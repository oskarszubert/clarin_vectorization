27.06.2013 Lubię to mało powiedziane, bo wręcz uwielbiam aplikacje edukacyjne. Niegdyś te na komputery były wyjątkowo drętwe (no, może za wyjątkiem Jak to działa?), ale wraz z upływem czasu ich twórcy poszli po rozum do głowy i zaczęli dostarczać nam coraz ciekawszych produkcji. Ułatwiony dostęp do coraz bardziej interaktywnych sprzętów z pewnością w tym nie przeszkadza. Z takiego założenia wyszli także ludzie w PKN ORLEN S.A., na zlecenie których powstał zestaw mini-gier zatytułowany Poczuj Chemię. Problem polega na tym, że nie bardzo wiem, co chcieli tym wydawnictwem osiągnąć.  Jak tytuł wskazuje, cała produkcja kręci się wokół chemii. Nie będę ukrywał, że nigdy mi z tym przedmiotem nie było po drodze, a biorąc pod uwagę jego ilość która przypadkiem spadła na mnie w liceum rzekłbym nawet, że się nie lubiliśmy. Wszystkie animozje jednak zostawiłem z tyłu, bo przecież z dobrze przygotowanymi materiałami i solidnie poprowadzonymi zajęciami nawet ona może być przyjemna. Z tym, że tutaj takowych zabrakło.  Bo przede wszystkim Poczuj Chemię nie jest produkcją, która uczy. To zestaw kilku różnorodnych zadań kręcących się dookoła tematu, jednak jako-takie pojęcie na temat sprawy mieć musimy. Uzupełnianie wybrakowanego układu okresowego pierwiastków? Przyporządkowywanie odczynników, które pozwolą nam rozpoznać substancje znajdujące się w probówkach? To nie żarty, a przykłady zadań. I nie bardzo widzę, dla kogo są one skierowane — dzieciaki nie będą miały pojęcia o co w ogóle chodzi, bo i skąd mieliby znać substancje na których wykonywać będą wirtualne doświadczenia. Gimnazjaliści zaś już mogą się nudzić… Czegoś tu ewidentnie zabrakło i choć specjalistą od dziedziny nie jestem, to wiem, że opis każdego z elementów dużo by nadrobił. Żeby jednak nie było, że jedynie ganię, to kilka słów pochwały. Te należą się oprawie. Zarówno pod względem graficznym jak i opracowania muzycznego, Poczuj Chemię stanęło na wysokości zadania. Wszystko to brzmi i prezentuje się znakomicie — nawet na ekranie Retina. Ale jeżeli jesteśmy już przy technikaliach, to tutaj również kilka rzeczy wypadałoby poprawić. Najważniejszą z nich jest sterowanie, bowiem przy próbie korzystania z chwytaka by przetransportować skały myślałem, że wyjdę z siebie, tak bardzo był nieusłuchany. Umieszczanie probówek w stojaku do najmilszych doświadczeń także nie należało.  Autorzy aplikacji ewidentnie chcieli zrobić coś fajnego. I jeżeli miałbym wydać osąd na podstawie pierwszego wrażenia, to naprawdę im wyszło. Szybko okazało się jednak, że mimo umiejętności związanych z samym projektem, zabrakło pomysłu, który mógłby przyciągnąć do tej zabawy na dłużej. Mimo wszystko fajnie, że takie inicjatywy istnieją i wychodzą od dużych graczy. Mam nadzieję, że to jeszcze nie koniec, a w przypadku opisywanej produkcji niebawem pojawi się łatka, która poprawi i usprawni nieco tamtejsze sterowanie. Poczuj Chemię dostępne jest na tablety z iOS oraz Androidem na pokładzie — w obu przypadkach całkowicie za darmo. 