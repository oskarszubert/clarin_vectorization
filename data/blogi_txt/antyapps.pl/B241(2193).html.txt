18.09.2013 Nigdy nie rozumiałem fenomenu Sudoku i tego, jak wiele osób się torturuje główkowaniem nad planszą złożoną z kwadracików i liczb. Dlatego też z pewnym dystansem podszedłem do FlowDoku, które oferuje model zabawy oparty na zasadach oryginalnego Sudoku. Po blisko godzinie, kiedy w końcu oderwałem się od smartfona, stwierdziłem, że chyba już wiem o co chodzi z tym uzależnieniem. Zasady FlowDoku są bardzo proste i wcale nie sprowadzają się do liczb, które odstraszają tak wiele osób od Sudoku (w tym mnie). Zamiast nich mamy tutaj figury geometryczne: kwadraty, romby, trójkąty i koła. Rozstawione są one na planszach o różnych rozmiarach – począwszy od 6 x 6 pól, a na 12 x 12 skończywszy. W zależności od tego, na którą z nich się zdecydujemy, stajemy przed trudniejszym wyzwaniem oraz większą liczbą dostępnych figur. Do tego dochodzi jeszcze poziom trudności, od którego zależy liczba dostępnych początkowo na planszy klocków. Dla każdego rozmiaru planszy mamy dostępnych kilka poziomów, a w każdym z nich po 25 różnych układanek. Przekłada się to na kilkaset konfiguracji, a więc możecie być pewni, że zabawy Wam nie zabraknie.  W trakcie zabawy wstawiamy w puste pola odpowiednie figury i musimy przy tym dbać o to, by w jednym rzędzie oraz zawierała się odpowiednia liczba danych kształtów (przykładowo na poziomie łatwym musimy mieć tam trzy kwadraty, dwa trójkąty i jedno kółko. Taka sama konfiguracja musi się również mieścić w każdym prostokącie będącym składową planszy. Teoretycznie wygląda to jak kolejny klon Sudoku. W praktyce jest o wiele bardziej wciągające i grywalne (przynajmniej z mojego punktu widzenia).   Atutem gry jest na pewno to, że automatycznie zapisuje nasze postępy i nawet po opuszczeniu układanki, możemy do niej wrócić w dowolnym momencie i kontynuować od ostatniego ruchu. Nie ma zatem obawy, że gra każde nam zaczynać od nowa. Ponadto zaimplementowano tutaj też obsługę rankingów i osiągnięć z Google Play Games. Można zatem rywalizować ze znajomymi i motywować się zdobywaniem kolejnych odznak. FlowDoku oparto na silniku Unity. Gra nie jest może dziełem sztuki, ale prezentuje się dość ładnie i estetycznie. Plansze są wyraźne oraz dobrze zaprojektowane. Twórcy zadbali nawet o dwa motywy – jasny i ciemny, które mają trafić w gusta wszystkich użytkowników.   FlowDoku to bardzo ciekawa wariacja na temat klasycznego Sudoku. Twórcom udało się stworzyć grę, która jest bardziej przystępna i kolorowa niż jej pierwowzór, a przy tym oferuje szalenie wysoki poziom grywalności. Liczba dostępnych układanek robi wrażenie, a przyjemna dla oka grafika oraz dwa motywy kolorystyczne czynią główkowanie jeszcze przyjemniejszym. Polecam każdemu fanowi gier logicznych i nie tylko. Gra jest dostępna również dla iOS. 