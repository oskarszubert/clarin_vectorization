04.07.2013 Kopii legendarnej gry z Windowsa w Google Play możemy znaleźć naprawdę wiele. Minesweeper Classic to pozycja, która cieszy się obecnie chyba największą popularnością wśród saperów. Tytuł przeniesiono na Androida praktycznie jeden do jednego, nie próbując urozmaicać gry nowymi udziwnieniami. Być może właśnie dlatego klasyka broni się sama. Zasad sapera nie trzeba przedstawiać chyba nikomu. Mamy planszę z ukrytymi minami a naszym zadaniem jest zabezpieczenie zaminowanych pól odnajdując je za pomocą cyfr wskazujących „ładunki” znajdujące się dookoła określonych pól. Jeśli są tacy, którzy nie grali w sapera, gwarantuję, że brzmi to może zawile, ale jest naprawdę proste. W grze możemy wybrać jeden z trzech poziomów trudności. Nowością jest kreator planszy, gdzie sami możemy wybrać jej wymiary oraz liczbę min, które zostaną na niej ukryte. Remake gry na Androidzie niesie za sobą dodatek w postaci zapisu punktacji graczy z całego świata. Niestety nie jest to chyba do końca dopracowana funkcja, ponieważ trudno mi uwierzyć, że jeden poziom gry da się przejść w niespełna jedną setną sekundy.  Gra zdecydowanie najlepiej wygląda na tabletach. Jeśli korzystamy z aplikacji na smartfonie o mniejszym wyświetlaczu, twórcy zadbali o możliwość przybliżania oraz oddalania się od planszy, dlatego gracze o słabszym wzroku nie będą czuli się pokrzywdzeni. Zadbano również o miernik czasu gry oraz licznik puntków. Minesweeper Classic to Saper w najbardziej popularnej i znanej wszystkim odsłonie. Jeśli tęsknicie za grami, które towarzyszyły nam razem z pierwszymi Windowsami w latach 90., to ten tytuł z pewnością powinien pojawić się w waszych smartfonach i tabletach. 