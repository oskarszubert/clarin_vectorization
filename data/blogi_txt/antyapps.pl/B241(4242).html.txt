18.07.2012 Jeżeli lubicie czytać wiadomości ze świata technologii i internetu i nie wyobrażacie sobie dnia bez dawki świeżych newsów, a przy okazji nie straszny jest Wam język angielski, to zapewne znacie niezwykle popularny serwis The Verge. Jeżeli nie, to na pewno warto go odwiedzić, zwłaszcza, że serwis wydał właśnie swoją aplikację mobilną, która dostępna jest zarówno na iOSa, jak i Androida. Generalnie nie opisuje aplikacji tworzonych przez serwisy technologiczne, ale muszę przyznać, że po przetestowaniu mobilnego The Verge dla iOSa pozytywnie się zaskoczyłem. Aplikacja jest dobrze przygotowana, stabilna, szybka i co najważniejsze – czytelna. Nawigacja jest dobrze rozplanowana, a sama aplikacja daje nam niemal 100% dostęp do zasobów serwisu. Aplikacja podzielona jest na 4 główne karty. W pierwszej znajdziemy najnowsze wiadomości, które możemy przefiltrować przez 3 kategorie:  „stories”, „reviews” i „features”.  Po wejściu w dany wpis dostajemy dobrze dopasowany do ekranu post z odpowiednio zeskalowaną grafiką. Każdy tekst możemy skomentować, przechodzimy wówczas do widoku komentarzy lub edytora. Postami można również dzielić się poprzez social media, maila czy smsa.    Druga karta wyświetla nam sekcje serwisu. I ponownie mamy 3 zakładki: hub z głównymi tematami, marki wyszczególnione w The Verge, które zostały uporządkowane alfabetycznie i możemy je wyszukiwać za pomocą haseł oraz zakładkę z głównymi kategoriami serwisu. Trzeci panel aplikacji jest multimedialny, znajdziemy w nim zdjęcia, filmy i podcasty. Ciekawie wygląda przeglądarka zdjęć, która przypomina w działaniu to, co znamy z Google+ na iOSa. Po wejściu w dany album możemy oczywiście przeglądać jego zbiory wewnątrz aplikacji. O ile jednak cała aplikacja działa szybko o tyle w tym przypadku odczuć można spowolnienie wczytywania kolejnych zdjęć.    Ostatni dział to miejsce, w którym pokazują się wszystkie te kategorie czy tematy, które obserwujemy. Na The Verge można zakładać własne profile, ta sama funkcjonalność została przeniesiona oczywiście na aplikację. Niestety nie mamy widoku własnego konta, co mogłoby być dodatkowym atutem tego produktu. Ponieważ codziennie przeglądam treści z tego serwisu mobilny The Verge na dobre trafił na mój telefon. Aplikacja działa prawie bez zarzutów, nie jest przeładowana i dobrze się z niej korzysta. Jeżeli więc lubicie ten serwis, to polecam Wam jego mobilną wersję, zwłaszcza, że aplikacja jest za darmo, również na Androida. Ocena: 4+ 