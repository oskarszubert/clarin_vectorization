08.02.2013 Dziesiątki aplikacji zainstalowanych na urządzeniach z Androidem? Żaden problem, market pęka w szwach i każdego dnia można tam znaleźć jakieś perełki. Projektów którym dajemy szansę czekając na ich dalszy rozwój też często nie odinstalowujemy z telefonu czy tabletu. Jeżeli mamy wystarczająco dużo pamięci to po co się męczyć — jeść nie wołają. Tylko jak później sprawnie nawigować między tymi dziesiątkami aplikacji? Do najczęściej używanych z pewnością stworzymy skróty w łatwo dostępnym miejscu. A co z tymi, do których zaglądamy od święta? Tutaj z pomocą przychodzi AppDialer.  To jedna z najprostszych aplikacji z jaką kiedykolwiek miałem styczność. Klikając na ikonę programu otwieramy klawiaturę numeryczną, na której wklepujemy nazwę aplikacji mając na uwagę to, że korzystamy ze słownika T9, czyli wystarczy kliknąć po razie na interesującą nas literę. Nad zestawem cyfr wyświetla się lista odnalezionych aplikacji. Zaraz po otworzeniu programu, nim rozpoczniemy wklepywanie, w miejscu wyników wyświetlane są trzy najczęściej przez nas wyszukiwane programy. Co ciekawe, program skanuje nie tylko tytuły aplikacji jak i nazwy autorów. I to byłoby na tyle — więcej magicznych sztuczek AppDialer nie zna. Prosty program, ale jak najbardziej efektywny — proces wyszukiwania jest błyskawiczny. Jeżeli toniecie już od nadmiaru aplikacji zainstalowanych na Waszym urządzeniu z Androidem i co rusz się gubicie, warto pomyśleć o zatrudnieniu tego produktu w roli pomocnika. Tym bardziej, że dostępny jest za darmo. 