21.01.2012 Coraz więcej osób myśli poważnie o zrzuceniu paru kilogramów. Jednak w czasach, kiedy wszyscy borykają się z problemem za krótkiej doby, trudno znaleźć czas na to, by kalkulować ilość przyswojonych czy spalonych kalorii. Na osobistego trenera, który zrobi to za nas, nie każdego stać. Na szczęście powstało sporo aplikacji, które zajmują się tym za użytkowników i nie kosztują majątku. Jedną z nich jest Noom Weight Loss Coach, który bije ostatnio rekordy popularności w Android Markecie. Noom Inc. to firma, która stworzyła już sporą kolekcję aplikacji na Androida z przeznaczeniem zdrowotnym. Noom Weight Loss Coach to kolejna z nich, która ma zastąpić profesjonalnego trenera. Na początku naszej przygody z tą aplikacją wskazujemy naszą płeć oraz obecną wagę. Następnie podajemy, jaki jest nasz cel – do ilu kilogramów chcemy zejść. Program następnie wylicza za nas, ile kalorii powinniśmy dziennie spożywać i ile spalić, aby osiągnąć cel. Zapisywanie historii spożywanych posiłków nie jest wcale trudne. Dzięki wygodnemu interfejsowi aplikacji wykonywanie tej czynności jest bardzo przyjemne. Jeśli wiemy, ile kalorii miał nasz posiłek, wystarczy wybrać guzik wskazujący przybliżoną wartość. W innym przypadku możemy wskazać typ posiłku z listy, gdyż program wie, ile mniej-więcej kalorii mają dane produkty spożywcze. Do treningu stworzono tutaj specjalny moduł działający w oparciu o GPS. Ustawiamy sobie jaki typ sportu wykonujemy – czy to bieganie, czy na przykład tylko spacerowanie. Program śledzi przebytą przez nas trasę, zapisując liczbę spalonych kalorii. W założeniu nie powinniśmy w ogóle rozstawać się z programem i śledzić całą aktywność w ciągu dnia. Bardzo ważna jest elastyczność tego narzędzia. Jeśli użytkownik nie będzie wykonywał tylu ćwiczeń dziennie, by spalić założoną w planie ilość kalorii, plan zostanie przebudowany tak, aby użytkownik mógł osiągnąć zakładany cel, choć w dłuższym czasie. Noom jest dostępny w Android Markecie za darmo. W rzeczywistości skorzystanie z pełni funkcjonalności narzędzia wymaga od użytkownika zapisania się do wersji Pro. Ta dostępna jest przez pierwszy miesiąc za darmo, nastepnie za 10 dolarów miesięcznie. Myślę, że warto spróbować, bo wypisać można się w dowolnej chwili – nic zatem nie tracimy, a możemy jedynie zyskać. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 