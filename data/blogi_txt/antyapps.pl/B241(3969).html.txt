03.12.2012 Aplikacji do eksploracji fajnych miejsc nigdy za dużo, stąd taka popularności Foursquare czy Yelp. Czasami jednak trudno się przebić z nowym produktem w tym zatłoczonym segmencie. Czy ostatniej, dość ciekawej, polskiej produkcji to się uda? Poznajcie Starpin. Starpin to nowa polska aplikacja, która pojawiła się w AppStore ledwie tydzień temu i dostępna jest również na Androida. Do czego służy ten produkt? Starpin ma pomagać użytkownikom w odkrywaniu nowych i ciekawych miejsc w ich najbliższej okolicy, a baza owych miejsc budowana jest przez samych użytkowników, dodających zdjęcia i filmy. Oprócz tego aplikacja może być połączona z Instagramem. Idea jest prosta. Aplikacja w postaci listy wyświetla nam dodane przez innych użytkowników zdjęcia tudzież nagrania, geotagowane dla danej lokalizacji. Możemy ustawić nasz „radar” na 1-15-50 kilometrów lub też obserwować aktywność innych użytkowników. Każdy wpis możemy oznaczyć jako ciekawy, skomentować, upowszechnić lub wyznaczyć do zapisanej w nim lokalizacji trasę dojazdu. Oprócz listy mamy do dyspozycji również wirtualną mapę, podobną do tego, co znajdziemy chociażby od niedawna w Instagram, która wyświetla miniaturki zdjęć. Możemy następnie wyświetlić dla danej okolicy listę owych materiałów multimedialnych lub przeglądać je pojedynczo. W tym przypadku istotna jest owa integracja z Instagram – w momencie, kiedy geotagujemy zdjęcie w tej aplikacji, dodaje się ono również do Starpin.  Oczywiście za pomocą tej aplikacji możemy zrobić zdjęcie lub nagrać film, mamy również centrum aktywności oraz podgląd naszego profilu. Aplikacja sprzężona jest z serwisem internetowym starpin.pl, gdzie możemy zobaczyć stream z naszej okolicy. Sama aplikacja wygląda całkiem nieźle, działa również dość stabilnie, choć niestety, od czasu do czasu pojawia się problem z połączeniem, i to w sytuacji, gdy telefon jest podpięty do Wi-Fi. Czego brakuje mi w tej aplikacji? Brakuje mi wyszukiwarki. Jeżeli chcielibyśmy zobaczyć, co dzieje się lub działo w innym mieście, musimy zminimalizować mapę, znaleźć daną lokalizację a potem odświeżyć widok, aby zobaczyć, jakie są starpiny na przykład w Warszawie. Z poziomu streamu nie możemy tego zrobić w ogóle. Rozumiem, że aplikacja ma mieć charakter lokalny, ale taka funkcja mogłaby być jak najbardziej użyteczna. Inna sprawa jest taka, że aplikacja pozwala dodać tylko krótką notkę, a przydałby się jednak może jakiś zestaw tagów pozwalający lepiej skategoryzować dany wpis. Inna sprawa to fakt, że istnieje już sporo produkcji wykorzystujących ten pomysł, i trudno będzie się przebić z kolejną aplikacją tego typu. Niemniej jednak Starpin to całkiem niezły produkt, mający spory potencjał, gdyby troszeczkę rozbudować formularz notatki, usprawnić wyszukiwanie i może generalnie wprowadzić jakiś porządek w tym wszystkim, bo integracja z Instagram, choć generuje content, robi też trochę zamieszania i na przykład wcale mnie nie interesuje, że ktoś zrobił zdjęcie swojemu kotu w mojej okolicy. 