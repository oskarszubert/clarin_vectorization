09.11.2011 Rzadko korzystam z aplikacji, innych niż gry, na moim telefonie. Być może wynika to ze starych przyzwyczajeń, że takie urządzenie powinno przede wszystkim dzwonić i dostarczać/przesyłać informacje, ale raczej chodzi o to, że przez większość czasu pracy jestem w pobliżu komputera, więc po prostu nie wykorzystuje narzędzi na telefonie. Co innego w kuchni, gdzie każdy sam sobie jest panem i spoglądanie na laptopa, żeby przyrządzić coś smacznego uważam za lekką przesadę. Co innego iPad i aplikacja przepisy.pl.  Jak się tego używa? Jak widać po załączonych obrazkach przepisy.pl to aplikacja sponsorowana przez Knorra, więc jak możecie się domyśleć w każdym przepisie musi wystąpić przynajmniej jeden składnik produkowany przez firmę. Mi to osobiście nie przeszkadza, bo z reguły przyprawy/sosy możemy przygotować samemu lub zastąpić produktami konkurencyjnych firm. Mając aspekt marketingowy z głowy możemy przejść do samej aplikacji. Po jej uruchomieniu tak naprawdę okazuje się, że to nie koniec pobierania, bo przepisy.pl uzupełnia swoją bazę o około pięć tysięcy zdjęć przygotowywanych potraw pobierając je w tle. Na początku taka liczba wydawała mi się ogromna, ale tutaj właśnie wychodzi wysoka jakość aplikacji – do jednej potrawy mamy czasem nawet 6 zdjęć pokazujących dość dokładnie wszystkie ważne kroki wykonywania przepisu. To naprawdę sprawdza się świetnie – na iPadzie zdjęcia są ostre, opisy pod nimi zrozumiałe i można faktycznie gotować „krok po kroku”. Miło zaskoczyła mnie również przeglądarka, która nie tylko pozwala wybrać typ potrawy, jaką chcemy przygotować, ale również filtrować po złożoności czy też czasochłonności. Gdyby tego było mało to są też porady kucharza i żywieniowca, przeliczniki miar (jedna szklanka itp.) oraz słowniczek. Dużo materiału dodatkowego, dobrze i jasno rozpisanego plus trochę materiałów wideo (otwiera się okno YouTube) do konkretniejszych rzeczy. Jedyna wada to to, że aby dodawać potrawy do ulubionych trzeba się zalogować (fb, google lub podając maila). Rozumiem, że to aplikacja powiązana z portalem, ale mimo wszystko wolałbym, żeby mi tak sztucznie nie ograniczano możliwości. Czy warto? Co prawda dopiero zabieram się do przygotowania swojej pierwszej potrawy korzystając z aplikacji, więc nie mogę jednoznacznie powiedzieć, że zawiera ona same dobre przepisy (i jeszcze długo nie będę mógł), ale już sam jej wygląd i działanie to duże atuty. Za darmo nie widziałem nic podobnej jakości po polsku, choć oczywiście trzeba pamiętać, że to aplikacja sponsorowana i nie obejdzie się bez twórczych pomysłów, w którym najważniejszym składnikiem jest jakieś danie z torebki Knorra. Tyle tylko, że według mnie to tak bardzo nie przeszkadza, a duża liczba obrazków, materiałów wideo i dobra wyszukiwarka rekompensują tę niedogodność. Link do aplikacji. 