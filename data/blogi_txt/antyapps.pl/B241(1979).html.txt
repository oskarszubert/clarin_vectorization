19.06.2013 Instagramu chyba nikomu przedstawiać nie trzeba. Użytkownicy serwisu pewnie nie raz i dwa spotkali się z kolażami, na których łączono kilka fotek, przepasając je jakimiś efektownymi ramkami. W ostatnich miesiącach coraz większą popularność zdobywają oparte na tej samej zasadzie działania filmiki. Vine cieszy się coraz większym rozgłosem, a plotki głoszą, że na dniach Instagram również będzie oferował kwadratowe filmiki. Warto zatem uzbroić się w aplikację, która pozwoli połączyć kilka zdjęć i filmów na jednej planszy. PicPlayPost pomoże!  Podobnie jak w programach gdzie łączyliśmy fotografie, cały proces rozpoczynamy od wyboru układu ramki. Nie ma tego specjalnie dużo, ale mimo wszystko twórcy przygotowali dla nas dwanaście szablonów. Przed wyborem jednego z nich, warto jeszcze wybrać aspect ratio, w jakim będziemy chcieli utrzymać materiał. Tutaj czekać na nas będzie zestaw najpopularniejszych wariantów. Dalej już przechodzimy do edycji. Dodajemy kolejno pliki graficzne lub filmiki, w razie potrzeby zmieniając szerokość poszczególnych komór. A kiedy wszystko będzie już na swoim miejscu, warto poświęcić chwilę na drobną edycję dodawanych przez nas materiałów.  Wszystkie je możemy obracać w dowolnym kierunku, a także kadrować. Warto wspomnieć, że pliki wideo nie mogą trwać dłużej niż 30 sekund i wychodząc na przeciw tym ograniczeniom, nie zabrakło drobnego edytora który pozwoli przyciąć materiał. Ponadto zaimplementowano jeszcze filtry graficzne, pozwalające zmieniać paletę kolorów. Nie ma tego dużo, raczej podstawy takie jak skala odcieni szarości czy sepie, ale może akurat komuś się przydadzą i nie będzie musiał korzystać z dobrodziejstw innych aplikacji. Oprócz tego możemy jeszcze zmienić styl ramki — zaokrąglić ją, wybrać inny kolor czy grubość. Po zakończeniu całego procesu tak skrojonym materiałem możemy podzielić się na najpopularniejszych portalach społecznościowych, a także typowo filmowych jak YouTube czy Viddy. Naturalnie jeśli zechcemy zapisać plik w pamięci urządzenia, też nie będzie z tym większych problemów — wybieramy jakość i gotowe! Całość działa sprawnie i bez zbędnych udziwnień.  PicPlayPost dostępne jest w AppStorze w wersji uniwersalnej, za którą przyjdzie nam zapłacić około 1,99$. Czy warto? Jeśli nie wymagacie od tego typu programów specjalnie zaawansowanych funkcji i faktycznie zależy Wam jedynie na sklejeniu kolażu, jak najbardziej. Bo nie ma co ukrywać, że jako edytor i aplikacja z filtrami sprawdza się dość słabo… 