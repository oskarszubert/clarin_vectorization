12.12.2012 Kultowa, 14-letnia gra RPG oparta na systemie Advanced Dungeon   Dragons. Prawie 100 godzin epickiej przygody w niezwykłym świecie fantasy. Setki postaci, które staną na naszej drodze, tysiące potworów, które zginą od naszego miecza, i ogrom lokacji, które przyjdzie nam zwiedzić. Przeszło setka potężnych zaklęć i niezliczona ilość niezwykłych przedmiotów, na które natkniemy się w dziesiątkach sklepów i… w kieszeniach nieświadomych mieszkańców Wybrzeża Mieczy. Wspaniała historia, która pochłonie nas bez reszty i sprawi, że zapomnimy o Bożym świecie. Dwa słowa, które znaczą tak wiele dla milionów graczy na całym świecie: Baldur’s Gate. „Stójcie i nie ruszajcie się, by mój chomik mógł się wam lepiej przyjrzeć!” Baldur’s Gate: Enhanced Edition to projekt, o którym pisali wszyscy i o którym napisano już wszystko. Beamdog z Trent’em Ostrer’em na czele od początku po mistrzowsku podgrzewali atmosferę. Na oficjalnej stronie internetowej zamontowano zegar odliczający czas do dnia, w którym zaplanowano ujawnić szczegóły rozszerzonej wersji Baldur’s Gate – dla wielu najlepszej gry RPG wszech czasów. Witryna baldursgate.com została uruchomiona w lipcu bieżącego roku – wtedy też dowiedzieliśmy się czego możemy się spodziewać po Enhanced Edition. Równocześnie z oficjalnym serwisem wystartowało wielojęzyczne forum skupiające prawie 15 tys. fanów gry, w tym tłumaczy-wolontariuszy pracujących nad lokalizacją gry na różne języki (co warte wspomnienia – jedną z największych grup utworzyli nasi rodacy, w ilości postów na forum ustępując jedynie Włochom). Premiera gry, początkowo przewidziana na wrzesień, tuż przed „godziną zero” została przesunięta. Jak się wkrótce miało okazać – nie po raz ostatni.  W międzyczasie na swoim Twitterze uaktywnił się Trent Oster zapewniając, że kilkukrotnie przesuwany termin wydania BG: EE jest związany z czasem, który jest potrzebny na naprawienie wszystkich błędów, na które natknęli się testerzy – jednym słowem twórcy chcieli dostarczyć nam do rąk produkt dopracowany w najdrobniejszych szczegółach i pozbawiony denerwujących bugów. Finalna data premiery została wyznaczona na 28 listopada 2012. Jak już wiadomo i ten dzień nie przyniósł ostatecznego rozwiązania. Uszczęśliwieni zostali tylko posiadacze PeCetów – posiadacze Mac’ów i tabletów ponownie musieli obejść się ze smakiem. Ostatecznie, w wielkich bólach, 7 grudnia 2012 roku Baldur’s Gate na iPad’a ujrzał światło dzienne. Po niemal tygodniu obcowania z grą mogę napisać z pełną odpowiedzialnością: szału nie ma. „Towarzystwo, przygody i stal przeciwko stali. Oto jak powstają legendy! Prawda, Boo?” Gracze spodziewający się rewolucji zawiodą się srogo, gdyż znaczących zmian jest w BG: EE jak na lekarstwo. Enhanced Edition to stare, dobre Baldur’s Gate w lekko zmienionych szatach. Pierwszą zmianę w stosunku do pierwotnej wersji gry sprzed 14 lat zauważymy w menu głównym. Obok klasycznego trybu gry, w którym przyjdzie nam przemierzać malownicze tereny Wybrzeża Mieczy mamy możliwość wybrania nowego trybu rozgrywki: The Black Pits. Nowa przygoda rozgrywająca się w Podmroku jest całkowicie osobną historią nie powiązaną w żaden sposób z główną linią fabularną gry. Zresztą nazwanie The Black Pits terminem „przygoda” jest sporym nadużyciem. Nowy tryb rozgrywki to najzwyklejsza arena walk opierająca się na do znudzenia powtarzanym schemacie zakupy-walka-zakupy-walka… Tworzymy 6-ścio osobową, bezpłciową drużynę rodem z Icewind Dale i ziewając ruszamy na coraz mocniejszych przeciwników. Nie tego się spodziewałem. Całość według twórców to około 6 godzin wyciętych z naszego życiorysu. The Black Pits miało by jeszcze jakiś sens, gdyby było integralną częścią głównej przygody (marzyło mi się coś na kształt Wieży Durlaga znanej z dodatku Opowieści z Wybrzeża Mieczy) – wszak nowych przedmiotów i punktów doświadczenia nigdy nie za dużo.  Zostawmy za sobą hack’n'slash’owy twór o nazwie The Black Pits i przenieśmy się do Candlekeep gdzie rozpoczyna się właściwa historia. Pierwsze zmiany względem oryginału zauważymy w momencie tworzenia naszej postaci. Podczas procesu kreacji korzystamy z zasad Advanced Dungeon   Dragons 2,5, znanych między innymi z drugiej części Wrót Baldura. Oznacza to nowe profesje (barbarzyńca, czarownik i mnich), całe mnóstwo podklas wprowadzających do gry sporo urozmaicenia oraz nową rasę: pół-orka. Prócz wymienionych nowości cała reszta procesu tworzenia postaci przebiega bez zmian. „Po oczach go, Boo, PO OCZACH!! RrraaaAAGHGHH!!!” Według zapowiedzi zmiany w oprawie graficznej Baldur’s Gate miały być jednymi z tych, które zrobią na użytkownikach największe wrażenie. Wrażenie, owszem robią, ale chyba nie do końca takie jakiego życzyli sobie twórcy. Na moje oko, to co widzimy na ekranie iPad’a do złudzenia przypomina to, co widziałem w 1999 roku na moim 14 calowym monitorze. Nie jest to moim zdaniem wada – oprawa oryginalnego Baldur’s Gate bardzo mi odpowiadała i moje preferencje w tym względzie nie uległy zmianie. Dwuwymiarowe lasy i miasta mają swój nieodparty urok, a świat przedstawiony w ten sposób jest czytelny i malowniczy zarazem. To co negatywnie wpływa na odbiór pięknie namalowanego świata to dodana w Enhanced Edition funkcja zoomowania, której wykorzystanie okazuje się koniecznością w wielu momentach gry.  10 calowy ekran to jednak o te kilka centymetrów za mało do w pełni komfortowej gry. Ogromnym problemem w Baldur’s Gate: Enhanced Edition w wersji na iPad’a jest precyzyjne wycelowanie palcem w, przykładowo, przedmioty leżące na ziemi. By zebrać pozostawione przez przeciwników fanty praktycznie zawsze konieczne jest skorzystanie z możliwości przybliżenia widoku. Już delikatne obniżenie kamery sprawia, że grafika staje się nie do przyjęcia. Postacie okazują się bezkształtnymi zlepkami pikseli, a całe otoczenie staje się nieostre i mało wyraźne. Złego słowa nie mogę natomiast powiedzieć o ikonkach, przyciskach i portretach postaci – wszystkie wymienione elementy prezentują się bez zarzutu. „Potrzebna mi szybka pomoc, bo mój chomik zostanie sierotą” Zdecydowanie najsłabszą cechą wersji przeznaczonej na iPad’a jest sterowanie. Pierwsze chwile z grą na ekranie dotykowym były prawdziwym koszmarem. Po kilku godzinach nieco przywykłem, ale nadal o wygodnym sterowaniu postacią nie może być mowy. Brak myszki i klawiatury kolosalnie obniża radość płynącą z gry. Co więcej, wydaje mi się, ze niewiele w tym aspekcie da się poprawić, a to nie rokuje dobrze na przyszłość. Nie wyobrażam sobie gry w oryginalnego „Baldura” na komputerze bez wykorzystania klawiatury. Pauzowanie gry, podświetlanie przedmiotów, szybki zapis i wczytanie, zaznaczenie wszystkich członków drużyny i inne polecenia – wszystkie te czynności od zawsze wykonywałem przy pomocy skrótów klawiszowych. W przypadku tabletu staje się to ze zrozumiałych względów niemożliwe:) Bardzo utrudnia to życie i spowalnia rozgrywkę. Na szczęście twórcy wersji na iPad’a wzbogacili interfejs o kilka „przycisków” mających za zadanie w najważniejszych czynnościach zastąpić fizyczną klawiaturę. Dodatkowe „klawisze funkcyjne” to: szybki zapis (działa bez zarzutu i jest wygodny w użytkowaniu) oraz podświetlenie przedmiotów. Korzystanie z tej ostatniej funkcji jest jednak ekstremalnie niewygodne i niestety obarczone dość poważnym błędem. Pacnięcie palcem w niewielką ikonkę w prawym dolnym rogu ekranu nie tylko podświetla wszystkie leżące na ziemi przedmioty oraz drzwi czy skrzynie możliwe do otworzenia, ale i wyświetla imiona (wraz z ilością punktów życia) członków naszej wesołej kompani. Pokazuje również informacje o przeciwnikach jeżeli takowi znajdują się w zasięgu naszego wzroku. Przynajmniej tak to powinno działać w teorii. W praktyce podświetleni zostają również wrogowie (oraz postacie neutralne) znajdujące się poza zasięgiem naszego wzroku. Psuje to zabawę w bardzo dużym stopniu, tym bardziej, że o czyhających za rogiem przeciwnikach dowiadujemy się najczęściej przypadkowo, np. przeszukując skrzynki czy szukając drzwi do sąsiedniego pomieszczenia.  Błąd związany z podświetlaniem przeciwników, którzy nie powinni być widoczni dla naszych oczu to jednak pikuś w porównaniu z tym jak rozwiązano wchodzenie do budynków. Choć właściwie powinienem napisać: „jak go nie rozwiązano”. Szczerze powiedziawszy wejście do pomieszczenia w Baldur’s Gate na iPad’a jest dla mnie większym wyzwaniem niż walki z nawet najpotężniejszymi przeciwnikami. Problemy zaczynają się po otworzeniu dowolnych drzwi. Przy braku wskaźnika myszy zamieniającego się w aktywnym miejscu ekranu w ikonę otwartych drzwiczek trafienie palcem w punkt, który przeniesie nas do środka graniczy z cudem. Niejednokrotnie podejmowałem KILKANAŚCIE prób wejścia do budynku – bezskutecznie. Jest to na tyle irytujące, że kilkukrotnie byłem zmuszony z tego powodu przerwać grę by nieco ochłonąć. „Mądrze wybieraj przyjaciół Nie wszystkim można ufać jak Minscowi i Boo” W Baldur’s Gate: Enhanced Edition prócz starych znajomych, którzy z chęcią dołączą do naszej ekipy znajdziemy kilka nowych postaci. Uściślając: w wersji na PC tych bohaterów jest trzech, a w wersji przeznaczonej na iPad’a: jeden. Pozostałą dwójkę możemy w razie potrzeby zakupić korzystając z zakupów wewnątrz aplikacji. Podobnie sytuacja wygląda z nowymi portretami, które możemy wykorzystać przy tworzeniu naszej postaci – w wersji na komputery nowe wizerunki dostępne są od razu, natomiast jeżeli chcemy z nich skorzystać na tablecie nie obejdzie się bez sięgnięcia do kieszeni. Każdy z bohaterów, a także portrety do wydatek rzędu 2,69 euro, co daje łącznie okrągłą sumkę 8 euro (mając na uwadze, że cała gra kosztuje 8,99 euro, kwota jaką musimy wyłożyć za dodatki jest zadziwiająco wysoka).  Mimo wszystkich zarzutów jakie wysunąłem odnośnie Baldur’s Gate: EE na iPad’a trzeba pamiętać, że to wciąż bardzo dobra gra – tak bogatego, rozbudowanego świata, na którego poznanie potrzeba poświęcić niemal 100 godzin nie znajdziecie w żadnej innej produkcji przeznaczonej na urządzenia mobilne. Większość fanów zapewne przymknie oko na niedoskonałości graficzne, ale dużo trudniej będzie im przeboleć niedopracowane, niewygodne sterowanie i kilka mniejszych bugów na jakie można natknąć się w trakcie rozgrywki (np. wyłączanie się gry podczas walk, co zdarzyło mi się dotychczas dwukrotnie). Ocenę obniża również brak obiecanej obsługi iPad’a pierwszej generacji, tym bardziej, że znajduje się on na liście obsługiwanych urządzeń wprowadzając tym samym potencjalnego nabywcę w błąd oraz horrendalnie wysoka cena, jak na produkcję mobilną. Baldur’s Gate: Enhanced Edition jest obecnie dostępna jedynie w angielskiej wersji językowej, co może stanowić spory problem dla wielu zainteresowanych. Ogromna ilość tekstu i nierzadko rozbudowane dialogi wymagają bardzo dobrej znajomości języka i pełnego skupienia. Odbiera to sporo przyjemności z gry osobom, które nie władają perfekcyjnie językiem Szekspira. Na szczęście polskie tłumaczenie jest już ukończone, nie wiadomo jednak kiedy zostanie dodane do gry. „Muszę odetchnąć, zbroja mnie paskudnie poobcierała.” 