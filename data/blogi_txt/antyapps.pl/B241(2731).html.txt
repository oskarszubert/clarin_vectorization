07.03.2013 Pogodynki przeznaczone na urządzenia mobilne możemy podzielić na dwie zasadnicze grupy – efektowną i minimalistyczną. Efektowne to te, które przede wszystkim wyglądają. Piękne, skrzące feerią barw zdjęcia w wysokiej rozdzielczości, designerskie ikonki, światła, cienie i zazwyczaj przesycone kolory. Najważniejszy element tych aplikacji, czyli sama prognoza znika gdzieś na uboczu przytłoczona wszystkimi barwami tęczy. Drugą, równie liczną grupę stanowią pogodynki minimalistyczne. Odnoszę wrażenie, że ilość aplikacji należących do tej drugiej rodziny znacząco wzrosła w przeciągu ostatniego roku. W AppStore pojawiło się wiele ciekawych propozycji, a wraz z kolejnymi dało się zauważyć pewne powszechnie stosowane schematy. Często powielane, na wskroś nowoczesne wzornictwo, niemal jednakowe ikony symbolizujące przewidywaną aurę i utrzymany w jasnych odcieniach interfejs – początkowo byłem tym zachwycony, jednak dziś odczuwam już lekkie znużenie tak wyglądającymi aplikacjami. Note Weather jest inna. Owszem, całość nadal utrzymana jest w szaro-białych odcieniach, w tym przypadku taka kolorystyka jest jednak w 100% uzasadniona. Dlaczego? Ano dlatego, że nasza pogodynka przedstawiona jest w formie stylowego szkicownika. Nie znajdziemy tutaj wygładzonych co do milimetra ikon, płynnych gradientów czy efektownych animacji. W zamian za to mamy lekko surową kreskę, trzy podstawowe kolory (czarny, czerwony i niebieski) i bardzo intuicyjną obsługę. Wygląd aplikacji odwzorowuje kilka kartek (dokładnie 4) zeszytu w kratkę. Na pierwszej stronie znajdziemy aktualną, dokładną (podział na rano, dzień, wieczór i noc), 48-godzinną prognozę pogody. Druga kartka dostarczy nam informacji na temat warunków pogodowych przewidywanych na najbliższe 15 dni (wiarygodność takiej prognozy oceniam na podstawie krótkich obserwacji bardzo nisko). Dwie ostatnie strony przeznaczone zostały na opcje konfiguracyjne aplikacji – wyszukiwarkę miejscowości (w bazie ponad 100 tys. pozycji) oraz dostosowanie jednostek, w jakich mają być wyświetlane podstawowe dane. Note Weather jest aplikacją prostą i przyjazną użytkownikowi. Jest również miłą odmianą w zalewie dziesiątek podobnych jak dwie krople wody minimalistów i setek szalenie kolorowych, ale często niepraktycznych  efekciarzy. Program dostępny jest aktualnie za darmo w wersji uniwersalnej – jego standardowa cena wynosi 1,79 euro. 