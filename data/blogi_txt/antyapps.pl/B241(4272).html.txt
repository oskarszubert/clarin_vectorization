25.06.2013 Tiny Troopers to jedna z najlepszych mobilnych zręcznościówek o tematyce wojennej. Tak naprawdę znam tylko jeden tytuł z tej kategorii, który może się z nią równać. Jest nim druga część „małych żołnierzy”. Tiny Troopers 2: Secial Ops oferuje właściwie to samo, co część pierwsza, ale bez kilku irytującuch przywar poprzednika. Jakby tego było mało, sequel dostępny jest obecnie za darmo:) Wrażeniami z rozgrywki w pierwszą część „małych żołnierzy” dzieliłem się z Wami wczoraj*. Tiny Troopers bardzo przypadło mi do gustu, czego efektem było kilka godzin spędzonych w świecie wykreowanym przez zdolnych programistów i grafików. W takiej sytuacji tylko kwestią czasu było, kiedy w moje łapy wpadnie zaprezentowana przed kilkoma miesiącami druga część gry. Oprawa. Całkiem przyjemna grafika znana z pierwszej części w „dwójce” została lekko podkręcona. Różnica nie jest duża, ale da się ją zauważyć. Swój udział w pozytywnym odbiorze grafiki ma być może większe zróżnicowanie poziomów, na których dzieje się zdecydowanie więcej niż w pierwowzorze. Muzyka i dźwięki płynące z głośników trzymają wysoki poziom znany z części pierwszej. Tiny Troopers vs Special Ops 0:1  Misje. Tiny Troopers 2: Special Ops pod względem zróżnicowania zadań prezentuje się lepiej niż poprzednik. Pojawiły się misje „na czas”, podczas których nie obejdzie się bez szybkiego przebierania nogami (i palcami). Tego rodzaju etapy bardzo pozytywnie wpływają na dynamikę rozgrywki i są ciekawym przerywnikiem dla tradycyjnych zadań z serii „pokonaj wszystkich przeciwników”. Pierwsza część Tiny Troopers oferowała 30 misji podzielonych na 3 rozdziały. W kontynuacji mamy do pokonania 28 etapów w 4 lokalizacjach. Każdy rozdział kryje jeden bonusowy etap z nieumarłymi w roli głównej. Tiny Troopers vs Special Ops 0:2 Plansze. Druga część „małych żołnierzy” oferuje znacznie ciekawsze tereny do eksploracji, niż jej poprzednik. Twórcy dali nam również nieco więcej swobody w poruszaniu się po zamkniętych planszach, a same tereny są rozleglejsze. Tiny Troopers vs Special Ops 0:3  Poziom trudności. Jest trudniej. O ile podczas zmagań z pierwszą częścią Tiny Troopers często napotykałem etapy, których pokonanie nawet na najwyższym poziomie trudności nie było specjalnym wyzwaniem, to w przypadku Special Ops sytuacje takie należą do rzadkości. Na szczęście nadal mamy możliwość wyboru poziomu trudności bezpośrednio przed każdą misją. Tiny Troopers vs Special Ops 1:4 Odczucia z rozgrywki. Gra się znacznie przyjemniej. Lekko poprawione zostało sterowanie – w drugiej części Tiny Troopers nie musimy już pacać po ekranie jak szaleni, by nasi wojacy podążali tam, gdzie chcemy. Teraz wystarczy przesuwać palec po ekranie, a żołnierze karnie będą za nim podążać. Jeżeli już jesteśmy przy temacie poruszania się – nasi podopieczni zyskali nieco pary w nogach – przemieszczają się zauważalnie szybciej, co ma pozytywny wpływ na dynamikę rozgrywki. Tiny Troopers vs Special Ops 1:5 Platformy. Ten punkt prezentuje się niestety słabiej niż w przypadku pierwszej części. Special Ops dostępny jest tylko na urządzenia z iOS na pokładzie. Posiadacze urządzeń z Androidem muszą obejść się ze smakiem. Tiny Troopers vs Special Ops 2:5 Tiny Troopers 2: Special Ops to jedna z najbardziej grywalnych zręcznościówek z widokiem izometrycznym, z jaką miałem przyjemność na urządzeniu z systemem iOS. Gra właściwie nie posiada słabych punktów, a przy odrobinie umiejętności korzystanie z dodatkowo płatnych ulepszeń staje się całkowicie zbędne. Trwająca aktualnie promocja (przypominam – gra dostępna jest za darmo) sprawia, że Special Ops staje się pozycją obowiązkową w katalogu każdego mobilnego gracza. Polecam! *Osoby zainteresowane czym jest seria Tiny Troopers i tym, jak wygląda rozgrywka zapraszam do zapoznania się z moim poprzednim tekstem. 