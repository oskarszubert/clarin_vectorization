09.11.2013 Skróty klawiszowe nigdy nie były moją mocną stroną. Posługiwanie się kombinacjami wymagającymi użycia trzech lub większej ilości klawiszy to dla mnie prawdziwa udręka, nie tylko ergonomiczna, ale i pamięciowa. Biorąc pod uwagę, że na co dzień korzystam z dwóch systemów (Windows i OS X) oraz od kilku do kilkunastu programów, zapamiętanie kombinacji odpowiedzialnych choćby za podstawowe czynności staje się lekko problematyczne. Od dłuższego czasu szukałem rozwiązania, które umożliwiłoby mi przekształcenie iPada w dotykowe centrum sterowania programami zainstalowanymi na komputerze. Wszystko wskazuje na to, że Actions for iPad, który kilka dni temu wpadł w moje ręce wywiąże się z tego zadania znakomicie. Actions for iPad to niewielka aplikacja przeznaczona na tablety z systemem iOS. Program umożliwia stworzenie wygodnego w użyciu i całkowicie dostosowanego do potrzeb użytkownika panelu z ikonami, których dotknięcie skutkuje wykonaniem wcześniej zapisanego polecenia. Jakie wymagania należy spełnić by korzystanie z Actions było w ogóle możliwe? Oprócz iPada z zainstalowaną aplikacją wymagany jest system OS X (Snow Leopard / Lion / Mountain Lion) lub Windows (XP / Vista / Windows 7 / Windows 8) oraz jedna sieć Wi- Fi dla iPada i komputera. Koniecznością jest również pobranie niewielkiego programu (Actions Server) umożliwiającego połączenie komputera z tabletem. Po spełnieniu powyższych warunków nie pozostaje nic innego jak skonfigurowanie aplikacji do własnych potrzeb i… przyzwyczajenie się do lekkiej zmiany nawyków:)  Actions for iPad umożliwia kontrolę nie tylko nad systemem i programami wraz z nim zainstalowanymi, ale i oprogramowanie firm trzecich. Z mojego punktu widzenia największą zaletą jest wsparcie pakietu Adobe (After Effects, Illustrator, InDesign, Lightroom, Photoshop, Aperture), ale wydaje mi się, że również użytkownicy nie korzystający ze specjalistycznego oprogramowania znajdą coś dla siebie (Actions wspiera m. in. Excela, Internet Explorer, Findera, Firefoxa, GarageBand, Chrome’a, iCal, iMovie, iPhoto, iTunes, Keynote, Outlook, PowerPointa, Reedera, Safari, VLC, Word’a, Windows Media Player i wiele innych).  Obsługa Actions to czysta przyjemność. Aplikacja obsługuje wiele „biurek”, a to oznacza, że dla każdego programu możemy stworzyć własny ekran z charakterystycznymi tylko dla niego poleceniami. Możliwości konfiguracji programu są ogromne: położenie przycisków, ich wielkość, kolor, dźwięki wydawane po dotknięciu, znak graficzny (ponad 900 ikon do wyboru!) – to wszystko i kilka elementów więcej możemy bez problemu dostosować do własnych potrzeb. W codziennym użytkowaniu Actions spisuje się rewelacyjnie. Aplikacja nie zrywa połączenia z komputerem, reakcje na polecenia wydawane z jej poziomu są błyskawiczne, a funkcją nie do przecenienia okazuje się obsługa gestów, dzięki którym cofnięcie ostatnio wykonanej operacji dokonuje się w ułamku sekundy.  Actions for iPad dostępny jest w AppStore w cenie niecałych 4 euro. 