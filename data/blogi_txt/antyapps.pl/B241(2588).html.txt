15.04.2013 Windows Phone dzięki kafelkom pozwala na spore dopasowanie wyglądu ekranu głównego pod potrzeby użytkownika. Jednak w natłoku wielu, zwłaszcza małych kafelków, łatwo się zagubić. Może więc wprowadzić ich podział na kategorie? Taką możliwość daje nam aplikacja Name Group Of Tiles. A przynajmniej stara się to zrobić. Sam Windows Phone nie pozwala na dzielenie kafelków, bądź też łączenia ich w odrębne grupy. Jak więc działa Name Group Of Tiles? Tworzy specjalny kafelek,  który wyświetla wybrany przez nas tekst.  Rozwiązanie proste, ale też mocno ograniczone. Z poziomu aplikacji mamy wpływ na wielkość tekstu, jego umiejscowienie, podkreślenia na kafelku oraz ich grubość. Dodatkowo w zależności od motywu możemy wybrać czarne bądź też białe tło. I to właściwie wszystko, tak skonfigurowany kafelek przypinamy do ekranu głównego.  Tutaj możemy wybrać jego rozmiar, średni i duży to ta sama wysokość. Jeżeli chcemy zaoszczędzić na miejscu dobrym rozwiązaniem będzie kafelek najmniejszy. W jego przypadku należy pamiętać o odpowiednio małej czcionce i krótkim tekście. To właśnie miejsce na pulpicie jest największą słabością aplikacji. Jeżeli chcemy aby taki tytuł zajmował całą długość ekranu musimy wybrać największy rozmiar kafelka. Interfejs aplikacji sprowadzono do kompletnego minimum. Czarne tło i proste menu opcji, czynią z Name Group Of Tiles program niezwykle intuicyjny w obsłudze.  Z poziomu kafelka mamy szybki dostęp do jego edycji. Jeżeli lubicie zabawę ekranem głównym, kafelkami, szukacie ciągle nowych, ciekawszych układów, sprawdźcie Name Group Of Tiles. Aplikacja jest darmowa i pozwala w prosty sposób urozmaicić nasz pulpit. Dobrze zastosowana pomoże też w ogarnięciu sporej ilości przypiętych aplikacji i innych kafelków. 