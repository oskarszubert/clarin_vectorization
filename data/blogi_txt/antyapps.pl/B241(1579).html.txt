02.09.2013 Co rusz obiecuje sobie, że to już ostatnia. I że nie spędzę kolejnej nocy rozwiązując łamigłówki w grze na urządzenia mobilne. I nigdy nic z tego nie wychodzi — bo mimo, że pewne pomysły nie należą do najświeższych, to wciąż potrafią wzbudzać emocje. Te pozytywne, kiedy dobrniemy do końca zagadki, a wcześniej wszystkie inne — w zależności od użytkownika. Miniony weekend sporo emocji dostarczyły mi dwie gry, jedną z nich było właśnie Hairy Tales. Twórcy definiują gatunek produkcji jako logiczną grę akcji — i trudno się z tym nie zgodzić, jednak nie oczekujcie tutaj wybuchowych scen niczym z epickich gier wojennych. Cel jest jeden: stworzyć z sześciokątów trasę, dzięki której bohater dotrze do mety. Sposobów jego wykonania — w zależności od sytuacji, sporo. Będziemy musieli przestawiać pola, obracać je, stawiać płotki (po zetknięciu z nimi automatycznie obracamy się w prawą stronę), drzewa (bohater zawraca, kiedy się z nimi zderzy), oraz modyfikować strzałki wskazujące kierunek dalszej podróży. Część przed wypuszczeniem postaci w świat, inne już podczas kiedy nasz zarośnięty jegomość przemierza tamtejsze drogi. Brzmi banalnie prosto — i jeżeli chodzi o pojęcie zasad, to tak właśnie jest. Kiedy jednak przychodzi do układania tras w przygotowanych łamigłówkach, sprawy się komplikują. A jeśli obierzemy sobie za cel zebranie wszystkich muchomorów nim dotrzemy do świecącego punktu, wtedy stają się jeszcze bardziej zagmatwane. O potyczkach z bossami już nawet nie wspomnę, acz te również potrafią napsuć człowiekowi krwi.  Wyzwania może nie należą do najtrudniejszych, jednak przyznaję, że kilka usidliło mnie na dłuższą chwilę przed ekranem, nim wpadłem na rozwiązanie. Ich poziom oceniam na naprawdę dobrze zrównoważony — bywają wymagające, ale nigdy mnie specjalnie nie sfrustrowały, jak to miewa miejsce przy innych tego typu grach. A jak Hairy Tales prezentuje się z technicznego punktu widzenia? Bardzo przyzwoicie! Sterowanie nie stanowi najmniejszego problemu — wystarczy mazanie po ekranie (w ten sposób przenosimy sześciokąty) i klikanie (by obracać figury). Wizualnie może szału specjalnego nie robi, ale prezentuje się estetycznie i miło widzieć, że twórcy skusili się na rozwiązanie trójwymiarowe przy grze logicznej — występuje ono w gatunku stosunkowo rzadko. Podobnie zresztą jest z udźwiękowieniem — bez specjalnych fajerwerków, ale uszy nie więdną :).  Hairy Tales zostało przez graczy przyjęte bardzo ciepło — i dobrze, bo to naprawdę wciągająca produkcja, która jest warta poświęconego jej czasu. Dostępne jest w AppStorze w wersji uniwersalnej, za którą przyjdzie nam zapłacić 4,99$. 