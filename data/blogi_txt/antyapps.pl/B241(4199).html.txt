11.01.2013 W Sylwestra na łamach AntyApps informowałem was o grze Pile do złudzenia przypominającej kultowego Tetrisa. Nie jest to oczywiście jedyna pozycja w AppStore, która nawiązuje do jednego z największych klasyków w historii gier logicznych. Na fenomenie spadających klocków swoją produkcję oparli także twórcy mobilnego Final Fantasy, a nazwali ją KooZac.  Okrzyknięta przez Apple aplikacją tygodnia, gra KooZac to produkcja – jak została trafnie opisana przez BBC – która wisi gdzieś pomiędzy Tetrisem a Sudoku. Wyliczając podobieństwa do tego pierwszego – zdecydowanie należy wymienić motyw spadających klocków, do drugiego – każdy klocek opisany jest odpowiednią liczbą, elementy trzeba rozmieścić tak, by odpowiednio połączone dały nam pożądany wynik. KooZac oferuje trzy tryby rozgrywki – Puzzle, Endless oraz Blitz gdzie w matematycznych klockach zmierzymy się z naszymi znajomymi z Facebooka w trwającym 60 sekund meczu gigatnów. W każdym z trzech trybów, gra informuje nas o tym jakie będą najbliższe liczby do uzyskania, a także klocków o jakiej wartości możemy się spodziewać.  Czymże była by jednak gra tego typu, bez możliwości małych oszustw i dopalaczy. Za zbierane  podczas gry lub dokupione osobno monety, możemy bowiem nieco podrasować swój wynik ustawiając wolniejsze tempo spadania kolejnych klocków, mnożenia zdobywanych punktów, wyświetlania podpowiedzi, czy też dodatkowych możliwości łączenia konstrukcji. Ciekawy pomysł, który trafił w ręce właściwych ludzi. KooZac to naprawdę uzależniająca gra, która zdecydowanie zadowoli wszystkich tych, którzy poza układaniem klocków lubią od czasu do czasu coś policzyć i dobrze zaplanować. Gorąco polecam. W tym tygodniu grę pobierzecie bezpłatnie na iOS, wersja dla Androida już nadchodzi. 