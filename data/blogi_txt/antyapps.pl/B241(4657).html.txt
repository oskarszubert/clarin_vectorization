28.03.2012 Brakowało dobrej strategii na Windows Phone, oj brakowało. Wprawdzie były proste produkcje turowe, ale fani czegoś na kształt RTS mogli czuć się zawiedzeni. Na fali tych oczekiwań otrzymaliśmy Majesty, jednego z najciekawszych przedstawicieli gatunku.  Jest to mobilna wersja jednej z najbardziej oryginalnych strategii dostępnych na PC. Gra w swoim czasie doczekała się grona wiernych fanów (w tym mnie), a parę lat temu wydania części II (której zabrakło trochę magii pierwowzoru). Z wersją mobilną pierwszy kontakt miałem na androidzie. Pamiętam, że zachwyciło mnie to jak dobrze autorzy odzwierciedlili klimat oraz rozgrywkę na dotykowym wyświetlaczu. Grafika nabrała bardziej baśniowego i karykaturalnego charakteru, ale podkreśliło to tylko jej humorystyczny wydźwięk. Od tamtego dnia czekałem premiery na Windows Phone.  Tym co najbardziej przemawia za Majesty jest jego charakter rozgrywki, sprzyjający ekranom dotykowym. Autorzy nazwali grę podtytułem The Fantasy Kingdom Sim i rzeczywiście aspekt sim-owy jest odczuwalny. Nie przesłania on jednak trzonu rozgrywki, którym jest walka z przeciwnikami i potworami. W przeciwieństwie do innych strategii jako władcy nie mamy bezpośrdniego wpływu na poczynania naszych poddanych. Możemy ich co najwyżej motywować (odwiecznym motywatorem w postaci złota) do zbadania konkretnego terenu lub walki z wybranym wrogiem). Jak zdobywamy fundusze? Tak jak w życiu, usługami i podatkami. W końcu wojownicy muszą gdzieś kupić lepszą broń, a magowie czary. Te pieniądze wracają do nas, my oferujemy jeszcze lepsze produkty i tak koło się zamyka. Całość jest naprawdę prosta i po krótki zapoznaniu szybko można wyłapać mechanizm gry. A sprawdza się on świetnie. Całość w liczbach przedstawia się tak:  10 rodzajów herosów (mocny aspekt RPG, awansują na kolejne levele, dokupują broń itp.), 30 typów budowli wraz z udoskonaleniami, 100 osiągnięć do odblokowania, 16 zróżnicowanych misji, 3 poziomy trudności.   Gra zachowuje czytelność nawet na ekranach 3,7, choć muszę przyznać, że najlepsze doznania wiązały się z grą na HTC Titanie i jego 4,7. Sam miód. Grafika jak już wspominałem jest przesiąknięta baśniowo-karykaturalnym klimatem. Dodatkowo świetnie animowana. Każdy budynek posiada swoje animacje, wszystko żyje, miga, mruga i porywa pieczołowitością przygotowania. Efekt psuje muzyka, a raczej jej jakość. Brzmi jakby ktoś nagrał ją z głośnika, a potem dołączył do gry. Sama kompozycja pochodzi jeszcze z komputerowej wersji i bardzo dobrze odzwierciedla klimat epoki oraz założeń.  Względem pozostałych systemów Majesty jest lekko wybrakowany. Nie działa opcja synchronizacji konta (przynajmniej mi nie udało się zmusić do tego aplikacji), brakuje trybu gry dowolnej, czy też dodatku (który jest w pełni zlokalizowany). Mimo wszystko jest to pierwszy krok w przybliżeniu tej gry użytkownikom Windows Phone. Krok bardzo udany. Gra posiada jeszcze jeden mankament. Brak wersji Lite albo próbnej. Niestety jeżeli nie mieliście z nią nigdy wcześniej do czynienia, musicie podjąć ryzyko. Uważam, że warto. Jeżeli choć trochę kręcą Was strategie, lubicie klimat fantasy lub delikatnego simu kupujcie w ciemno. Jeżeli nie, warto poczekać, z czasem powinn pojawić się wersja próbna. Majesty kosztuje jedyne 6.99zł. Kupić możecie tutaj. Wielkość pliku instalacyjnego (20MB) wymusza połączenie WIFI lub kabel. Ocena: 5- 