23.10.2013 Wydawać by się mogło, że czegoś takiego jak Minecraft nie da się podrobić. A jednak. Okazuje się, że gra, która której fenomenu wciąż nie potrafię zrozumieć, może mieć naśladowców, którzy garściami czerpią z sześciennego świata, w którym naszym głównym zadaniem jest „wydobywanie” i „przetwarzanie”. Jakiś czas temu pisałem o grze Terraria, która całkiem nieźle odnalazła się w Google Play (patrz: Wrześniowy Ranking Aplikacji), a dziś postanowiłem bliżej przyjrzeć się The Blockheads. Jest to tak naprawdę połączenie dwóch wspomnianych wcześniej tytułów, jednak mimo oczywistych podobieństw obstawiam, że i ta pozycja znajdzie rzesze oddanych sobie fanów. The Blockheads to spotkanie Minecrafta i Terrarii w połowie drogi, jeśli chodzi o oprawę graficzną. Mamy tu 3 wymiary, jednak nasz bohater porusza się jedynie w dwóch. Grę możemy pobrać zupełnie za darmo (zarówno na iOS jak i na Androida), lecz nie ominęły jej mikropłatności. Nie są one jednak niezbędne, żeby móc powoli rozwijać swoją postać. The Blockheads oferuje dwa tryby rozgrywki: single oraz multiplayer. Tego drugiego nie udało mi się niestety przetestować z racji problemów z połączeniem. Jeśli ktoś z was miał już przyjemność wciągnąć się w sześcienny świat online, dajcie znać, jak gra sprawuje się podczas rozgrywki dla wielu graczy. Z tego, co udało mi się wyczytać, twórcy uwzględnili w swojej produkcji komunikator głosowy aktywny przez cały czas kiedy jesteśmy podłączeni do danego „świata”. Niestety nie mamy tu jednak możliwości dołączenia do randomowej rozgrywki. Musimy samemu „postawić” grę lub czekać na zaproszenie od kogoś innego. Jako osoba, która raczej nie przepada za tego typu rozrywką, muszę przyznać, że gra (przynajmniej jeśli chodzi o oprawę wizualną) zrobiła na mnie lepsze wrażenie niż Terraria. Oczywiście może to być kwestia gustu, jednak humor, z jakim twórcy podeszli do wyglądu bohaterów oraz możliwości, jakie daje wirtualna rzeczywistość (ujeżdżanie zwierząt lub podróż w kosmos przy zbudowaniu odpowiednio wysokiej wierzy) sprawiają, że gra wzbudziła we mnie znacznie więcej sympatii niż konkurencja. Po raz kolejny wstrzymuję się od oceny sześciennego uniwersum, ponieważ najzwyczajniej w świecie, jako osoba sceptycznie podchodząca do tego typu tytułów, mógłbym być nieobiektywny. Myślę jednak, że fani takich rozgrywek koniecznie powinni przetestować grę, która moim zdaniem ma szansę konkurować z tytułami, które kilkukrotnie przywoływałem w tym tekście. Biorąc pod uwagę, że zarówno Terraria, jak i Minecraft na Androidzie cenowo kształtują się powyżej dziesięciu złotych, The Blockheads stanowi ciekawą alternatywę dla tych, którzy lubią podobne klimaty, ale niekoniecznie chcą za nie płacić. 