06.12.2012 Jeden z najpopularniejszych i najskuteczniejszych agregatorów newsów na iOS właśnie doczekał się solidnej renowacji. Najnowsza wersja Zite z wyglądu w niczym nie przypomina jej starszej odsłony. Twórcy poszli na całość i jak sami przyznają, jedyne czego nie tknęli to silnik wyszukiwania informacji. Jak prezentuje się Zite w wersji 2.0?  Choć Zite nigdy nie wyglądał tak efektownie jak chociażby Flipboard, od czasu swojej premiery na iPhone jest moją ulubioną aplikacją wyszukującą najciekawsze informacje z zakresu moich zainteresowań. Silnik programu mówiąc w skrócie – jest fenomenalny – i zawsze znajdzie dla mnie coś, nad czym spędzę kilka dłuższych chwil. Developerzy pracujący nad aplikacją, zdecydowali się jednak na dość odważny krok i poddali program remontowi ekstremalnemu. Zite zyskało nowe logo, szatę graficzną i całą listę nowych funkcji. 1.    Nowy wygląd (plus) Zdecydowanie najbardziej rzucającą się w oczy nowością jest zupełnie odmieniony design programu. Moim zdaniem – jest to zmiana zdecydowanie na korzyść Zite. Wreszcie zamiast małych, nie wiele zdradzających grafik, polecane nam artykuły opatrzone są w duże, zajmujące całą szerokość ekranu zdjęcia. Jedynie nagłówki newsów mogłyby zostać nieco powiększone… 2.    Zmiany w nawigacji (minus) Wprowadzenie zmian w nawigacji mobilnym magazynem jest dla mnie natomiast totalną porażką. Z nowoczesnego przełączania się pomiędzy kolejnymi kartami bądź artykułami z wykorzystaniem gestów, twórcy przestawili się na wysuwaną listę naszych zainteresowań… kompletne nie porozumienie, które mam nadzieję, zostanie szybko naprawione. 3.    Integracja z Facebookiem (plus) Idąc w ślady iOS, także Zite zostało w pełni zintegrowane z Facebookiem. Podpinając pod aplikację swój profil, możemy być pewni o selekcji najświeższych informacji na tematy, które obecnie nas interesują. Korzystając z dostępu do konta, Zite stara się zebrać jak najwięcej informacji o naszych zainteresowaniach i preferencjach by przygotowywany dla nas codziennie magazyn był jeszcze bardziej spersonalizowany.  4.Tagowanie wiadomości (plus) Każda informacja publikowana w naszym strumieniu jest teraz otagowana. Dotykając jednego ze znaczników zostaniemy przeniesieni na stronę powiązanych z nim newsów. Jeżeli będziemy zainteresowani codzienną porcją informacji na świeżo odkryty temat wystarczy oznaczyć tag serduszkiem na górze ekranu. 5. Teraz ponad 40 000 tematów! (plus) Na koniec chyba najważniejsza nowość – Zite jest teraz jeszcze bardziej wszechstronne niż kiedykolwiek. Wraz z aktualizacją, program jest w stanie wyświetlić nam informacje na tematy wybrane z liczącej ponad 40 000 pozycji puli! Taka liczba robi wrażenie! Podsumowując – wprowadzone zmiany w większości dobrze rokują dla Zite. Istnieje jeszcze kilka małych niedociągnięć i możliwych do wprowadzenia elementów, które poprawiłyby atrakcyjność programu, ale wcale się nie zdziwię, jeżeli twórcy celowo zostawili je sobie po prostu na później. Miejmy tylko nadzieję, że nie będą zbyt długo odkładać zmian w drażniącej, „nowej” nawigacji. 