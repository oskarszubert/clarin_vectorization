24.11.2011 Im dłużej człowiek ma smartfona tym częściej wynajduje dla niego coraz dziwniejsze, ale często ciekawe zastosowanie. Dzisiaj wpadłem na coś, co może dla większości z Was jest oczywistością, ale mnie miło zaskoczyło. W 360 Panorama w kilka sekund zrobimy panoramę z mnóstwa zdjęć z aparatu i zapiszemy tak stworzony obraz. Niezła zabawa raz na jakiś czas.  360 Panorama działa naprawdę banalnie, ale przy tym bardzo intuicyjnie i to jest w tym najlepsze. Zaczynamy od zrobienia jednego zdjęcia określającego punkt startowy naszej panoramy, a potem powoli obracamy się wokół w każdą ze stron, aż uzupełnimy siatkę, na którą nakładane są kolejne zdjęcia. Powstaje w ten sposób jakby walec, w którym jedyne brakujące elementy to sufit i podłoga. Tak zrobioną panoramę po użyciu automatycznego skryptu korygującego mamy już gotową do użycia. Często zdarzają się drobne błędy i przeinaczenia i najlepiej to wychodzi na martwej naturze – program zdecydowanie gorzej radzi sobie z ludźmi znajdującymi się gdzieś w kadrze. Czasem jakieś linie proste zostaną połamane i ewidentnie widać, że wychodzą z kilku kadrów, ale nie przeszkadza to w ogólnym odbiorze. Ten jest bardzo pozytywny, bo po chwili możemy już palcem poruszać się po całkiem nieźle odwzorowanym miejscu. Dalej mamy funkcje związane z wysyłaniem na maila, facebooka, twittera. Niestety twórcy znowu proponują nam tworzenie kont w serwisie, co ma ułatwiać dostęp do panoram i polepszać ich jakość, ale dla mnie to niepotrzebne utrudnianie użytkownikom. Czy warto? Przez pierwsze kilkanaście minut to świetna zabawa, gdy chodzimy po różnych pomieszczeniach w biurze i składamy z nich panoramy. Potem zachwyt przechodzi i pojawia się pytanie – gdzie ja miałbym to wykorzystać? To troszkę zbędny gadżet, ale przyznam, że przyjemnie byłoby pokazywać znajomym w ten sposób niektóre zdjęcia z wakacji i opowiadać, co się widziało. Efekt murowany, ale czy warty 0,79 Euro? Odpowiedzcie sobie sami. Link do aplikacji. 