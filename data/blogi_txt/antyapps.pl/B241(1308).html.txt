27.11.2013 Moja fascynacja piłką nożną skończyła się gdzieś na etapie końca szkoły podstawowej. Gry sportowe również nie bawią mnie już tak jak kiedyś, jednak od wielkiego dzwonu zdarza mi się zagrać w Fifę podczas typowych męskich wieczorów pod hasłem piwka i konsoli. Być może jako fan footballu nie jestem jednak jeszcze do końca stracony, a to za sprawą gry Flick Kick Football Legends dostępnej na urządzenia z systemem Android oraz iOS. Nie pamiętam, kiedy ostatnio kopanie piłki wciągnęło mnie tak bardzo. Jeśli znudziły was typowe piłkarskie gry akcji i footballowe managery, ta pozycja będzie świetną odskocznią wciąż pozostającą w temacie naszego „narodowego sportu”.  Już sama historia wprowadzająca nas do gry wywołuje duży uśmiech na twarzy, jednak mogę zapewnić, że poczucie humoru twórców Flick Kick Football Legends będziemy mogli odczuć przez cały czas, jaki przyjdzie nam spędzić przed ekranami naszych smartfonów lub tabletów. Dwa lata po tragicznej śmierci w pożarze stadionu (wywołanym przez ognistą piłkę) objawia się nam duch trenera, który chce przywrócić świetność swojej drużynie pomagając nam w jej prowadzeniu. A ponieważ zmarłym się nie odmawia, startujemy od ostatniej ligi i zaczynamy nasze piłkarskie podboje.  Gra utrzymana jest w dopracowanym stylu komiksu. Fantastyczne rysunki postaci, stylizowane na graczy z lat 70. lub 80., robią tu niesamowitą robotę, jeśli chodzi o klimat. Gra sama w sobie nie jest może wyjątkowo skomplikowana, jednak jej oprawa graficzna od początku sprawia, że przymykamy na to oko. Sterowanie odbywa się przez przeciągnięcie palca w kierunku piłki. Każda z akcji to osobna „scenka”, gdzie naszym zadaniem będzie podanie, strzał, przechwyt piłki lub okiwanie innego zawodnika. W każdej z tych sytuacji najbardziej będą się liczyć refleks, celność lub odpowiedni timing. W grze wykorzystamy również specjalne zdolności zawodników takie jak wspomniana wcześniej ognista piłka lub możliwość zarabiania dodatkowych pieniędzy, kiedy dany zawodnik będzie przy piłce. Pomiędzy meczami będziemy mogli wykupić zawodników. Tu najbardziej podoba mi się system kart kolekcjonerskich, które losowo umieszczono w foliowych paczuszkach, na które będziemy mogli wydać nasze oszczędności. Ponadto, kiedy nasi gracze nie będą znajdować się na boisku, czekają nas spotkania ze sponsorami, oferty od podejrzanych bohaterów spod ciemnej gwiazdy czy konfrontacje z czarnymi charakterami chcącymi wyłudzić od nas łapówki lub haracze. Cóż, wirtualny football też nie jest kryształowy… Flick Kick Football Legends to naprawdę jedna z lepszych gier, na jakie trafiłem w ciągu kilku ostatnich tygodni. Wyjątkowo testowałem ją na iPhonie 4, ponieważ miałem małe problemy z pobraniem jej na Androida. Czytając komentarze w Google Play, mam wrażenie, że gierka ma spore wymagania i bywa kapryśna, jeśli chodzi o Zielonego Robota. iOS poradził sobie jednak bardzo dobrze i żadne problemy z zacinaniem nie wystąpiły. Tytuł w pierwszej kolejności polecam fanom komiksów i karcianek. Kibiców piłkarskich umieściłbym w dalszej kolejności, bo football jest tu tylko tłem dla prostej, ale i wciągającej rozgrywki oraz dużej dawki humoru i dodanych gdzieniegdzie smaczków fabularnych. 