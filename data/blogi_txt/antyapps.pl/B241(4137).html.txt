13.09.2013 Prowadzenie odręcznych notatek oraz rysowanie na ekranie współczesnych urządzeń mobilnych nie należy do najwygodniejszych czynności. Z uwagi na właściwości ekranów pojemnościowych precyzja kreślonych kształtów daleka jest od tego, co chcielibyśmy uzyskać, a trzymanie dłoni w taki sposób, by nie stykała się z aktywną powierzchnią ekranu również nie jest szczytem komfortu. Pomimo tego wciąż powstają aplikacje, których zadaniem jest ułatwienie użytkownikowi przeniesienie myśli na cyfrowy papier. Jednym z takich programów, oferującym dodatkowo unikalną opcję współtworzenia w czasie rzeczywistym rysunków i notatek z innymi użytkownikami aplikacji jest opisywany przeze mnie Talkboard. Talkboard nie jest programem dla osób potrzebujących zaawansowanego narzędzia do tworzenia grafik lub odręcznych notatek. Aplikacja oferuje raczej podstawowe funkcje w zakresie wprowadzania treści, ale umożliwia jej współtworzenie przez kilka osób działających nawet w sporej odległości od siebie.  Interfejs programu jest czytelny. Wszystkie narzędzia niezbędne do maziania po ekranie znajdują się w zasięgu wzroku użytkownika i są dobrze oznaczone. Nie jest ich co prawda zbyt wiele – jedynie ołówek, pióro, pędzel i gumka uzupełnione o kilkadziesiąt kolorów. Niestety zabrakło możliwości zmiany grubości kresek stawianych za pomocą wymienionych narzędzi. Twórcy nie pomyśleli również o możliwości swobodnego wyboru koloru, toteż jesteśmy zmuszeni korzystać z stałej (dość szerokiej) palety barw.  Unikalną funkcjonalnością Talkboard jest możliwość pracy w kilka osób jednocześnie na tym samym projekcie. W takim przypadku koniecznie jest zalogowanie się do programu za pomocą jednego z czterech serwisów społecznościowych (Facebook, Twitter, Google+, LinkedIn) i zaproszenie ubranych osób. Opcja taka dobrze może sprawdzać się podczas tzw. „burzy mózgów”, gdzie każdy zaproszony użytkownik posiadający aplikację, może w czasie rzeczywistym edytować powstający koncept.  Talkboard, dzięki rzadko spotykanej (ja nie spotkałem się z czymś podobnym nigdy) funkcjonalności grupowej edycji projektu w czasie rzeczywistym jest całkiem ciekawą propozycją dla osób potrzebujących tego typu narzędzia. 