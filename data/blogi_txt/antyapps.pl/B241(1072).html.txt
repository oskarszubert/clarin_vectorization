29.10.2013 Mobilny system Google daje nam ocean możliwości. Miliony aplikacji do pobrania, tysiące nakładek systemowych, niewiele mniej gier. Do tego nieprzyzwoicie dużo wersji systemu, a w każdej poukrywane są nowe smaczki, które można sprawnie odkryć z odpowiednimi poradnikami. Drippler pomoże nam odpowiednio zaopiekować się naszym Androidem i odkryje sporo z jego tajemnic! Na początku zapyta nas o zgodę, by sprawdzić na jakim urzadzeniu został włączony. Oczywiście bez żadnego „ale” mu na to pozwoliłem, a on z zadaniem tym poradził sobie śpiewająco. Następnie zapytał mnie jeszcze czy jestem zainteresowany grami, czy ten segment mnie w ogóle nie interesuje — i przeszedłem do głównej części aplikacji, czyli skomponowanego specjalnie dla mnie zestawu tekstów, poradników i list aplikacji, które mogą przykuć moją uwagę.  Drippler jest czymś, co najprościej określić mianem „agregatora tekstów”. Każdego dnia dostarcza zestaw źródeł, które z dużym prawdopodobieństwem trafią w serce każdego androidmaniaka. Wszystkie one zostały podzielone na trzy zakładki: nowości i porady, aplikacje oraz gry. Naturalnie możemy je wszystkie przeglądać również wymieszane, wystarczy tylko zdecydować się czy chcemy widzieć je ułożone w porządku chronologicznym, czy według ich popularności. Otwierając tekst, możemy go w całości przeczytać z poziomu aplikacji, na dole zaś znajdziemy odnośnik do jego pierwotnej wersji, czyli najzwyczajniej odpalić w jednej z zainstalowanych przeglądarek stronę, na której został zamieszczony. Jednak czytanie z poziomu Drippler jest wyjątkowo przyjemne — tekst jest ładnie ułożony, obrazki przeskalowane. Jeżeli jest w nich mowa o aplikacjach, na dole dostępny jest panel z odnośnikami do Google Play ze wszystkimi przytaczanymi tytułami. Wyjątkowo wygodne i godne podziwu rozwiązanie :)  Przyznam, że początkowo byłem dość sceptycznie nastawiony do takiej aplikacji. Patrząc jednak na podsuwane mi tytuły i zestaw znakomitych artykułów szybko dałęm się przekonać i zacząłem kopać głębiej. Masa znakomitych tekstów, zestawień i gier; że o sztuczkach już nawet nie wspomnę. Póki co nie miałem nawet problemów z kompatybilnością aplikacji, zatem zakładam że algorytm wybrał takie produkcje, które bez problemu radzą sobie nawet na starszych wersjach systemu Google (sam używam leciwej już Lodowej Kanapki). Z punktu widzenia Polaka jedynym „ale” jakie mogę mieć, jest dostępność wyłącznie anglojęzycznych tekstów i takich również aplikacji. To jeden z powodów, dla którego nigdy nie będziecie mogli zrezygnować z czytania AntyApps ;-). Drippler dostępny jest za darmo w Google Play. 