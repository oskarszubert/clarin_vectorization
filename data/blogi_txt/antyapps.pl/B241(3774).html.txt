24.01.2013 3x naj – najoryginalniejsze, najciekawsze i najbardziej grywalne wyścigi w jakie miałem okazję grać na urządzeniu mobilnym. Slingshot Racing zaskakuje od samego początku: ciekawą stylistyką, miodnością, a nade wszystko niezwykłym sterowaniem, które okazuje się doskonałym rozwiązaniem w przypadku ekranów dotykowych.  Menu, które ukazało się moim oczom tuż po uruchomieniu gry nie pozostawiało złudzeń – produkcja została mocno osadzona w stylistyce steampunkowej* i czerpie z niej całymi garściami. Wszystko, począwszy od modeli pojazdów, a kończąc na torach i ich otoczeniu nawiązuje do tego, bardzo lubianego przeze mnie nurtu. Oprawa Slingshot Racing jest bardzo szczegółowa i konsekwentna, a wszystkie elementy widoczne w grze są bogate w detale i ładnie animowane. Wyścigi, które odbędziemy w SR rozgrywać się będą w zimowej scenerii, na mocno oblodzonych i zaśnieżonych trasach czyli w warunkach bardzo zbliżonych do tych panujących aktualnie za oknem.  Slingshot Racing oferuje dwa tryby rozgrywki – karierę oraz turniej. Na karierę składa się 80 wyścigów, których wygranie nie zawsze jest jednoznaczne z ukończeniem rozgrywki na pierwszym miejscu. Każdy rajd, w którym weźmiemy udział ma z góry określony cel konieczny do jego zakończenia. Z tego co zauważyłem, celem danego wyścigu może być jedno z czterech zadań: uzyskanie jak najlepszego czasu na planszy (start solo), zajęcie jak najwyższego miejsca w końcowej klasyfikacji wyścigu (startują cztery pojazdy), zebranie wszystkich porozrzucanych po torze kół zębatych oraz wyzwanie moim zdaniem najciekawsze, czyli jak najdłuższe przetrwanie. W tym ostatnim przypadku wraz z czwórką ścigających się pojazdów rusza nabierający z każdą sekundą rozpędu, mechaniczny niszczyciel, który co chwila pochłania zawodnika znajdującego się w ogonie stawki – nasza w tym głowa by jak najdłużej utrzymywać się w czołówce i tym samym uniknąć zniszczenia. Drugim trybem, obok kariery jest wspomniany wcześniej turniej. Ten rozdaj zawodów pozwala zmierzyć się na dowolnie wybranych trasach z przeciwnikami sterowanymi przez komputer lub żywymi graczami. Rozgrywka z „żywym przeciwnikiem” może odbywać się za pośrednictwem sieci lub na jednym urządzeniu, przy którym zbierze się odpowiednia liczba graczy. Zdecydowanie najciekawiej prezentuje się druga z wymienionych opcji, tym bardzie, że Slingshot Racing umożliwia jednoczesne stanięcie w szranki aż czterem osobom!  Sterowanie miażdży. W grach mobilnych widziałem już wiele ciekawych pomysłów na rozwiązanie tego (jakże ważnego) elementu rozgrywki, ale ten zaprezentowany w Slingshot Racing jest bez wątpienie jednym z najlepszych. Pojazdem sterujemy, tutaj proszę o uwagę: za pomocą jednego palca. Tak jest, okazuje się do kompletnej kontroli nad naszym czterokołowcem wystarczy tak niewiele. Co więcej, dzięki takiemu rozwiązaniu gra zostawia daleko w tyle praktycznie wszystkie wyścigówki, w jakie miałem okazję grać na urządzeniach mobilnych. Sterowanie jest bajecznie intuicyjne, pomysłowe i proste do nauczenia – ale opanowanie go w stopniu mistrzowskim, wymaga od gracza wielu godzin treningów. Jak w praktyce wygląda kontrola nad pojazdem? Przede wszystkim w Slingshot Racing nie znajdziemy przycisków odpowiedzialnych za gaz, hamulec i skrzynię biegów. Próżno szukać również popularnych strzałek wskazujących kierunek skrętu. Nie musimy także wykonywać tabletem/smartfonem żadnym ekwilibrystycznych ruchów grożących skrętem nadgarstków:) Rozwiązanie, które zaproponowali twórcy SR jest banalne i genialne zarazem. Pojazdy, zarówno ten kontrolowany przez gracza, jak i maszyny przeciwników poruszają się ze stałą, jednakową prędkością. Póki trasa jest prosta nie ma problemu – każdy pojazd porusza się w linii prostej, co jednak się stanie gdy zbliżamy się do ostrego zakrętu (a tych w grze jest całe mnóstwo)? W takim momencie wystarczy dotknąć palcem ekranu. W kierunku słupa (znajdującego się na każdym zakręcie występującym w grze) wystrzeliwuje z naszej maszyny zakończona hakiem lina, która trzyma się go dopóty palec gracza dotyka ekranu. Pojazd bierze tak szeroki zakręt, na jaki pozwala mu długość wystrzelonej liny. By „puścić” chwycony słupek wystarczy odsunąć palec od ekranu… a za kilkanaście metrów już na nas czeka kolejny ostry łuk. Slingshot Racing to bardzo wymagająca produkcja. Poświęcenie grze kilkudziesięciu minut niezbędnych do choćby dostatecznego opanowanie nietypowego (ale rewelacyjnie się sprawującego) sterowania zwraca się w postaci wielu godzin świetnej zabawy. Wyścigi wciągają, a namówienie do gry kilku znajomych może skutkować wieloma godzinami wyjętymi z życiorysu. Walka na torze toczy się od samego początku, a sytuacja w peletonie steampunk’owych maszyn zmienia się jak w kalejdoskopie. O zwycięstwie nierzadko decydują ułamki sekund, a emocje, wraz z zbliżaniem się do mety rosną do niebywałego poziomu (tak ekstremalne wrażenia wymagają rzecz jasna odpowiedniej ekipy graczy;)). To wszystko, wraz z bardzo dobrą oprawą graficzną i muzyczną sprawia, że Slingshot Racing to pozycja obowiązkowa dla każdego fana rozrywki w wydaniu mobilnym. Polecam! P.S. Wersja demonstracyjna gry nosi tytuł Slingshot Trials i jest dostępna pod tym adresem. *Steampunk – nurt stylistyczny w kulturze (literatura, film, komiks, moda), odmiana fantastyki naukowej (…). W przeciwieństwie do cyberpunku, technologia otaczająca bohaterów nie jest oparta na elektronice lecz na mechanice (…). Charakterystyczne dla steampunku zainteresowanie rozwojem techniki często prowadzi do kreowania wynalazków nieznanych w naszej historii, dlatego nurt ten bywa zaliczany do tzw. historii alternatywnych (…). Steampunk nawiązuje do twórczości ojców fantastyki: Juliusza Verne’a, Herberta George’a Wellsa czy Marka Twaina (Wikipedia). 