05.12.2013 Gry poruszające się w tematyce sportów zimowych to jedna z najbardziej zaniedbanych kategorii w sklepach z aplikacjami mobilnymi (wyjątkiem są tutaj skoki narciarskie). Tytułów, w których przyjdzie nam skrzyżować deski (lub deskę) z innymi miłośnikami białego szaleństwa jest w AppStore i Google Play jak na lekarstwo, a produkcje trzymające jako taki poziom można policzyć na palcach jednej ręki. Do tej nielicznej grupy zalicza się seria Ski Challange, której najnowsza odsłona ujrzała niedawno światło dzienne. Ski Challange 14 daje każdemu posiadaczowi smartfona z iOS lub Androidem możliwość wcielenia się w zawodowego narciarza i poczucia emocji towarzyszących zawodom Pucharu Świata w narciarstwie. Dodatkowego smaczku doda rozgrywce fakt połączenia wirtualnej rywalizacji z realnym terminarzem oficjalnych zawodów Pucharu Świata.  Zabawę rozpoczynamy od rejestracji oraz stworzenia własnego zawodnika. Edycja naszego narciarskiego awatara nie jest specjalnie rozbudowana i ogranicza się do dopasowania trzech podstawowych parametrów oraz ustalenia wzoru i barw kombinezonu. Po wybraniu rodzaju sterowania (dostępnych jest kilka kombinacji opartych na wirtualnych przyciskach oraz kontroli za pomocą wbudowanego  w urządzenie akcelerometru) możemy ruszać na trasę.  Grafika nie oszałamia. Przedstawiona w trzech wymiarach trasa pozbawiona jest szczegółów i sprawia wrażenie płaskiej. Nieco lepiej prezentują się sylwetki zawodników, ale tutaj również nie oczekujcie czegoś nadzwyczajnego, ot solidna robota, ale niewiele więcej.  Najważniejszy element w tego typu produkcjach, czyli model jazdy budzi we mnie mieszane odczucia. Z całą pewnością brakuje mu dynamiki, przez co, w porównaniu z narciarskimi grami na inne platformy, z ekranu niejednokrotnie wieje nudą. Całkiem realistycznie oddano natomiast wszystkie wyskoki, które w grach tego typu często bywają mocno przesadzone. Ski Challange 14 to moim zdaniem typowy przeciętniak. Lekkie fory daje mu fakt, że jest właściwie jedynym sensownym przedstawicielem w swojej kategorii w AppStore. 