07.12.2012 Genealogia to bardzo ciekawy odłam nauk historycznych. O ile grzebanie w historii wielkich osobistości niekoniecznie mnie pociąga, o tyle chyba większość z nas pewnie nie raz i nie dwa zastanawiała się nad swoimi korzeniami. Myśleliście kiedyś nad odtworzeniem historii swojej rodziny? Z Ancestry to nie problem, a nawet powiem więcej — sama przyjemność! Rozpoczynamy od stworzenia konta w serwisie lub zalogowania się — jeżeli już się takowego wcześniej dorobiliśmy. Kiedy już dodaliśmy się do bazy danych, wybierając wcześniej ustawienia prywatności i widniejemy na planszy, możemy zabrać się za dodawanie kolejnych elementów tej życiowej układanki. I tak hen przez dziesiątki lat i pokoleń. Każdego możemy wzbogacić o fotografię, daty urodzenia / śmierci, a także życiowe wydarzenia. Wśród tych znalazło się wiele pozycji, od ślubów, przez adopcje, chrzty, bar mitzvy, pobyt w wojsku, emeryturę, wyznawane religie, separacje, wzrost — na woli kończąc. Wystarczy tylko wybrać kogo chcemy edytować — wówczas dostępne mamy cztery zakładki w których możemy dodawać wspomniane wydarzenia; połączenia rodzinne — rodziców, partnerów, dzieci, rodzeństwo; wyszukać informacji w bazie danych Ancestry na temat danej osoby oraz dodać zdjęcie. Stopniowo dodając kolejnych członków rodziny budujemy bazę danych, która przedstawiona jest w formie czytelnego, miłego dla oka drzewa genealogicznego. A może zechcielibyście stworzyć mapę innego rodu? Nie ma problemu — wystarczy z menu opcji wybrać tworzenie nowego drzewa! Oczywiście zawsze możemy przejrzeć stworzone przez nas historie rodów także z poziomu strony WWW, logując się danymi które podaliśmy przy rejestracji. Samo przeglądanie bazy danych w wersji mobilnej również zostało świetnie przystosowane do niewielkich ekranów urządzeń mobilnych. Możemy to robić zarówno w pozycji pionowej jak i poziomej. Ikony plusa i minusa umiejscowione w lewym górnym rogu pozwalają na sprawną nawigację i dostosowanie widoku do naszych potrzeb, podobnie jak system gestów którym szybko możemy śmigać między kolejnymi pokoleniami. Obok przybliżania dostępna jest również ikona, po naciśnięciu której uzyskujemy dostęp do posegregowanej alfabetycznie listy ludzi w przeglądanej obecnie bazie, a tuż nad nią znalazło się jeszcze miejsce dla wyszukiwarki, by móc sprawnie dotrzeć do danych które nas interesują.  Ancestry to świetny projekt, choć w naszym kraju niezbyt popularny. Przejrzałem bazę danych jaką dysponuje — ta faktycznie robi wrażenie, warto byłoby dołożyć większą cegiełkę również od Polaków, ale dla wielu prawdopodobnie problemem będzie bariera językowa, bo aplikacja ani serwis nie są dostępne po naszemu. Mimo wszystko liczę, że pomysł przyjmie się i u nas, a wersja mobilna to świetna okazja by poszerzać bazę, w końcu kto pomoże ją uzupełnić lepiej od seniora rodu którego spotkamy u cioci na imieninach? Aplikacja dostępna jest za darmo zarówno na iOS jak i Androidzie. 