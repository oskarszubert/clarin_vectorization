07.11.2013 Jeżeli byliście choćby na średniej wielkością imprezie biznesowej, to za pewne wróciliście z niej obładowani nie tylko wspomnieniami o pięknych hostessach, ale i ulotkami, ofertami oraz wizytówkami. Dla jednych to jednorazowe akcje, dla innych chleb powszedni — i prawdopodobnie właśnie z myślą o tych drugich stworzona została aplikacja Card2Contact, która pozwoli stworzyć szczegółową bazę kontaktów. Wbrew pozorom, autorom udało się z takiego prostego pomysłu jak gromadzenie namiarów na innych ludzić zrobić naprawdę potężne narzędzie. Bowiem oprócz standardowego dodawania skanów / fotografii kart, twórcy aplikacji zadbali o jej kompletność. Dlatego nie zabrakło zakładki z kontaktami, które również możemy zaimportować z naszego telefonu oraz kalendarza — do którego dane także możemy bez większej gimnastyki pobrać z systemowego, który to najpewniej zsynchronizowany macie z usługą Google.  Przejdźmy zatem do dodawania wpisów. Kontakty dodawać możemy na trzy sposoby — rozpoczynając od skanowania (tu: fotografowania) wizytówki, synchronizacji z książką telefoniczną albo ręcznego dodawania wszystkich danych. Twórcy zadbali o to, by gromadzone przez program informacje były jak najbardziej kompletne. Dlatego też poza imieniem i nazwiskiem, znalazły się rubryki na pozycję w pracy, nazwę firmy, odnośnik do jej strony internetowej, adresy, zestawy numerów telefonów, adresów e-mail czy namiary na konta w najpopularniejszych serwisach społecznościowych. Z poziomu aplikacji można też bez większego problemu dodać wizytówkę, ale wspomniany kalendarz nie znalazł się tu przypadkiem. Za pomocą dosłownie dwóch kliknięć możemy wskazać wydarzenie, na którym poznaliśmy mieliśmy przyjemność zapoznać się z rzeczonym kontaktem — w ten sposób o wiele łatwiej i przejrzyściej będziemy mogli kontrolować wszystkie świeże znajomości, a także kolejne wizytówki nie będą zlewać nam się w jedną całość. Wszystkie zgromadzone dane przyporządkowane są do profilu, który musimy stworzyć przed rozpoczęciem korzystania z programu — dzięki temu nie ma też najmniejszych problemów z synchronizacją danych między różnymi urządzeniami. Całość jest jasna, klarowna i naprawdę trudno się gdziekolwiek w aplikacji pogubić. Card2Contact dostępny jest za darmo na platformie Google Play. Warto mieć jednak na uwadze, że jest to forma usługi, która podzielona jest na trzy rodzaje subskrypcji — każda z innymi uprawnieniami i limitami, o których — jeżeli faktycznie będziecie zainteresowani — więcej doczytacie z pewnością samodzielnie. 