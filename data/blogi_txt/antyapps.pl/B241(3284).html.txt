23.01.2013 Nie wiesz gdzie wybrać się wieczorem? Masz wątpliwości który film warto obejrzeć? Wahasz się co przyrządzić na obiad? Jesteś osobą niezdecydowaną i najchętniej, odpowiadając na te pytania zdałbyś się na ślepy los? A może chcesz się zabawić? Jeżeli choć na część z tych pytań odpowiedziałeś twierdząco wypróbuj koniecznie Decide Now! – aplikację, która podejmie decyzję za Ciebie. Program Decide Now! to nieco bardziej zaawansowana odmiana klasycznego rzutu monetą. W tym przypadku jednak, zamiast dwóch rozwiązań – orła i reszki, mamy do wyboru całą paletę możliwości. Zakręćmy wirtualnym kołem i przekonajmy się co nas czeka. Zasada działania aplikacji jest niezwykle prosta – użytkownik zadaje pytanie, następnie wprawia w ruch widoczne na ekranie koło, chwila oczekiwania i… gotowe – ślepy los zadecydował. Standardowe 10 predefiniowanych pytań umieszczonych przez twórców w programie to oczywiście dopiero początek. Prawdziwa zabawa zaczyna się, gdy skonfigurujemy program zgodnie z naszymi oczekiwaniami. Za pomocą aplikacji możemy tworzyć dowolne pytania wraz z własną paletą odpowiedzi, przy czym w obu przypadkach nie udało mi się napotkać na jakiekolwiek ograniczenia (tworząc odpowiedzi na jedno z pytań stworzyłem ponad trzydzieści „okienek” z odpowiedziami i nadal nie był to kres możliwości).  Złego słowa nie mogę napisać o stabilności i szybkości Decide Now! Wszystko działa tak jak powinno, a najważniejszy element aplikacji, czyli koło z odpowiedziami kręci się bardzo realistycznie (a odgłosy temu towarzyszące nieodparcie kojarzą się z ruletką:)) W AppStore, obok pełnopłatnej (0,89 euro) wersji Decide Now! znaleźć możemy wersję darmową programu. Decide Now! Lite w przeciwieństwie do swojego płatnego odpowiednika nie jest aplikacją uniwersalną oraz nie pozwala na dodawanie do bazy własnoręcznie stworzonych pytań. 