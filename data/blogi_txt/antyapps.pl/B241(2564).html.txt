14.02.2014 O tym, że gra z żywym przeciwnikiem jest nieporównywalnie bardziej emocjonująca niż zmagania z chociażby najdoskonalszą sztuczną inteligencją nie muszę chyba nikogo przekonywać. Gracz z krwi i kości stojący po drugiej stronie barykady dodaje rozgrywce smaczku, sprawiając, że staje się ona nieprzewidywalna i mało schematyczna. Jeżeli na dodatek zmagania te nie odbywają się za pośrednictwem łącza internetowego lecz twarzą w twarz, a przeciwnicy siedzą w odległości liczonej w centymetrach, emocje niejednokrotnie potrafią sięgnąć zenitu. Zapraszam na drugą część zestawienia gier mobilnych umożliwiających jednoczesną rozgrywkę kilku osób na jednym urządzeniu. Fingle  Idealna propozycja na Walentynki. Fingle to nic innego, jak mini- twister, w którym zamiast całych ciał biorą udział jedynie dłonie. Gra umożliwia zabawę dwóm osobom na jednym urządzeniu. Naszym zadaniem będzie podążanie za wyznaczonymi na ekranie punktami. Aplikacja w pełni wykorzystuje multidotyk – podczas rozgrywki przyjdzie nam korzystać nawet z dziesięciu palców naraz, co gwarantuje prawdziwie figlarne łamańce. Dobrze dobrana muzyka i ponad 130 poziomów dopełniają obrazu tej oryginalnej produkcji. PS. Przed rozpoczęciem zabawy z Fingle nie zapomnijcie wyłączyć wielozadaniowości w ustawieniach iPada. Naszą recenzję Fingle znajdziecie tutaj. DrawRace 2  DrawRace 2 to jedne z najbardziej nietypowych wyścigów na iOS, w jakie dane mi było zagrać. Tym razem zamiast tradycyjnego ścigania się po torze przyjdzie nam rysować trasę, po której poruszać ma się nasz pojazd. Nie brzmi to może zbytnio ekscytująco, ale w praktyce sprawdza się naprawdę wyśmienicie. Zabawa nabiera dodatkowych rumieńców,w momencie gdy mamy możliwość zmierzenia się z żywym przeciwnikiem. DrawRace 2 umożliwia grę od dwóch do czterech graczy na jednym urządzeniu. Uczestnicy wyścigu rysują swoją trasę naprzemiennie po czym następuje decydujący wyścig, podczas którego każdy z graczy może korzystać z przypisanego mu przycisku „turbo”. DrawRace 2 znajdziecie w AppStore w dwóch wersjach – standardowej (link w tytule), zaprojektowanej z myślą o iPhonie, oraz HD przeznaczonej na urządzenia o większej przekątnej ekranu. Recenzję DrawRace 2 możecie przeczytać tutaj. King of Opera  Czterech tenorów i jedna scena. To nie może się dobrze skończyć. Zabawa polega na strącaniu współwystępujących artystów z niewielkiej sceny, na której razem występujecie. Spychanie kolegów nie należy do najprostszych zadań – nasz bohater (tak jak i jego towarzysze) nieustannie obraca się wokół własnej osi. Cały myk polega na wyczuciu momentu, w którym należy ruszyć do przodu taranując pokaźnym brzuchem innych śpiewaków. Gra nie należy do najprostszych, ale gdy już wyczujemy sterowanie, to od zabawy naprawdę trudno się oderwać. Z okazji walentynek King of Opera dostępny jest za darmo. Worms 2: Armagedon  Absolutnie kultowe i nieśmiertelne dzieło doczekało się również swojej wersji mobilnej. Tym razem robaki ruszają do boju na ekranach naszych smartfonów i tabletów. Jak się okazuje, eksterminacja przeciwników za pośrednictwem ekranu dotykowego sprawia równie wiele radości, co przy pomocy myszki i klawiatury. Gra oferuje wyśmienity tryb hot seat, gdzie na jednym urządzeniu mogą zmierzyć się aż cztery osoby. Kto nie zna, powinien poznać, a kto zna… tego nie trzeba dłużej zachęcać. Absoluty must have i jedna z najciekawszych propozycji dla wielu graczy na iPada. Recenzję Worms 2: Armagedon znajdziecie tutaj. Globetrotters  Globetrotter to moje odkrycie ostatnich dni. Gra mająca premierę w 2011 roku przeszła raczej niezauważona. Nieco mnie to dziwi, bo produkcja posiada moim zdaniem naprawdę spory potencjał. W Globetrotter wcielamy się w skórę astronauty orbitującego pomiędzy planetami. Naszym głównym zadaniem jest zbieranie diamentów pojawiających się w momencie rozpadu ciał niebieskich. Zawodnik, któremu uda się zebrać ich najwięcej w ciągu czterech rund – wygrywa. Proste? Bajecznie, a jak grywalne! Sterowanie naszym bohaterem ograniczone zostało do wciskania jednego pola i jest to całkowicie wystarczające. Gra umożliwia zabawę do czterech zawodników na jednym urządzeniu. Z ciekawostek warto wspomnieć o tym, że proces tworzenia gry trwał zaledwie 48 godzin:) Polecam! Z pierwszą częścią zestawienia możecie zapoznać się klikając w poniższą grafikę: 