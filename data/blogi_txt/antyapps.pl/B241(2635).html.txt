26.06.2012 I nastała radość. Umiarkowana. Nie wiem, jak Wy, ale ja wciąż nie mogę przekonać się do aplikacji mobilnej, którą Google przygotowało dla swojej poczty i dało użytkownikom iOSa. Aplikacja, choć na pierwszy rzut oka zrobiona jest, jak należy, odstrasza mnie wyglądem, nawigacją i brakiem istotnych funkcji. Po ostatniej aktualizacji spoglądam na nią jednak nieco łaskawszym okiem. Gmail dla iOSa to aplikacja średnia. Jest wolna, lubi się zacinać, brakuje jej wielu ważnych opcji, jak chociażby możliwość tworzenia etykiet. Dodatkowo, niektóre funkcje zostały umieszczone w wyskakującym pasku lub w osobnej karcie, chociaż mogłyby bez problemu znajdować się na głównej stronie. Do tego wizualnie Gmail nie prezentuje się szczególnie dobrze.  Generalnie, jest to aplikacja, z której wyziera duch bardziej Androida niż iOSa.    Tyle chociaż, że ma wsparcie dla poziomego widoku, którego braku nie mogę wybaczyć Sparrow. Jeszcze jednej rzeczy nie mogę przeboleć w Sparrow: braku powiadomień. Do niedawna ten sam problem był z aplikacją Google dla Gmaila. DO niedawna, bo właśnie ta aktualizacja dała użytkownikom wsparcie dla centrum powiadomień! To naprawdę duża zmiana! Nareszcie klient ten nabiera nieco ciekawszych kolorów. Jednak na powiadomieniach Google nie poprzestało i zlikwidowało problem nieustannego wylogowywania się aplikacji. Wcześniej wystarczyło opuścić aplikację na nieco dłużej, a nasz dostęp do konta pocztowego wygasał. Było to niezwykle irytujące. Szczęśliwie Google naprawiło ten szkolny błąd. Poza tym wprowadzono również wsparcie dla innych kont mailowych. Jeżeli mamy zsynchronizowaną z naszym Gmailem inną pocztę, to od teraz otwierając edytor nowego maila w aplikacji będziemy mogli wybrać z którego adresu chcemy wysłać wiadomość. Warto jednak pamiętać, że synchronizacji możemy dokonać tylko za pośrednictwem webowej wersji Gmaila.   Nowe funkcje bez wątpienia czynią z mobilnego Gmaila nieco bardziej użytecznego klienta poczty. Po pierwszym zainstalowaniu tej aplikacji wystarczyło mi 5 minut i wiedziałem, że nie będę z niej korzystać. W tym momencie Gmail może pochwalić się powiadomieniami czy wsparciem dla innych kont. Wciąż jednak daleko mu do nawigacji i wyglądu, prezentowanego chociażby przez Sparrow, ale również przez natywną aplikację. Niestety Gmail dla iOSa dalej zostaje na mojej ławce rezerwowych i czekam, aż Google zrozumie w końcu, że odbieranie, zarządzanie i tworzenie maili nie powinno być drogą przez mękę. Ocena: 4 Fota 