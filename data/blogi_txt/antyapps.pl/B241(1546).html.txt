25.07.2013 Google aktywnie wspiera rynek gier dla Androida. Po systemie osiągnięć, rankingów i funkcjach zabawy wieloosobowej przyszła pora na aplikację, która zbierze to wszystko w jednym miejscu i będzie stanowić swoisty punkt wypadowy dla wszystkich grających na smartfonach i tabletach. Produkt ten, czyli Google Play Games, zaprezentowano na wczorajszej konferencji. Google Play Games lub po naszemu Gry Google Play to aplikacja, która od strony wizualnej mocno nawiązuje do interfejsu aplikacji Sklepu Play. Jej zastosowanie jest jednak inne. Ma bowiem w jednym miejscu kumulować informacje o naszych grach, zdobytych osiągnięciach i postępach, a następnie na tej podstawie umieszczać nas w rankingach i łechtać ego lub wręcz przeciwnie – motywować do bicia rekordów znajomych.   Ekran główny aplikacji zawiera podstawowe informacje o produkcjach, przy których ostatnio się relaksowaliśmy, a także wskazuje nam potencjalny kontakty z naszych kręgów w Google+, z którymi moglibyśmy zagrać. Co istotne, aby otrzymać te informacje musimy być połączeni z internetem. W przeciwnym wypadku aplikacja zawiadomi nas, że nie gramy w nic, a na naszym koncie nie ma żadnych tytułów. Trochę to mylące. Możemy tutaj przejrzeć bazę wszystkich dostępnych dla Androida gier. Na podstronach z poszczególnymi tytułami zajdziemy ich opisy, informacje o osiągnięciach, a jeżeli gra znajduje się na naszym urządzeniu, również wskaźnik naszych postępów oraz ekran z tablicami wyników, w których oczywiście zostaliśmy uwzględnieni. Tablice są podzielone na dwie sekcje – pierwsza zestawia wszystkie osoby grające w dany tytuł i znajdujące się w naszych kręgach, a druga dotyczy wszystkich graczy ogółem.   Dużym atutem aplikacji jest możliwość podglądania naszych znajomych oraz dowiadywania się o ich preferencjach dotyczących mobilnych gier. Na tej podstawie możemy szybko zorganizować starcie przez sieć, wystarczy nam jedynie do tego odpowiedni tytuł oferujący możliwość zabawy wieloosobowej. Mamy również możliwość nawiązywania nowych kontaktów i wyszukiwania osób grających w konkretne tytuły lub takich, które zdaniem algorytmu Google+ możemy po prostu znać. Ponadto Gry Google Play mają na celu podsuwać nam popularne oraz mogące nas zainteresować tytuły. Dużym plusem jest wyszczególnienie kategorii gier umożliwiających grę w trybie multiplayer, dzięki temu łatwiej znaleźć wspólnie ze znajomymi tytuł, przy którym przyjdzie się nam zmierzyć. O liczbie dostępnych gier nie będę pisał – każdy wie, że w Google Play jest ich masa.   Gry Google Play to dobry produkt, który spełnia swoje zadanie. Osobiście doskwiera mi tutaj jedynie brak możliwości pracy w trybie offline (chociażby celem przeglądania bazy osiągnięć przypisanych danym tytułom), a także dość nieznaczny nacisk na rywalizację między znajomymi. Gdyby nie tablice wyników oraz tryb gry wieloosobowej, właściwie nie czułbym, że mogę z kimś toczyć symboliczny, przysłowiowy bój „o pietruszkę”. Szkoda, że w tym celu nie wykorzystano ekranu głównego, na który mogłyby się pojawiać informacje o bijących nasze rekordy znajomych czy spadającej pozycji w rankingu. Z pewnością byłoby to skutecznym wabikiem na graczy. 