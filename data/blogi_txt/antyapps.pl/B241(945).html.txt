06.05.2013 Po długim weekendzie macie na pewno mnóstwo zdjęć do udostępnienia w swoich serwisach społecznościowych. Jeśli jeszcze tego nie zrobiliście, polecamy kolejną aplikację pomocną przy upiększaniu fotografii. Tym razem jest to program, który pozwoli stworzyć ciekawe kolaże w stylu scrapbook. Z racji dość cukierkowej oprawy graficznej, aplikacja dostępna na systemy Android oraz iOS, dedykowana jest głównie paniom. W nazwie aplikacji ukryto oznaczenia dwóch głównych działów apki. Zakładka Blend umożliwia nam tworzenie rozmaitych kompozycji składających się z wielu zdjęć, natomiast Deco to zbiór wszelkiego rodzaju filtrów i ozdób, jakimi można zmodyfikować nasze zdjęcia. Zacznijmy od możliwości kompozycyjnych. Przechodząc dalej aplikacja daje nam wybór: czy chcemy ułożyć nasze zdjęcia w dowolny sposób, czy skorzystamy z gotowych, równych ustawień w przygotowanych wcześniej ramkach. Na jednym obrazie możemy zmieścić osiem różnych zdjęć (w przypadku swobodnego rozmieszczenia zdjęć liczba ta wzrasta do piętnastu). Użytkownicy Instagramu nie zostali pominięci, dlatego zanim przystąpimy do tworzenie nowych kompozycji aplikacja zapyta, czy naszym obszarem roboczym ma być kwadrat, czy też prostokąt. Kiedy zdjęcia pojawią się już w określonej konfiguracji, możemy modyfikować ich położenie oraz kształt. Dodatkowo można także zmienić grubość ramek oraz ich kolor. Jeśli zdecydujemy się na samodzielne ułożenie zdjęć w trybie „Free Style” zadbano również o całą gamę „papeterii” jakie mogą posłużyć za tło.  Drugą nadrzędną funkcją aplikacji Deco Blend jest możliwość modyfikacji wybranych zdjęć. Tu również możemy wybrać: czy ograniczymy się do pola kwadratu, czy zmiany będą wprowadzane na całym zdjęciu. Poza klasycznymi dodatkami, jakie znamy z innych mobilnych edytorów, takimi jak filtry czy ramki, nasze zdjęcia możemy również ozdobić wirtualnymi naklejkami w najróżniejszych wzorach. Ozdoby takie jak „Stamp” oraz „Roller” nawiązują swoją stylistyką do amerykańskich scrapbooków, których papierowe wersje wciąż cieszą się tam dużą popularnością zarówno wśród dzieci, jak i osób starszych.Na uwagę zasługuje też możliwość dodawania napisów do zdjęć. Zadbano tu o kilka różnych czcionek oraz różne style pisania (np. neonowy lub cieniowany). Jeśli szukacie aplikacji, dzięki której można umieścić kilka zdjęć na jednym obrazku, dodatkowo wpisując je w kwadrat i ozdabiając małymi rysunkowymi dodatkami, DecoBlend powinien spełnić wasze oczekiwania. Filtry pozostawiają nieco do życzenia, ale do tego macie z pewnością całą listę innych, sprawdzonych programów. 