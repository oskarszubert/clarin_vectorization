17.02.2014 Trudno w dzisiejszych czasach znaleźć wśród użytkowników nowoczesnych technologii kogokolwiek, kto nie znałby, albo przynajmniej nie kojarzył, serii The Sims. Jeżeli kiedykolwiek mieliście okazję się z nią zmierzyć, prawdopodobnie też znaczną część zabawy spędziliście na urządzeniu swojego gniazdka, resztę traktując jako niewinny dodatek. A co gdyby to właśnie na dekorowaniu wnętrza naszej własności oprzeć całą zabawę? Wówczas otrzymujemy produkcje takie jak Design This Home. Wypasiony dom już jest, teraz należy zadbać o to, by w środku wyglądał jak należy. Oczywiście do wyboru mamy całą paletę mebli, dodatków oraz innych dekoracji. Jedynym problemem jaki możemy napotkać na swojej drodze są pieniądze. Każdy z przedmiotów jest solidnie wyceniony i bez dostatecznie zasilonego konta możemy jedynie pomarzyć o ich kupnie.  Ale pieniądze to problem numer jeden. Drugi to odblokowanie kolejnych poziomów doświadczenia, bo dopiero wówczas możemy zyskać dostęp do pewnych dóbr. Jak je zdobywać? Urządzając się, oczywiście. Sam zakup to dopiero start, bo trzeba również odczekać swoje, nim meble zostaną zamontowane. Proces ten można przyspieszyć, korzystając ze zgromadzonych zasobów. Jednak nie liczcie na sprawiedliwy rozwój wypadków w tej materii — polityka gry to zarabianie na mikrotransakcjach, dlatego cała zabawa zakłada dwie ścieżki: długi okres oczekiwania przed kolejnymi zadaniami, albo sypanie groszem na każdym kroku…  Jeżeli chodzi o oprawę, to nie spodziewajcie się specjalnych fajerwerków. To jedna z tych gier, które są skrojone tak, aby były kompatybilne z jak największą ilością urządzeń dostępnych na rynku. Jest poprawnie, ale bliżej jej zdecydowanie do produkcji tworzonych z myślą o przeglądarkach internetowych, aniżeli wywołujących efekt pozytywnego zaskoczenia, dopracowanych w najdrobniejszych detalach mających wywołać efekt WOW tytułach mobilnych. Sterowanie również nie stanowi żadnego wyzwania, zastosowany interfejs idealnie sprawdza się na ekranach dotykowych i bardziej intuicyjnie rozwiązać się już tego prawdopodobnie nie da. Design This Home to gra tworzona z myślą o milionach. Uniwersalna, rozbudowana i na każdym kroku próbująca przywiązać nas do siebie, albo zmusić do wydawania kolejnych ciężko zarobionych pieniędzy by nabyć świeżutki mebel. Zupełnie nie moja para kaloszy jednak wiem, że są osobnicy którzy dadzą się porwać tej zabawie. Grę można pobrać za darmo zarówno w AppStorze jak i Google Play — w obu przypadkach jest to wersja dostosowana zarówno do dużych, jak i małych ekranów. 