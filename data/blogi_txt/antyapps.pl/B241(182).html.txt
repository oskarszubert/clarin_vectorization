01.11.2013 Trudno powiedzieć, czy twórcy „Gniewnych Poskramiaczy”, umieszczając słowo „Angry” w nazwie, liczyli na uwagę fanów hitu o podobnym tytule, ale z ptakami w roli głównej. Prawda jest taka, że gry mają ze sobą tylko jedną wspólną cechę. Obydwie pozycje to znakomicie przygotowane gry, od których trudno się oderwać. Historia Angry Busters przenosi nas do fantastycznego królestwa zaatakowanego przez tajemnicze stwory. Jedyną szansą na ratunek dobytku i mieszkańców jest trójka herosów: piroman wyglądający jak krzyżówka wikinga z piratem, mały elf czarodziej oraz niebieskowłosa wróżka. Jeśli jesteście ciekawi, w jaki sposób wspomniane trio radzi sobie z przeciwnikami w szalonym połączeniu Puzzli, Tower Defence oraz gry typu Match 3, zapraszam do lektury poniższego tekstu. Angry Busters od samego początku przyciągnęło moją uwagę ładną, kolorową grafiką w komiksowym stylu. Postaci narysowane są w charakterystyczny sposób, co cieszy oko i z pewnością korzystnie wpływa na oryginalność gry w stylu Jewel Puzzle, których zarówno w Google Play, jak i App Store mamy przecież całe mnóstwo. Jak już jednak napisałem, nie jest to do końca typowy przedstawiciel gatunku. Układanie klejnotów w linii „po 3″ to tylko część zabawy. Jest to jeden ze sposobów na odpieranie ataków wroga, jednak tworząc większe łańcuchy lub eliminując kilka elementów za jednym ruchem zdobywamy dla naszych bohaterów punkty, które możemy spożytkować na specjalne ataki. Na górze ekranu widzimy nasze miasteczko oraz portale, z których wynurzają się przeciwnicy. Każda plansza to określona liczba przeciwników do pokonania o zróżnicowanej ilości życia oraz umiejętnościach. Trzeba przyznać, że twórcy Angry Busters postarali się, jeśli chodzi o fabułę rozgrywki. Każda plansza to kolejne miejsce na mapie. W menu mamy również dostęp do opisu poszczególnych rozdziałów gry, składających się na całą historię, z której stopniowo dowiadujemy się, dlaczego nieznane istoty zaatakowały wioskę. Nie zabrakło tu również bestiariusza opisującego każdego ze stworów, jakiego spotkamy na naszej drodze.  Wraz z odkrywaniem kolejnych lokalizacji, poznajemy nowych przeciwników i zdobywamy kolejne punkty, które możemy przeznaczyć na rozwój naszych postaci. Do naszej dyspozycji są również sklepy, gdzie możemy kupić specjalne zwoje pozwalające dodatkowo wesprzeć naszych wojowników atakiem lub zmianą układu klejnotów na planszy. Wykorzystywanie ich podczas gry zdecydowanie dodaje dynamizmu. Rozgrywka bez „dopalaczy” wydawała mi się momentami nieco monotonna, a układy klejnotów zupełnie nie chciały ze mną współpracować. Być może powinienem jednak obwiniać za to swój brak spostrzegawczości. Kiedy na planszy przez dłuższy czas nie mogłem znaleźć trójki obiektów do wyeliminowania, niektóre z nich zaczynały wibrować, co było wskazówką, że w tym obszarze należy szukać rozwiązania. Gra posiada również trzy tryby trudności, dlatego gracze zaprawieni w tego typu rozgrywkach będą mogli podnieść nieco poprzeczkę. Angry Busters to bardzo udany tytuł, w którym na największą pochwałę zasługuje rozwinięty wątek fabularny, miłe dla oka rysunki oraz ciekawe rozwinięcie klasycznej konwencji Jewel Puzzle. Gra nie jest również wymagająca, jeśli chodzi o możliwości sprzętowe naszych mobilnych urządzeń, dlatego również użytkownicy starszych smartfonów, którzy coraz częściej mają problemy z nowymi tytułami, będą mogli zagrać w nią bez frustracji, że „coś znów się zacina”. Grę można pobrać zupełnie za darmo zarówno w Google Play, jak i App Store. 