03.10.2013 Kapsel, jaki jest, każdy widzi, jednak kto by się spodziewał, że tak niepozorny przedmiot może zostać bohaterem tylu aplikacji mobilnych. Była już gra, w którą zagrywali się nasi rodzice w czasach swojej młodości oraz wyjątkowo niepraktyczny gadżet w postaci wirtualnej zakrętki od Frugo. Również Tymbark nie pierwszy raz zabrał się do tego tematu. Od dłuższego czasu w Google Play można było znaleźć aplikację umożliwiającą odczytanie złotej myśli spod charakterystycznego zielonego kapsla. Tym razem nasz bohater stał się o wiele bardziej żywotny, ponieważ twórcy apki postanowil stworzyć runner. Twórcy reklamują swój produkt jako wyjątkowo rozbudowaną grę marketingową, która poza niekończącym się biegiem oferuje również cotygodniowe nagrody dla najlepszych graczy. Sprawdźmy, jak rozpędzony kapsel sprawdza się w praktyce. Na początku zabawy wybieramy, czy decydujemy się na rozgrywkę „dla frajdy”, czy chcemy połączyć apkę z Facebookiem w celu zdobycia dodatkowych punktów w grze oraz aby mieć możliwość walki o nagrody. Druga opcja łączy się jednak z udostępnieniem naszych danych oraz możliwości publikowania postów związanych z apką na naszej tablicy.  Zadaniem naszego zielonego bohatera będzie oczywiście niekończący się bieg przed siebie. Podczas pogoni będziemy musieli zbierać gwiazdki oraz literki, które składają się na hasła, jakie do tej pory mogliśmy znaleźć pod kapslami napoju Tymbark. Oczywiście w rankingach będzie się także liczył przebyty dystans. Za gwiazdki będziemy mogli wykupić power upy, takie jak dodatkowe życie, podwójna wartość gwiazdek czy turbo. Nie zabrakło również urozmaicenia w postaci nowych kapsli, które również możemy kupić za wirtualną, pięcioramienną walutę.  W grze sterujemy poprzez przeciągnięcie palcem w lewo lub w prawo. Analogicznie, gest w górę jest odpowiedzialny za skok, a w dół – za uniknięcie przeszkód, które znajdują się powyżej poziomu ulicy, po której biegniemy. Sterowanie nie należy jednak do najwygodniejszych, ponieważ rozpędzony kapsel nierzadko mylnie interpretuje przesuwanie palca po ekranie. Wciąż jednak jest to o wiele sprawniej działająca metoda niż kontrolowanie biegacza poprzez poruszanie naszym smartfonem lub tabletem. Taki tryb jest dostępny w menu, jednak zdecydowanie odradzam jego wybór. Kapsel Run! to niezła trójwymiarowa gra dla fanów niekończącego się biegu. Możliwość pokonywania kolejnych misji, dodatkowe power upy i rywalizacja z innymi graczami z pewnością sprawią, że rozgrywka szybko się nie znudzi. Twórcy powinni jednak popracować nad formą sterowania i zamiast mało praktycznego rozwiązania z poruszaniem naszym urządzeniem, po prostu dodać tryb, w którym przyciski sterowania pojawią się na naszym ekranie. Kapsel dostępny jest również na urządzenia z systemem iOS. 