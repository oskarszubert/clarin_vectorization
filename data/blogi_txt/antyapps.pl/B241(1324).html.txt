23.04.2013 Układanki, przekładanki, gry logiczne — wszystkie te są bardzo dobrze znane wszystkim graczom, choć częściej kojarzone z tzw. casualami. Co do tej łatki to można byłoby toczyć długie dyskusje, ale zamiast wdawać się w niepotrzebne wojenki lepiej przecież się dobrze bawić. Flip Frenzy jest kolejną propozycją, w której z kilku dobrze znanych pomysłów sklejono zupełnie nową jakość!  Kwadratowe przekładanki z jednym pustym okienkiem to żadna nowość. Od kiedy pamiętam bawią zarówno w formie analogowej jak i cyfrowej, a upychane są w nich najróżniejsze treści, od porozbijanych na małe fragmenty obrazków przez cyfry, które należy ułożyć w odpowiedniej kolejności. We Flip Frenzy przekładamy trasy dla przemierzającej je kulki. Te występują w kilku kształach — dwóch wariantach linii prostych (pionowych / poziomych) oraz różnego typu zakrętów. Naszym zadaniem jest zamieniać ich kolejność na tyle sprawnie, by piłeczka bezpiecznie przemierzyła ustaloną trasę bez wpadania w przepaść, ani zderzania się z którymś elementem. Same zagadki może do najtrudniejszych nie należą, ale działanie pod presją czasu i „na żywo” jest większym utrudnieniem, niż na początku mogłoby się wydawać. Ze sterowaniem nikt nie powinien mieć problemów, wystarczy jedynie kliknąć na kafelek który chcielibyśmy przesunąć i gotowe!  Na grę składa się 35 leveli, w których poziom trudności proporcjonalnie rośnie. Niewiele, to prawda, ale jest jeden haczyk — za każdym razem, kiedy wyłączymy lub zresetujemy grę, całą zabawę musimy zaczynać od początku. No, chyba że w ramach mikrotransakcji wykupimy opcję kontynuacji. To jedno z najgłupszych rozwiązań jakie widziałem od dawna — albo karzemy gracza, albo chcemy wkupić się w jego łaskę. Nie powinno być nic pomiędzy, a już na pewno nie dodatków które możemy sobie kupić. Oprócz tego, w zaimplementowanym sklepie możemy także za niewiele ponad trzy złote wyłączyć reklamy. Wszystkie reguły Flip Frenzy zostały zebrane w niewielkim samouczku, w kilku zdaniach wyjaśniającym o co w tej zabawie chodzi. Nie bardzo jest się na czym rozwodzić, dlatego został streszczony do minimum, a jednocześnie zawiera wszystkie informacje. Naszymi osiągnięciami w postaci zestawu punktów którym co rusz jesteśmy obdarowywani, możemy się podzielić w zaimplementowanym, globalnym systemie ich zliczania. Flip Frenzy udowadnia, że nawet w klasyczne, od lat znane i eksploatowane pomysły można tchnąć młodego ducha i cudownie je ożywić. Bardzo mnie to cieszy, gdyż sam jestem ogromnym miłośnikiem gier logicznych i, co tu dużo mówić, lubię być tak pozytywnie zaskakiwanym. Grę można pobrać za darmo na platformie Google Play :) 