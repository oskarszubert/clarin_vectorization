14.03.2012 W Google Play są już dziesiątki czy nawet setki tysięcy gier. Nic dziwnego, że twórcy wychodzą poza dotychczasowe schematy i wymyślają coraz to nowsze pomysły na fabułę swoich produkcji. Odgrzewane kotlety nie mają już racji bytu na tym wciąż pędzącym do przodu rynku. Stąd właśnie biorą się takie tytuły jak Airport City. Jak w to się gra? Airport City to typowy tycoon. Naszym zadaniem jest – jak wskazuje nazwa – budowa miasteczka lotniczego. Zaczynamy od prostego lotniska, małego hangaru, pierwszego pasu startowego i samolotu. Po upływie pewnego czasu możemy stworzyć swoje własne imperium, które nie tylko będzie wypuszczało w powietrze swoje samoloty, ale i przyjmowało samoloty innych firm. Oczywiście za opłatą :)  Gra dzięki swojej oprawie audiowizualnej jest naprawdę przyjemna. Mamy tutaj różne wskaźniki takie jak populacja miasteczka czy ilość energii. Populacja potrzebna jest do zdobywania turystów. Tych „zbieramy” co określony czas, klikając po prostu na domki znajdujące się w miasteczku. Wypuszczenie w powietrze konkretnego samolotu wymaga właśnie określonej liczby turystów. Oprócz tego musimy zadbać o odpowiedni dostęp do energii elektrycznej. Lotnisko konsumuje spore jej ilości, dlatego co rusz będziemy musieli dobudowywać elektrownie czy też stawiać ekologiczne wiatraki produkujące energię. Nasze samoloty będziemy mogli wysyłać w trasy praktycznie na całym świecie. Sami wybieramy, gdzie poleci dany samolot. Odpowiednie miejsce przeznaczenia wymaga jednak konkretnych surowców, o ile można tak powiedzieć w przypadku na przykład owej liczby turystów. Oprócz nich konsumowane jest również między innymi paliwo. Bez odpowiednich zapasów nie wypuścimy samolotu w powietrze. Czy warto? Gra jest bardzo przyjemna, a miłośnicy tycoonów będą naprawdę zadowoleni. Nie bez znaczenia jest fakt, że Airport City dostępny jest do pobrania za darmo. Twórcy zarabiają na sprzedaży wirtualnej waluty, która do grania potrzebna nie jest, ale znacznie przyspiesza rozwój naszego miasteczka.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 