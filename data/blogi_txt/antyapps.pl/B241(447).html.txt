18.09.2012 To już kolejna recenzowana na łamach AntyApps w przeciągu ostatnich tygodni aplikacja, której zadaniem jest polecanie nam programów czy gier podobnych do tych, które obecnie mamy zainstalowane na naszym urządzeniu z Androidem. hooked wypadał dość słabo jeżeli chodzi o radzenie sobie z wyszukiwaniem czegoś w tym samym stylu, Mapsaurusowi szło o wiele lepiej, a jak wypada Best Apps Market? W kwestii polecania bliżej mu do tego pierwszego, ale nie znaczy, że nie jest wart naszej uwagi. Wręcz przeciwnie. Nawigacja po Google Play jest udręką prawdopodobnie dla wszystkich, którzy chcieliby znaleźć tam coś świeżego, niekoniecznie znajdującego się w czołówce najczęściej pobieranych aplikacji. Każdego dnia ekipa zajmująca się rozwojem Best Apps Market testuje najświeższe aplikacje, a następnie dodając je do katalogu dopisuje kilka słów od siebie. Co ciekawe, ich recenzje są, przynajmniej w mojej opinii, jedynie dodatkiem do plusów i minusów o których piszą użytkownicy danego programu. Po włączeniu aplikacji poza ostatnio testowanymi, ułożonymi chronologicznie, produkcjami, znalazło się menu z: najlepszymi aplikacjami, najlepszymi grami, wszystkimi aplikacjami, popularnymi właśnie dziś oraz polecanymi dla nas. Zacznijmy może od końca, czyli polecanych aplikacji specjalnie dla nas, na podstawie tego, co obecnie zainstalowane jest na naszym urządzeniu. To najgorzej przygotowana funkcja w całej aplikacji — często rekomendacje w ogóle nie trzymają się kupy. Best Apps Market usilnie chce polecać nam treści od tych samych deweloperów — ok. Tylko dlaczego dla Evernote’a poleca mi… Evernote’a? Albo w jakim celu proponuje mi zakup klawiatury SwiftKey na tablety, skoro używam obecnie smartfona? Oczywiście podałem te najbardziej skrajne przypadki, bo oprócz nich czasami doradził coś mądrego (Feedly zamiast Google Readera czy Dolphin zamiast Chrome). Mimo wszystko uważam, że wpadki jak wyżej wymienione nie powinny mieć tutaj miejsca, ale może po prostu jestem zbyt wymagający. Na szczęście pozostałe kategorie wypadają o niebo lepiej. Najlepsze gry czy aplikcje nie są upchane do jednego worka według ilości pobrań — tak wszystko możemy sprawdzić również z poziomu przeglądarce w Google Play. Tutaj dla każdej z nich przygotowanych zostało kilkanaście kategorii tematycznych, które pozwolą szybciej odnajdywać materiały w klimatach, którymi jesteśmy zainteresowani. Wszyscy miłośnicy nowości koniecznie powinni zajrzeć do najgorętszych dziś pobrań — tam czeka podział na gry i aplikacje, które w ostatnich godzinach cieszą się największą popularnością. Naturalnie nie muszę wspominać, że wszystkie produkty można filtrować według oceny, ilości ściągnięć czy ceny? Na pierwszy rzut oka Best Apps Market może odrzucać dość tandetnym wyglądem, jednak wszystko to nadrabia funkcjonalnością, której odmówić mu nie można. To produkt z którego zadowoleni mogą być zarówno świeżo upieczeni użytkownicy Androida jak i starzy wyjadacze, chcący być na bieżąco ze wszystkimi nowościami. Liczę, że system rekomendacji również w niedługim czasie zostanie nieco poprawiony, ale i bez niego to produkt zdecydowanie warty uwagi. Tym bardziej, że dostępny jest zupełnie za darmo w Google Play – pobierajcie, testujcie i oceniajcie, każdy głos się liczy! 