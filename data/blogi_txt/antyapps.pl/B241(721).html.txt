18.09.2012 Choć system Windows Phone oferuje w standardzie jedną z najlepszych chmur, to wciąż jednak nie jest ona na tyle popularna by wyprzeć inne rozwiązania. Jedną z najpopularniejszych pozostaje Dropbox. Niestety na mobilne kafelki wciąż brakuje oficjalnej aplikacji do jej obsługi, jednak dzięki szeroko otwartemu api, dziurę tę łatają aplikacje od firm trzecich. Jedną z nich jest Cloudy Box, który pozwala nam zarządzać kontem Dropbox. W pamięci naszego telefonu możemy zapisać dokumenty zgodne z naszym mobilnym Officem, PDF-y, oraz obrazki. Dodatkowo z poziomu chmury możemy oglądać filmy, słuchać muzyki jak i otwierać pliki .txt. Tyle jeżeli chodzi o interakcję z plikami. W stronę chmury możemy wysyłać jedynie zdjęcia, czyli standard na jaki pozwala API Windows Phone. Wystarczy do wielu zastosowań (zwłaszcza że Windows Phone pozwala na edycję najpopularniejszych formatów dokumentów), ale oczywiście nie wszystkich.  Program swoim wyglądem przypomina oficjalną stronę mobilną Dropboxa. Jest czytelny, ale nie do końca intuicyjny. Przykładowo, wyjść na wyższy poziom folderu możemy jedynie za pomocą systemowej strzałki cofania, a możliwość wyszukiwania plików (ikonka lupy) dostępna jest jedynie z poziomu pierwszego menu. Szkoda, że autorzy nie postarali się o lepsze dopasowanie do stylu metro.  Cloudy Box nie jest jedyną aplikacją tego typu w Marketplace. Są inne bardziej bogate w opcje i możliwości. To jednak ten program w ostatecznym rozrachunku przekonał mnie do siebie. Prosty i czytelny wygląd, niezbędne opcje, szybkie działanie. Jeżeli wciąż jeszcze sporo korzystacie z Dropboxa (zwłaszcza jako miejsca przechowywania dokumentów), a waszym głównym telefonem jest Windows Phone, pobierzcie Cloudy Box. Aplikacja posiada dwie wersje, darmową oraz płatną (3,49zł). Różnią oczywiście ceną oraz obecnością reklam. Ocena: 4 