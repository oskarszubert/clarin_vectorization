20.11.2012 Ilekroć decydujemy się składać bliższym i dalszym nam osobom życzenia, najczęściej napotykamy ten sam problem: co napisać / powiedzieć. Nie ważne czy chodzi o urodziny, Boże Narodzenie czy rocznicę ślubu. Można życzyć szczerze i od serca — najczęściej wypada to nieskładnie, ale taka formuła broni się sama. Ale jeśli chcemy czegoś uniwersalnego i gotowego, warto sprawdzić jakie propozycje ma dla nas katalog NajNaj! Program jest do bólu minimalistyczny. Po jego odpaleniu wyświetla się lista kategorii z życzeniami, których kryterium podziału jest… przynajmniej jak na moje — ich przydatność. To chyba żadna tajemnica, że częściej składamy życzenia urodzinowe niż ślubne, prawda? Po wyborze kategorii otworem przed nami stoi księga wpisów. Na górnej belce możemy wybrać płeć z myślą o której szukamy odpowiedniego zestawu, a dalej to już tylko wybrać odpowiedni wpis. Kiedy jakieś życzenia przypadną nam do gustu, warto na nie kliknąć — otwiera się wówczas menu, za pośrednictwem którego możemy skopiować tekst, wysłać go za pomocą wybranej z listy aplikacji (SMS, e-mail, a może serwis społecznościowy?) lub dodać do ulubionych, by móc go później szybko odnaleźć w gąszczu setek innych wpisów na różne okazje. Do nich zaś dostęp jest ułatwiony przez stale obecną ikonkę w prawym górnym rogu ekranu.  W opcjach nie czeka na nas żaden okazały wachlarz możliwości — możemy tam jedynie doprecyzować czy chcemy, by w przypadku słania życzeń SMSów używać polskich znaków lub zdefiniować nadawcę który będzie wyświetlał się w podpisie niektórych życzeń. Możemy też ustawić losowe wyświetlanie się życzeń. Ciekawym dodatkiem jest widżet na pulpit obwieszczający kto danego dnia obchodzi imieniny. Jak widać nie ma tutaj żadnej rewolucji czy filozofii, ale uważam że właśnie takie proste, pomagające w życiu codziennym aplikacje, są najcenniejsze. Szczególnie jeśli są atrakcyjne dla oka i dopracowane, jak opisywane dziś NajNaj. A jeśli jeszcze do tego dodamy że całość jest darmowa… to już w ogóle nie ma na co czekać, prawda? 