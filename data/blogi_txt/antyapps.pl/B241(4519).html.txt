19.04.2012 Świat się zmienia. Sposoby odbioru telewizji także. Popularność serwisów typu VoD rośnie jak na drożdżach. Coraz więcej osób decyduje się na oglądanie programów telewizyjnych wtedy, kiedy ma na to czas i ochotę. Jak polskie serwisy VoD wypadają na smartfonach? Przetestowałem aplikacje przygotowane przez trzech największych graczy medialnego sektora polskiego rynku – TVN, TVP oraz ipla. Co z tego wyszło?  VoD – skrót od Video on Demand czyli Wideo na Życzenie. Ta forma oglądania seriali, filmów czy też programów, to w moim odczuciu przyszłość wszystkich stacji telewizyjnych. Popularność tego sposobu docierania do treści telewizyjnych, widzę zwłaszcza pośród swoich rówieśników. Mało kto z grona moich kolegów i koleżanek ogląda programy podczas ich emisji w telewizji. Powód? Jest ich sporo, a najważniejsze to: długie reklamy, konieczność bycia na czas, a co więcej pamiętania o emisji. A z VoD jest to po prostu łatwiejsze. Siadam, włączam i mam. To co chcę, kiedy chcę. Co zrobić kiedy nie mamy komputera pod ręką? Można sięgnąć po smartfona, bowiem trzech największych, polskich medialnych graczy ma już własne, dedykowane tym urządzeniom aplikacje, które dają nam dostęp do zawartości zawsze i wszędzie, gdzie mamy dostęp do sieci (choć nie tylko). Kogo mam na myśli mówiąc o wielkiej trójce? Są to oczywiście – TVN, TVP oraz ipla, którą raczej nazwałbym po prostu Polsatem.  TVN Player – Content, content i jeszcze raz content. TVN Player to najprostsza w budowie oraz najmniej skomplikowana aplikacja z opisywanych. Nie uraczymy tu zbyt wielu funkcji. To program, który jest nastawiony wyłącznie na oglądanie zgromadzonego katalogu produkcji, w którego skład wchodzą programy zarówno ze stacji głównej jak i tematycznego portfolio kanałów TVN. Główny ekran programu to kafelki przedstawiające kategorie dostępnych produkcji. Mamy tutaj m.in.: Seriale, Programy nie zabrakło także Filmów oraz programów Dla Dzieci. Wejście do folderu, wiąże się z rozwinięciem wybranej kategorii w celu dokładniejszego sprecyzowania naszych poszukiwań. Jeżeli konkretnie wiemy, jaki program chcemy obejrzeć, możemy także użyć wyszukiwarki do której odnośnik jest umieszczony w prawym górnym rogu. Wejście do poszczególnych działów produkcji, od razu wyświetli nam dostępne odcinki serialu bądź programu. Jeżeli ktoś liczył na przeczytanie kilku słów o wybranej pozycji, niestety będzie musiał obejść się smakiem. Jakiekolwiek opisy pojawiają się dopiero po wybraniu konkretnego odcinka.  Nawigacja po aplikacji jest bardzo prosta i dynamiczna. Będąc np. w dziale o serialu Usta Usta, aby przejść do kategorii Filmy nie musimy cofać się aż do ekranu głównego. Wystarczy wysunąć listę kategorii, do której odnośnik znajdziemy tuż obok znaku „lupy” uruchamiającej wspomnianą wyszukiwarkę. Jakość serwowanego contentu jest wzorowa. Obraz wyświetlany na ekranie mojego iPhona 4 był ostry i nie przycinał się. Dźwięk także jest bez zarzutu. W przypadku designu aplikacji, muszę powiedzieć, że po TVN spodziewałem się czegoś lepszego. Zawsze utożsamiałem tą stację z najwyższą jakością serwowanego materiału, a tymczasem szata graficzna aplikacji TVN Player pozostawia wiele do życzenia. Jest schludna, ale jest tutaj nadal wiele do zrobienia i pokazania. Program działa zarówno w układzie horyzontalnym oraz pionowym. Druga część artykułu Walka o widza. VoD w telefonie. zawierająca test aplikacji TVP.pl oraz ipla pojawi się dziś o godzinie 20:00 w AntyApps. Zapraszam. Autor 