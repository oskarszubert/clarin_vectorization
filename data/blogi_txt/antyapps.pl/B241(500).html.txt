13.09.2012 Ile gier polegających na pozbywaniu się kolorowych klocków w różnych kolorach znacie? Ja bez grubszego namyslu mógłbym wymienić kilkanaście takich produkcji. Oczywiście nie jest to żaden zarzut, bo sam je wprost uwielbiam i zagrywam się w takowe od kiedy tylko pamiętam. Nie zmienia to faktu, że wiele osób na gatunek gier logicznych reaguje obecnie z niechęcią, podobno wszystko już było. Możliwe, nie przeczę, że nie, ale Blockster udowadnia, że zbijanie klocków wciąż daje frajdę. Szczególnie, że podchodzi do tematu inaczej niż większość tego, co ogrywamy na co dzień.  Do zadania gracza należy pozbywanie się kwadratowych bloków w różnych kolorach poprzez naciskanie dostępnych na dole ekranu wirtualnych bębnów w czterech barwach. Należy jak najszybciej zerować kolejne, licząc od dołu, partie klocków. Możemy to robić zarówno losowo, czyli pozbywać się kolorów na raz (np. kilka kliknięć by usunąć wszystkie zielone, później żółte etc.), jak i robić to w kolejności — od lewej do prawej. Taka opcja jest dodatkowo premiowana punktami. W grze dostępne są trzy tryby. Pierwszy z nich polega na pokonywaniu kolejnych, coraz szybszych wyzwań wśród plansz porozrzucanych po kilku światach. Kolejny z nich, jak sama nazwa wskazuje jest nieskończony — czyli linie klocków nigdy się nie kończą. Tylko od naszego refleksu zależy kiedy skończymy zabawę i damy następnym partiom klocków dotknąć bębenków. Ostatni z nich, tzw. reverse, testuje naszą spostrzegawczość. W każdej linijce użyte jest bowiem zestawienie maksimum trzech kolorów, naszym zadaniem jest wychwycenie którego brakuje i naciśnięcie bębenka o takiej właśnie barwie. Całość utrzymana jest w skrajnie minimalistycznej formie. Ciemnoszare tło, które rozświetlają dziesiątki kolorowych kwadratów i… to wszystko. Całość jest dopełniana dość marną muzyką, która po dłuższej chwili zaczyna poważnie irytować. Na szczęście wszystko można odpowiednio skonfigurować w opcjach, dlatego to absolutnie nie jest rzecz, która mogłaby wyraźnie wpływać na odbiór gry. Na piśmie może i nie brzmi to ani trochę interesująco, a dla niektórych wręcz przeciwnie. Zapewniam Was jednak, że to kolejna z gier, od których trudno się oderwać — zmagania z klockami dają naprawdę ogrom przyjemności, a im dalej w las, tym stają się coraz większym wyzwaniem. Twórcy zaprojektowali kilkadziesiąt plansz, w których naprawdę dają niewinnym graczom popalić. Za niewiele ponad 3 złote dostajemy dużo godzin znakomitej zabawy, a zawsze możemy powrócić do gry i próbować pobić nasze poprzednie rekordy. Gra dostępna jest zarówno na telefony z Androidem jak iOS. Ocena: 5/6 