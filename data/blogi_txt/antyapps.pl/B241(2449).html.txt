12.02.2013 Jeżeli nie do końca zadowala Cię systemowa aplikacja Zegara dostępna w systemie iOS warto spróbować alternatyw dostępnych za pośrednictwem AppStore. Tych jest całkiem sporo – od prostych darmowych aplikacji, aż po płatne i bardzo elegancko przygotowane zamienniki. Do tej drugiej grupy z pewnością zalicza się ciekawie wyglądający i uniwersalny MorningTunes. Główną funkcjonalnością aplikacji jest możliwość budzenia użytkownika wybranym dźwiękiem. Pod pojęciem dźwięku mam na myśli: utwór, playlistę, podcast czy jakikolwiek inny materiał audio znajdujący się na dysku naszego iPhone’a, iPod’a Touch lub iPad’a. Problemu nie sprawi także ustawienie zapętlenia wybranego utworu czy losowego odtwarzania wybranego albumu czy singla – do wyboru, do koloru.  Bardzo pozytywne odczucia budzi wygląd MorningTunes. Całość utrzymana jest w ciemno-szarym odcieniu, na którego tle dobrze prezentują się jaskrawożółte cyfry i litery. Obsługa aplikacji jest intuicyjna i bezproblemowa. Ciekawą i wydaje mi się, że raczej niespotykaną w innych programach tego typu jest opcja przypomnień… o aktywacji budzika. Wystarczy wybrać dzień (lub dni) tygodnia, w którym takie przypomnienie chcemy otrzymać i volia! Aplikację w wersji uniwersalnej możecie pobrać z AppStore. 