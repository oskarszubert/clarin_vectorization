31.10.2012 Jak skutecznie „zająć” małego brzdąca? Co zrobić by mieć choć chwilę wytchnienia i móc zająć się czymś innym niż zmienianie pieluch? Moi rodzice oddawali mnie pod opiekę dziadkom, nieco młodsze pokolenie oglądało bajki w telewizji, a dzisiejsi najmłodsi dostają do ręki iPada i dotykają go gdzie popadnie. By to „ćwiczenie” miało choć trochę sensu, włączmy dziecku Ride a Pony with Kate and Harry.  Ride a Pony with Kate and Harry to interaktywna zabawka, która zaspokoi dziecięcą ciekawość i chęć do eksperymentowania. Niezwykle intuicyjna i prosta w obsłudze aplikacja świetnie się sprawdzi w roli kilkunastominutowej niańki dla naszego dziecka. Program został w 100% zoptymalizowany pod potrzeby najmłodszych. Nie ma tutaj do wyboru żadnych plansz, linków czy też coraz częściej pojawiających reklam. Ride a Pony with Kate and Harry to rozrywka w najczystszej, możliwej postaci.  Przed naszym podopiecznym naprawdę poważne zadania. Przy pomocy pięciu „tapnięć”, zbuduje on własnego konika a następnie wybierze się na przejażdżkę po magicznej, losowo generowanej krainie pełnej obiektów do odkrycia, które wystarczy dotknąć by zaobserwować zmiany na ekranie. Docelową grupą programu są dzieci w wieku od 2 do 5 lat. Zobaczcie jak świetnie sprawdziła się w przypadku 2,5-rocznej dziewczynki.  Choć okres błogiego dzieciństwa mam już za sobą, sam całkiem nieźle bawiłem się z tym programem przez pierwsze kilka minut. Z czasem, rozgrywka staje się oczywiście dość monotonna, jednak wspominając co bawiło mnie najbardziej za dzieciaka, spokojnie mogę stwierdzić, że gra swoją rolę spełni i skutecznie zaabsorbuje uwagę naszego potomstwa lub młodszego rodzeństwa. Bajeczna grafika i przyjemna ścieżka dźwiękowa w połączeniu z banalną obsługą czynią z Ride a Pony with Kate and Harry rewelacyjną grę. Jak mówią sami twórcy, miksując różne możliwości, tworzące konika dzieci mają do wyboru aż 3000 możliwości. Szkoda, że nie możemy jeszcze edytować wyglądu postaci, która konia później dosiada…  Program dostępny jest na iPada, iPhonea oraz iPoda Touch w formie aplikacji uniwersalnej, za którą będziemy musieli zapłacić 1,79. W serii gier … with Kate and Harry znajdziecie jeszcze dwie inne produkcje –Build a Car oraz Build a Ship. Oba programy działają na tej samej zasadzie co opisywane Ride a Pony…. 