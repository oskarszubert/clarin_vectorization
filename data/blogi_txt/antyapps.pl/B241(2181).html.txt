13.03.2012 Smartfony coraz częściej służą jako aparaty cyfrowe. Nic dziwnego, skoro montowane w nich układy potrafią zapisywać obrazy w całkiem przyzwoitej jakości. Dobre zdjęcie to jednak nie wszystko, odpowiednie filtry pozwalają naprawdę nieźle uatrakcyjnić fotografię. Komu chce się jednak obrabiać zdjęcia po ich wykonaniu? Filtry powinny być nakładane w locie. Tak jest z Lomo Camera, które oferuje obecnie 6 nakładek. Po uruchomieniu aplikacji lądujemy na ekranie wyboru filtra graficznego. Pomysł zbyt standardowy. Może i logicznie rzeczywiście ma to sens, ale funkcjonalnie – nie. Zdjęcia często chcemy robić tu i teraz, bez zbędnego oczekiwania. Właśnie z tego powodu twórcy aparatów cyfrowych jakąś dekadę temu rozpoczęli wyścig w optymalizacji sprzętowej i programowej swoich urządzeń, by te były gotowe do fotografowania w ułamku sekundy. Domyślny aparat w Androidzie również uruchamia się natychmiastowo. Rozwiązanie zastosowane w Lomo Camera opóźnia zrobienie fotografii. Znacznie lepiej sprawdziłoby się pamiętanie ostatniego ustawienia i możliwość szybkiej zmiany filtra z poziomu podręcznego menu. Druga rzecz, która mnie drażni, ale jest już w sumie chyba nagminnym problemem w tego typu aplikacjach, to brak obsługi przycisku fizycznego do robienia zdjęcia. Irytuje mnie to niemiłosiernie. Co to za zwyczaje, żeby klikać po ekranie w celu wykonania zdjęcia? Zabiera to taką możliwość jak ustawienie ostrości w jednych warunkach i „przeniesienie” ich na plan zdjęcia – delikatne wciśnięcie przycisku powoduje złapanie ostrości, dopiero mocniejsze – wykonanie zdjęcia. Spróbujcie tej sztuczki nie tylko ze smartfonami, ale i normalnymi cyfrówkami, a zrozumiecie moją irytację. Program wykonuje zdjęcia jedynie w rozdzielczości 800×600 pikseli. Zdecydowanie brakuje tutaj możliwości konfiguracyjnych. Spotkałem się kiedyś z aplikacją, gdzie darmowa wersja rzeczywiście robiła zdjęcia ograniczonej wielkości, ale płatna pozwalała na to, co fabryka dała. Tutaj też by się to przydało. Zamiast opcji konfiguracyjnych mamy w lewym górnym rogu trzy przyciski – ustawienia lampy, możliwość zmiany kamery na przednią i wyłączenia komunikatów dźwiękowych po wykonaniu fotografii. To wszystko. Mało, mao! Jak zatem widać, wad jest sporo. Twórcy mają jeszcze sporo pracy. Ostatnia aktualizacja miała miejsce dwa tygodnie temu, więc jestem pozytywnej myśli. Poza tym owe wady rzeczywiście irytują, jednak aplikacja spełnia swoje zadanie. Nie perfekcyjnie, ale spełnia – przez to użytkownicy zostawiają w Google Play przy tej pozycji pozytywne opinie. Jak na darmową aplikację, ujdzie. Zresztą sami sprawdźcie.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 