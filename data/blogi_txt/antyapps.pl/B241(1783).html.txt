18.04.2012 Gdy pisałem jakiś czas temu o ipli na Windows Phone  oceniłem aplikację na 3+. Głównym powodem tak niskiej oceny był brak wielu opcji znanych z innych systemów. Owszem kluczowa funkcja, czyli odtwarzanie materiałów działała prawidłowo, ale właściwie na tym kończyły się możliwości programu. Wczoraj ipla doczekała się aktualizacji, która bardzo mocno nadrabia te braki. Pierwszą i najważniejszą zmianą jest możliwość pobieranie materiałów na pamięć telefonu by następnie obejrzeć je w spokoju. Przy okazji opisu audioteka.pl chwaliłem to, w jaki sposób aplikacja o wszystkim informuje, w ipli tego brakuje. Po wybraniu funkcji zapisz zostaje zwrócony komunikat Film dodano do kolejki pobierania i tyle. Nie zostajemy przeniesieni do menu pobierania, nie otrzymujemy żadnych informacji o tym procesie, potrzebnych mb itp. Pobrane i pobierane materiały trafiają do działu Zapisane, ale tam również brak kluczowych informacji. Nie wiemy ile dany plik zajmuje, ile wolnej pamięci pozostało w telefonie. Są to braki, które nie zakłócają głównej funkcjonalności, ale jednak potrafią irytować. Skoro już jesteśmy w tym temacie, to menu Zapisz znajduje się zbyt blisko menu Usługi i często zdarza się stuknięcie nie w te, co trzeba. W Usługach możemy zakupić pakiet ipla Start który daje nam dodatkowe korzyści w ekosystemie ipla. Co warte podkreślenia całą operację można wykonać z poziomu telefonu. Wszystko to jest możliwe dzięki dodaniu możliwości logowania się na swoje konto. Wprawdzie pod hasłem Zarządzanie kontem wita nas komunikat, iż konto jest wspólne dla wersji www i PC i jak na razie to tam powinniśmy się udać, ale zarazem zapewni nas, że w przyszłości będziemy mogli edytować całość z poziomu telefonu. Autorzy nie zapomnieli też o możliwości tworzenia konta z poziomu aplikacji, parę kliknięć i jesteśmy pełnoprawnymi użytkownikami.  Niestety ipla dalej nie współpracuje z HUB-em Zune. Szkoda. Widać jednak, że programiści nie tracą czasu i ciągle pracują nad rozwojem aplikacji. ipla dla systemów Windows Phone jest do pobrania tutaj. Ocena: 5- 