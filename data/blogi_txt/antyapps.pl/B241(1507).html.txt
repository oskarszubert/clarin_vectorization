21.10.2013 iPad, iPhone oraz iPod touch to urządzenia wręcz stworzone do konsumpcji wszelkiego rodzaju materiałów multimedialnych, do których zaliczają się z całą pewnością filmy. Problem w tym, że aplikacji Wideo dostarczanej wraz z systemem iOS do ideału jest zdecydowanie dalej niż bliżej. Od czego jednak mamy AppStore i niezależnych deweloperów:) GPlayer to prosty w obsłudze odtwarzacz plików wideo, który towarzyszy mi od przeszło roku. Przez ten czas właściwie nie napotkałem na problemy z odtwarzaniem jakiegokolwiek filmu, serialu czy teledysku, jakie miałem okazję oglądać na tablecie.  Lista formatów wideo obsługiwanych przez GPlayer jest bardzo długa. Z najważniejszych warto wymienić popularne XVID/DIVX AVI, WMV, RMVB, ASF, H264, MKV. Generalnie, znalezienie nie obsługiwanego rozszerzenia wydaje się być nie lada sztuką. Podobnie sytuacja wygląda z formatami audio (obsługiwane rozszerzenia to m.in. MP3, WMA, WAV, OGG, FLAC) oraz plikami napisów (wspierane formaty tekstowe to SMI, SSA, SUB, SRT, TXT i wiele innych).  Dodanie wideo do biblioteki programu wymaga połączenia urządzenia mobilnego z komputerem za pomocą kabla USB lub połączenia WiFi. Następnym krokiem jest uruchomienie iTunes, znalezienie wśród zainstalowanych aplikacji GPlayera i dodanie wybranego filmu. Cała operacja zajmuje niespełna minutę, a wgranie plików za pośrednictwem kabla odbywa się bezproblemowo.  Interfejs GPlayera oparty został na przejrzystym ekranie z miniaturkami filmów. Wystarczy pacnąć w wybraną pozycję i gotowe, film włącza się w trybie pełnoekranowym. Dla bardziej wymagających użytkowników twórcy aplikacji przygotowali szeregu opcji ukrytych pod przyciskiem w lewej górnej krawędzi ekranu. Znajdziemy tam możliwość wyboru metody kodowania, wybór różnych trybów odtwarzania, blokadę ekranu, ustawieni napisów i wiele, wiele innych. Szczególnie ciekawie prezentuje się możliwość sterowania przewijaniem wideo za pomocą gestów, którą to funkcję możemy zdefiniować w ustawieniach aplikacji. GPlayer posiada również wbudowaną obsługę haseł, dzięki czemu (po ustawieniu odpowiedniego zabezpieczenia) nikt niepowołany nie będzie mógł przeglądać plików zgromadzonych w programie. 