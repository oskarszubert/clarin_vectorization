25.09.2012 Główna grupa docelowa aplikacji Sleep Pillow to niemowlaki, kilkuletnie dzieci oraz… ich matki;) Program, doceniony przez wiele portali niekoniecznie związanych z tematyką aplikacji mobilnych (ABC, CBS, BBC, Wall Street Journal) nie bez przyczyny cieszy się sporą popularnością i zajmuje wysokie miejsca w światowych rankingach pobierania. Obecnie dostępna, już 5 wersja Sleep Pillow to w pełni kompletne narzędzie oferujące całkiem spory wybór wysokiej jakości dźwięków mających w założeniu uśpić nawet najbardziej opornego na sen malucha. Sprawdźmy jak ta, ozdobiona ciekawą ikonką aplikacja sprawuje się w praktyce! Sleep Pillow dostępne jest w AppStore w dwóch wersjach: darmowej (oferującej 9 próbnych melodii) oraz płatnej (kosztującej 0,79 euro). Obie wersje są uniwersalne, co oznacza że raz pobrany program możemy zainstalować zarówno na iPhonie, jak i iPadzie. Interfejs aplikacji jest skromny i intuicyjny w obsłudze. Na głównej (i zarazem jedynej) planszy Sleep Pillow znajdziemy wszystko co niezbędne do obsługi programu.  Oprócz oczywiste funkcjonalności, jaką jest granie zadanej melodii, aplikacja daje możliwość stopniowego wyciszania odtwarzanego dźwięku po upływie ustalonego czasu. Liczba melodii i odgłosów natury oferowanych przez Sleep Pillow jest bogata i zróżnicowana. Co ważne, wszystkie dźwięki są bardzo wysokiej jakości. Niestety, da się zauważyć zbytnie zapętlenie co poniektórych melodii (głównie odgłosów natury) – właściwy dźwięk trwa dosłownie kilka sekund, po czym jest odtwarzany ponownie, staje się to po pewnym czasie zauważalne i irytujące. Wybrane odgłosy lub melodie możemy oznaczyć sercem, co jest równoznaczne z umieszczeniem ich na liście ulubionych utworów użytkownika.  Każdy utwór znajdujący się w bazie aplikacji ozdobiony jest odpowiadającym mu zdjęciem. To właśnie za pomocą tych zdjęć nawigujemy między melodiami – rozwiązanie jest proste i funkcjonalne. Niewątpliwą zaletą Sleep Pillow jest to, że program może działać w tle – dzięki temu bez problemu możemy korzystać z innych aplikacji zainstalowanych na telefonie lub tablecie podczas gdy usypiane przez nas dziecko wsłuchuje się w kojące odgłosy natury dobiegające z głośnika iUrządzenia. Na uwagę zasługuje fakt, że z każdym uaktualnieniem aplikacji jej autorzy dodają nowe melodie. Sleep Pillow w obecnej wersji (5.0) jest całkowicie kompatybilny z iOS 6. 