11.10.2013 Instagram na dobre zapoczątkował modę na dzielenie się ze światem kwadratowymi grafikami. Później przyszedł czas na krótkie animacje, Vine zawładnął sercami użytkowników smartfonów, co nie uszło uwadze twórcą pierwszego wspomnianego projektu. No dobrze, a co, gdybyśmy zechcieli statyczne zdjęcia okrasić zestawem animacji które uatrakcyjnią ich odbiór? Wtedy trzeba zwrócić się o pomoc do naprawdę ciekawego projektu, jakim jest tadaa 3D. Na początku musi być zdjęcie — czy to wykonane z poziomu aplikacji, czy importowane z naszej biblioteki. Następnie przechodzimy do jego obróbki, czyli na dobry początek tworzenie maski. Zaznaczamy obiekty które mają być kluczowymi elementami naszego dzieła. By wszystko wypadło precyzyjniej, bez problemu możemy skalować i przesuwać grafiki, co pomoże nam dokładniej zaznaczyć kluczowe elementy obrazów. Całą resztę możemy przefiltrować rozmyciem, które jest kluczowym filtrem w tadaa 3D, wystarczy jedynie wybrać jego natężenie i już spokojnie, bez żadnych problemów, możemy przejść dalej.  Tam zaś czekają na nas z grubsza standardowe efekty i opcje, które znajdziemy w większości mobilnych aplikacji do obróbki zdjęć. Filtry kolorystyczne pełne retro barw, a do tego jeszcze jasność, kontrast oraz saturacja. Autorzy nie zapomnieli również o kadrowaniu, gdzie możemy przyciąć zdjęcie i w ten sposób wyeksponować jego najważniejsze w naszym mniemaniu części. Dalej przechodzimy do finalizacji projektu, czyli udostępnieniu go w sieci tadaa. Możemy to zrobić zarówno anonimowo, jak i z poziomu założonego przez nas konta, gdzie składować będziemy wszystkie własnoręcznie wykonane twory, automatycznie też możemy się pochwalić linkami do nich w najpopularniejszych sieciach społecznościowych. Jednak zapomnijcie o zapisaniu elementów z tadaa 3D w pamięci Waszych urządzeń — wszystkie wykonane tam twory są animowane, a ich zasada działania opiera się o akcelerometr i przesuwa w zależności od tego, jak obecnie trzymamy czy też wychylamy tablet lub smartfon, dlatego przechowanie ich w Rolce Aparatu mijałoby się z celem, bo wówczas prawdopodobnie byłyby to jedynie statyczne grafiki, a nie uzyskane prostymi sztuczkami trójwymiarowe cudeńka. Ciekawy pomysł, coś świeżego na rynku — w mojej opinii, zdecydowanie wartego uwagi. Czy projekt się przyjmie na szerszą skalę jak Instagram czy Vine? Czas pokaże. Ja sam trzymam kciuki, bo naprawdę podoba mi się uzyskiwany dzięki programowi efekt. Aplikacja dostępna jest za darmo w AppStorze. 