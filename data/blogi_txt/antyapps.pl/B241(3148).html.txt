26.06.2012 W bieżącym miesiącu, wraz z udostępnieniem deweloperom pierwszej bety iOS 6 w serwisach i blogach branżowych pojawiły się informacje o okrojeniu aplikacji iTunes z trzech kategorii: Podcasts, Audiobooks oraz iTunes U. O ile wiadomo było co stało się z ostatnią wymienioną grupą (iTunes U – otrzymała ona z początkiem roku osobną aplikację) to los Podcastów i Audiobooków pozostawał nieznany. Plotki i domysły wskazywały, że Podcasty, wraz z premierą ostatecznej wersji iOS 6 otrzymają osobną aplikację. Przewidywania blogerów okazały się nader trafne – nowy program od Apple ujrzał światło dzienne już dzisiaj. Co cieszy, do jego uruchomienia wystarczy system w wersji 5.1. Podcasty to darmowa i uniwersalna aplikacja. Za jej pomocą zasubskrybujemy i odtworzymy ulubione materiały audio i wideo dostępne w iTunes. Program jest jednocześnie katalogiem – za jego pośrednictwem możemy przeglądać bogate zasoby podcastowej biblioteki Apple’a. Wraz z nową aplikacją całkowitemu odświeżeniu uległ ekran odtwarzania ulubionych transmisji audio- wideo. Zmiany poszły moim zdaniem w dobrym kierunku – dodano kilka praktycznych funkcji, a sam interfejs wystylizowano na wygląd starego magnetofonu szpulowego – prezentuje się to wyśmienicie i jest intuicyjne w obsłudze. Z nowych opcji warto wspomnieć o możliwości ustawienia automatycznego wyłączenia odtwarzanego materiału i uśpienia iPhone’a czy iPada (po 5, 10, 15, 30, 45, 60 minutach lub po skończeniu rozdziału/odcinka). Ponadto aplikacja oferuje znane wszystkim opcje, takie jak: szybkie przewijanie w przód (o 30 sekund) lub tył (o 10 sekund), zmianę tempa odtwarzania (wolne, normalne, szybkie) oraz przełączanie się między odcinkami uruchomionej transmisji. Nie zapomniano również o integracji z Twitterem i Wiadomościami oraz możliwości wysłania maila polecającego konkretny podcast. Podcasty możecie pobrać  stąd. 