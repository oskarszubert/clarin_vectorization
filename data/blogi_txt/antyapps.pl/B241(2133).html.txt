26.09.2013 Badland i Limbo to jedne z najlepszych produkcji, w jakie można zagrać na urządzeniach mobilnych. Oba tytuły, choć stworzone przez całkowicie inne ekipy, mają wiele cech wspólnych: niesamowity klimat, nastrój wszechobecnego zagrożenia, wyśmienita oprawa audiowizualna, a z tych bardziej przyziemnych – wysoka, choć całkowicie adekwatna do zawartości, cena, oraz brak wersji na Androida. Tak Badland, jak i Limbo doczekały się wczoraj znaczących uaktualnień. Badland Badland zauroczył mnie od pierwszego uruchomienia. Wielokrotnie nagradzana zręcznościówka, której bohaterem jest tajemniczy stworek przemierzający równie ciekawy świat charakteryzuje się piękną grafiką i genialną grywalnością. Gra jest wymagająca i oferuje, obok ciekawego trybu jednoosobowego, równie udaną opcję wieloosobową. Przy okazji poprzedniej aktualizacji twórcy uraczyli nas kilkoma planszami dostępnymi dla wielu graczy, tym razem natomiast zawartość uaktualnienia skierowana jest do miłośników zabawy dla jednego użytkownika.  Dodatkowe poziomy zostały dodane do drugiego rozdziału (Dzień 2), a ich liczba to 10. Wraz z nowymi etapami dorzucono rzecz jasna nowe przeszkody i pułapki. Dla graczy lubiących wyzwania przygotowano 30 nowych mini-misji do wykonania oraz 4 wyzwania. Po zaktualizowaniu Badland otrzymuje odświeżoną, płaską ikonkę dobrze prezentującą się na najnowszym systemie mobilnym od Apple.      Limbo Limbo, w przeciwieństwie do Badland nie jest grą w oryginale stworzoną dla urządzeń wyposażonych w ekran dotykowy. Wersja na iOS jest konwersją z innych platform, w przypadku których głównym bohaterem sterujemy za pośrednictwem klawiatury bądź gamepada. Nie ukrywam, że w przypadku wersji na iOS, to właśnie sterowanie jest najsłabszym ogniwem tej klimatycznej platformówki. Wydana właśnie aktualizacja niesie znaczącą poprawę w tej kwestii. Limbo jest pierwszą znaną mi grą, która otrzymała wsparcie fizycznego kontrolera przeznaczonego do urządzeń działających pod kontrolą systemu iOS 7. Samego kontrolera jeszcze co prawda nie ma w sprzedaży, ale nie jest tajemnicą, że już od jakiegoś czasu nad jego stworzeniem pracuje kilka firm. Gdy tylko takowy się pojawi, Limbo będzie pierwszą grą, w której będziemy mogli go wykorzystać. 