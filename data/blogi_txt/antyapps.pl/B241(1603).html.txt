22.08.2013 Gry z gatunku logicznych mają to do siebie, że bywają dość statyczne i przez to trafią do węższego grona odbiorców. Debiutujące, polskie studio CodeWare znalazło na to najwyraźniej sposób, tworząc produkcję, która wymaga nie tylko myślenia, ale również zręcznych dłoni i szybkiego reagowania. Poznajcie HeadCube. Grę oparto na silniku Unity, a więc oferuje nam ona trójwymiarowe plansze, po których będziemy poruszać się kolorowym sześcianem. Cel jest teoretycznie bardzo prosty – należy zebrać wszystkie kolorowe płytki, stając na nich odpowiednią ścianą. Żeby jednak nie było zbyt prosto, twórcy dodali szereg atrakcji w postaci potworów oraz kilku rodzajów specjalnych pól, które wymuszają na nas pewne rodzaje ruchów. Co więcej, za wyczyszczenie planszy w odpowiednio krótkim czasie zgarniamy dodatkowe gwiazdki – nie wystarczy zatem być jedynie dokładnym, ale trzeba też działać szybko.  Łącznie do dyspozycji oddano nam 48 plansz z losowo generowanym układem kolorów oraz dwa dodatkowe tryby gry, w których musimy sprostać nieco innym wyzwaniom. Przykładowo w rozgrywce Maze mamy ograniczoną liczbę ruchów i musimy zbierać płytki w przewidzianej przez twórców kolejności. W przeciwnym razie nie zdołamy przejść planszy. Gra nie jest prosta i to tak właściwie stanowi jej największy atut. W dobie produkcji, które nie stawiają przed graczem żadnych wyzwań, HeadCube jest bardzo sympatycznym powiewem świeżości. Dobrze przemyślano system sterowania, dostarczając graczom trzy różne rozwiązania. Osobiście uważam, że standardowy „krzyżak” nie sprawdza się tutaj w ogóle, ale na szczęście możemy też skorzystać z jego zmodyfikowanej wersji mającej formę litery X oraz (będącego moim faworytem) modelu przeciągnięć palcami po ekranie. Na pewno każdy znajdzie tutaj coś dla siebie. Dodatkowym atutem gry jest integracja z API Google Play Games, dzięki czemu możemy zdobywać osiągnięcia, a także rywalizować z innymi graczami w rankingach. Grających nie ma jeszcze wielu, ale zważywszy na to, że HeadCube cieszy się dobrymi ocenami w Google Play, zapewne będzie ich przybywać. HeadCube oferuje nam kolorową, aczkolwiek dość prostą trójwymiarową oprawę graficzną. Nie uświadczymy tutaj widoków na miarę produkcji typu AAA i trudno się temu dziwić – w końcu za produkcją stoi debiutujący developer. Niemniej całość jest bardzo przejrzysta i przystępna. Grę możemy pobrać z Google Play za darmo, ale za dostęp do 32 plansz i jednego dodatkowego trybu zapłacimy 4 złote. Myślę , że to niewiele w porównaniu z czasem jaki przy HeadCube spędzimy i satysfakcją, którą zaowocuje pokonywanie kolejnych łamigłówek. Właściwie jedyną wadą, jaką mogę wskazać w tej produkcji jest brak spolszczenia. Domyślam się, że twórcy w zamyśle chcieli trafić do użytkownika globalnego, skupiając się na anglojęzycznym wydaniu. Sama gra nie jest zresztą jakoś szczególnie rozbudowana, by sprawić przez to komukolwiek kłopot. Niemniej miło by było zobaczyć rodzime komunikaty i osiągnięcia, co zważywszy na niewielką ilość tekstu w HeadCube nie powinno wymagać od autorów zbyt wielkiego nakładu pracy.  HeadCube to produkcja zdecydowanie warta polecenia z dwóch powodów. Pierwszym jest szalenie wysoka grywalność – gra potrafi przykuć na ekranu na ładnych kilka godzin, a zabawę brutalnie przerwie nam dopiero powiadomienie o rozładowującej się baterii. Potęgują to dodatkowe atrakcje w postaci integracji z Google Play Games oraz dodatkowych trybów rozgrywki. Drugi powód to wsparcie rodzimych developerów. Tych w Google Play ciągle przybywa, ale to wcale nie oznacza, że nie potrzebują naszej pomocy w zaistnieniu, prawda? 