06.09.2013 AnTuTu, będący aktualnie najpopularniejszą aplikacją do testowania wydajności urządzeń z Androidem, doczekał się dużej aktualizacji. Twórcy przebudowali całkowicie interfejs, wprowadzili szereg zmian w algorytmie, a także dodali nowy system rejestracji użytkowników. Czy teraz benchmarki staną się jeszcze efektywniejsze i miarodajne? W nowej wersji programu dominują jaskrawe kolorowy. Twórcy przebudowali całkowicie interfejs, wprowadzając kilka rozwiązań typowych dla Holo UI opracowanego przez Google. Mam tutaj na myśli m.in. wysuwane zza lewej krawędzi menu czy system przełączania ekranów za pomocą przesuwania palcem. Większość elementów utrzymano w odcieniach szarości, ale na ich tle wyraźnie odbija się czerwona belka oraz zielone przyciski. Komponuje się to ze sobą dobrze, ale trudno tutaj mówić o jakimś większym wyczuciu i dobrym smaku. Program w dalszym ciągu sprawia wrażenie nieco chaotycznego, co może przerażać początkujących użytkowników.   Pierwsze co rzuca się w oczy po uruchomieniu programu to również odmieniony system rejestracji użytkowników. Każdy może teraz w prosty sposób utworzyć swój avatar, a także zarejestrować profil, który posłuży do brania udziału w rankingach na najszybsze urządzenie. Aktualnie czołówka oscyluje w granicach 38 tys. pkt., a więc trzeba dysponować naprawdę szybki sprzętem, by się do niej załapać. Nie zapominajmy jednak, że AnTuTu to jednak głównie aplikacja do mierzenia wydajności. Jak spisuje się pod tym względem? Twórcy wprowadzili nowy algorytm, który ma być bardziej miarodajny i lepiej radzić sobie z oceną szybkości urządzenia. Widać to zresztą gołym okiem podczas przeprowadzania testu, czemu towarzyszy nowa animacja sprawdzająca możliwości zastosowanego układu graficznego. Trudno obiektywnie stwierdzić, czy rzeczywiście twórcom udało się uczynić pod tym względem AnTuTu lepszym. Pewne jest natomiast to, że usprawnienia w algorytmie wprowadzają chaos do rankingów, bo od teraz część urządzeń będzie otrzymywała wyższe wyniki, kiedy w przypadku pozostałych zostaną one delikatnie zaniżone. Zaobserwowałem to na trzech urządzeniach, na których zainstalowałem AnTuTu 4.0. Ciągle nie rozwiązano bolączek z poprzednich wydań. Mam tutaj m.in. na myśli wykres porównujący nasze urządzenie z innymi, którego w żaden sposób nie można zapisać (ba, w obecnej wersji jest on jeszcze trudniej dostępny z uwagi na dodatkowe przyciski zajmujące powierzchnię na ekranie. AnTuTu 4.0 to solidny krok naprzód. Nowy interfejs wypada jak najbardziej pozytywnie na tle poprzednika, ale w dalszym ciągu sprawia wrażenie chaotycznego, co w połączeniu z dużą liczbą funkcji nie działa zbyt dobrze na doświadczenia użytkownika. Ponadto zabrakło możliwości zapisywania wykresów z wynikami testów, a aktualizacja algorytmu wprowadziła mały rozgardiasz w rankingach. Niemniej trzeba zauważyć, że program z wersji na wersje staje się coraz lepszy i aktualnie nie ma dla siebie konkurencji w tej kategorii. 