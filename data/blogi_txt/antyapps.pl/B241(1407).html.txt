08.11.2012 Może i zasoby Marketplace nie należą do największych, mimo to czasem ciężko trafić na interesujące pozycje. Dobre i ciekawe tytuły przesłania wiele kiepskich, a mechanizmy poszukiwania z poziomu telefonu są bardzo słabe. Stąd też popularność wielu aplikacji dodatkowych, które pomagają nam przeczesać zasoby aplikacji. W przypadku gdy jesteśmy fanami gier, warto sprawdzić Games Gone Free.  Główna zaleta aplikacji? Bardzo łatwy dostęp do grafik z gry. Często sama nazwa oraz avatar nie tylko nic nie mówią o produkcji, ale wręcz wprowadzają w błąd. W normalnym Marketplace musimy najpierw kliknąć na taki tytuł, następnie wykonać 2 gesty i poczekać na wczytanie grafik. Tutaj już na pierwszej stronie kategorii widzimy jedno ze zdjęć, łącznie dla 4 gier. W znacznym stopniu ułatwia to nawigację, przeglądanie i wybieranie tych pozycji które nas interesują.  Poza grafikami jest dostęp do najważniejszych informacji takich jak średnia ocen oraz cena. Games Gone Free dzieli gry na 3 kategorie większe (darmowa gra dnia, najlepsze płatne, popularne) oraz 15 mniejszych gatunkowych. Dzięki temu jeszcze szybciej dotrzemy do ciekawych tytułów. Pomaga w tym także bardzo przyjemny, intuicyjny i dobrze wykonany interfejs. Choć operuje w dużej mierze na grafikach, to wszędzie znajdziemy niezbędne informacje. Wybierając odpowiedni tytuł widzimy powiększone grafiki, a pod nimi komentarze z naszego regionu. Jest też opis oraz możliwość przejścia do Marketplace w celu pobrania. Aplikacja nie posiada żadnych opcji, ale w jej wypadku wydają się zbędne. Jeżeli dużo grasz na Windows Phone, powinieneś koniecznie pobrać tę aplikację. Znacznie ułatwia odnalezienie ciekawych tytułów, w tym tych darmowych, co jest istotne dla osób nieposiadających karty. 