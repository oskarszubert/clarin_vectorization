02.11.2012 Październik był miesiącem oczekiwań na Windows 8 i Windows Phone 8. Dało się to odczuć po mniejszej ilości premier, hitów i aktualizacji. Nam jednak udało się wyłapać kilka perełek z wielu mobilnych kategorii. Poniżej przedstawiamy te najciekawsze. Extraction – nasza recenzja Strzelanka przywołująca na myśl klasyki w stylu Cannon Fodder.  Choć w tym przypadku dowodzimy głównie jednym żołnierzem (i jego pojazdami), to trzon zabawy jest bardzo podobny. Autorzy w ciekawy sposób rozwiązali kwestie sterowania i choć wymaga chwili wprawy, to potem zapewnia bardzo przyjemną rozgrywkę. Extraction oferuje wiele plansz podzielonych na kilka rodzajów misji. Mamy też cały system rozwoju postaci i broni, niestety jest on trochę zbyt liniowy. To wszystko w cenie zaledwie 3,49zł. Na początku zabawy może straszyć perspektywa z jakiej obserwujemy pole działań, wystarczy jednak chwila gry byśmy zrozumieli, że jest to rozwiązanie bardzo na plus.   Wikipedia – nasza recenzja Jest to jedna z tych aplikacji, które mogą służyć za przykład w dyskusji nad wyższością aplikacji dedykowanych od stron www.  Wikipedia kusi wyglądem, dodatkowo pozostaje świetnym narzędziem, które to do wersji mobilnej encyklopedii dodaje pakiet ciekawych opcji i możliwości udostępniania treści.  Asystent Ucznia – nasza recenzja Aplikacja która jest planem lekcji, terminarzem i dzienniczkiem ocen w jednym, a zarazem jako każdy z nich bardzo dobrze przemyślana i funkcjonalna. Poza gotowymi szablonami, mamy możliwość dowolnej edycji prawie każdej informacji, autor pomyślał nawet o takich detalach jak różne plany na różne tygodnie. Wszystko to opatrzone ładnym i czytelnym interfejsem. Jeżeli szukacie dobrej aplikacji na rok szkolny, niezależnie cy jesteście uczniem czy rodzicem polecamy Asystent Ucznia.  Ryzyko – nasza recenzja Kultowa gra planszowa w wydaniu na smartfony. Ma w sobie wszystko to co jej papierowy odpowiednik, plus kilka dodatkowych elementów. Grać możemy na jednym telefonie w kilka osób, poprzez sieć Wi-Fi oraz ze sztuczną inteligencją (wyjątkowo trudny przeciwnik, nawet na niższych poziomach trudności). W zabawie pomoże bardzo dobry samouczek oraz ściągi z najważniejszych informacji z gry. A to wszystko dostępne w języku polskim, niestety tylko dla posiadaczy telefonów od Nokii.  Insync – nasza recenzja Nie ma obecnie lepszej aplikacji do obsługi dysku od Googla. W recenzji pisałem Autorzy postarali się, aby wykorzystać możliwości Windows Phone, jednak wciąż jeszcze program ma niepotrzebne ograniczenia i to chyba najlepsze podsumowanie tej aplikacji. Dzięki Insync uzyskamy dostęp do naszych plików, będziemy mogli je przeglądać, zmieniać uprawnienia, udostępniać a nawet wgrywać hurtowo nasze zdjęcia. Niestety w tym wszystkim zapomniano o wielu drobiazgach w tym np. o zapisywaniu w telefonie zdjęć z dysku.  Lomogram – nasza recenzja Instagramu nie zastąpi  ale to i tak świetna aplikacja to upiększania naszych zdjęć. Posiada pokaźną bazę różnego rodzaju efektów, filtrów i ramek wraz z bardzo łatwą metodą dzielenia się nimi. Osobiście polubiłem Lomogram za możliwość przycinania zdjęć w odpowiednich proporcjach, mało który program na Windows Phone posiada tę funkcję. Dodatkowo działa bardzo szybko i stabilnie co przy tego typu aplikacjach jest bardzo istotne.  Cracking Sands – nasza recenzja Zwariowane wyścigi morderczych kartów, a właściwie to mini-czołgów. Każdy pojazd (a jest ich kilka) możemy wyposażyć w 4 rodzaje broni. Arsenał jest bardzo bogaty, dodatkowo poszczególne modele możemy ulepszać. To jednak dalej nie wszystko, wymieniać możemy silnik, koła oraz strój naszego bohatera. Gra nie należy do łatwych, zwłaszcza na początku. Podobnie bogato jak możliwości customizacji pojazdów wyglądają tryby gry. Niestety, w wielu przypadkach ścigamy się na tych samych, lekko zmodyfikowanych planszach.  Nextgen Reader – nasza recenzja Pozycja obowiązkowa dla użytkowników RSS. Prawdziwy kombajn do obsługi tego źródła informacji. Opcji konfiguracji jest tak wiele, że część użytkowników może się poczuć lekko zagubiona. To wszystko ubrano w bardzo minimalistyczną szatę graficzną. Nextgen Reader wymaga posiadania konta Google.  Polecamy też 3 zestawienia: Dowódź, podbijaj i zwyciężaj – najlepsze strategie na Windows Phone Czyli zbiór najciekawszych strategii (różnego rodzaju) na Windows Phone.   Aplikacje na start – Windows Phone cz.1 Aplikacje które warto pobrać zaraz na początku naszej przygody z Windows Phone Aplikacje na start – Windows Phone cz.2  Zbiór aplikacji i funkcji jakie skrywa nasz telefon, bez potrzeby instalowania dodatkowych programów. 