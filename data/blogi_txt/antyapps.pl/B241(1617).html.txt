30.12.2013 Dzisiejsze gry RPG niczym nie przypominają hitów sprzed lat. Piękna, bliska realizmowi grafika, dynamiczna akcja, uproszczone mechanizmy rozgrywki. Można to kochać, albo nienawidzić. Dawniej gatunek ten dość mocno bazował na wyobraźni gracza i dostarczał wrażeń wizualnych tylko tyle, ile jest to niezbędne do komfortowej zabawy. W te czasy pozwoli nam się przenieść mobilna produkcja Heroes of Steel. Przygotowana z myślą o Androidzie i iOS gra Heroes of Steel to typowy RPG w starym stylu. Pokierujemy tutaj drużyną śmiałków, którzy nie boją się stawić czoła przygodzie i noszą wszelkie cechy typowych średniowiecznych bohaterów. Jednak realia ich otaczające znacznie odbiegają od tolkienowskich i pochodnych. Twórcy określają ten świat jako postapokaliptyczną wariację na temat średniowiecza. Ma to na pewno swój klimat i jest oryginalne, ale czy lekkostrawne?  Nasza drużyna składa się z typowych archetypów ze świata fantasy – jest wojownik, złodziejka, kapłan, a także czarodziej. Słowem doborowa kompania. Grę rozpoczynamy w  więzieniu, gdzie wszyscy się poznają i łączą w drużynę. Po ucieczce z lochów czeka nas znacznie więcej przygód i wyzwań.  Akcja toczy się w systemie turowym. Nasza drużyna i przeciwnicy na zmianę wykonują czynności, które pochłaniają dostępne w każdej turze punkty akcji. Można w ten sposób się poruszać po polu bitwy, atakować lub korzystać z różnych talentów naszych postaci. Te w miarę rozwoju, na który składać się będzie zdobywane w walkach doświadczenie, będziemy stale ulepszać i poprawiać. Każdego bohatera charakteryzuje też szereg współczynników, które rosną z każdym poziomem.  Gra jest darmowa, a więc twórcy wprowadzili tutaj system płatności. Możemy w ten sposób odblokować nowe, bardziej potężne postaci, a także dodatkowe scenariusze i przygody. Co ciekawe, płatności nie pozwalają nam na ułatwienie sobie gry i szybsze przejście głównego wątku fabularnego. Graficznie Heroes of Steel stoi na niskim poziomie. Widoczne z lotu ptaka scenerie są skromne i puste, a  naszych bohaterów odzwierciedlają ręcznie rysowane, dość przeciętne grafiki. Pewne zastrzeżenia można też mieć do animacji oraz tego, że jednocześnie po ekranie może poruszać się tylko jeden bohater/przeciwnik.  Heroes of Steel to ciekawa produkcja indie nawiązująca do zamierzchłych czasów, kiedy gry RPG prezentowały się zgoła odmiennie. To jednocześnie też szansa na wiele godzin świetnej zabawy. Nie jest idealnie i pewnie dałoby się tutaj poprawić to i owo. Na szczęście twórcom udało się utrzymać wysoką grywalność oraz względnie niezły klimat, a to w tym gatunku najważniejsze. 