27.12.2011 Czas lenistwa powoli się kończy. Niektórzy pobrali sobie dłuższe urlopy i mogą byczyć się aż do Nowego Roku, ale znaczna część z nas musi po dłuższym weekendzie świątecznym wrócić do codziennych zajęć, czyli pracy. Po wigilijnych ucztach szare komórki nie pracują najlepiej, ale nic im tak dobrze nie zrobi, jak porządna gra logiczna. Najlepiej za bezcen – zapraszam do Blockwick.  Blockwick to przedstawiciel gatunku tych gier logicznych, które łatwo wytłumaczyć ale trudniej je przejść. Zadanie jest banalnie proste – musimy połączyć ze sobą klocki w tych samych kolorach odpowiednio przesuwając przeszkadzające kształty. Na początku dostajemy wyłącznie duże, niebieskie kwadraty, a ich ustawienie jest względnie proste. Może nie na pierwszy rzut oka – na planszach jest zaskakująco wiele elementów – ale chwila pomyślunku pomoże rozwiązać problem. Z czasem jednak dochodzą nie tylko kolejne kolory, ale również i nieszablonowe kształty. Jest coraz trudniej i bez porządnego ruszenia głową nie obędzie się. Interfejs jest banalnie prosty (klocki przesuwamy je przytrzymując) i przejrzysty – czyli taki jaki być powinien. Ciemne kolory tła pomagają odpocząć oczom, a z głośników dobiegają przyjemne dźwięki. Blockwick jest uniwersalny i zapełni cały ekran zarówno naszego telefonu, jak i tabletu. 60 pierwszych plansz dostępnych jest za darmo, a to w zupełności powinno wystarczyć w rozeznaniu się. Kolejnych kilka paczek o tej samej objętości to koszt 0.79 euro za sztukę. Ale mogą Wam po prostu nie być potrzebne – „podstawa” starcza na relatywnie długo i i tak będziecie mieli po niej ściśniętą głowę. Polecam na dni pełne marazmu jak dziś. Blockwick jest do pobrania stąd. 