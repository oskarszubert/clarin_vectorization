25.09.2013 Darmowe wirtualne instrumenty na urządzenia mobilne to niestety najczęściej niezobowiązujące zabawki, które raczej nie przydadzą się nikomu, kto myśli o wykorzystaniu ich w swoich muzycznych produkcjach. Są oczywiście również płatne aplikacje, które prezentują się znacznie lepiej od swoich bezpłatnych odpowiedników, jednak za te przyjdzie nam słono zapłacić. Trzecia sprawa, która ogranicza mnie jako użytkownika systemu Android to fakt, że najwięcej ciekawych programów do tworzenia muzyki wychodzi głównie na iPada oraz iPhona. Zynth to syntezator, który zrobił na mnie dobre wrażenie, biorąc pod uwagę fakt, że nie kosztuje on ani złotówki i w całości dedykowany jest urządzeniom spod znaku Zielonego Robota. Na pewno powinni na niego zwrócić uwagę wszyscy, którzy zajmując się tworzeniem muzyki, poszukują elektronicznych brzmień rodem ze starych konsol.  Już pierwszy screen (widoczny poniżej) zdecydowanie zachęcił mnie do przetestowania apki. Ośmiobitowy preset o nazwie Contra jest niestety jedynym gotowym ustawieniem, z jakiego możemy obecnie skorzystać, jednak pokazuje, że możliwości całego syntezatora są całkiem spore i na pewno trafią w gusta muzyków tworzących w klimacie chiptune. Aplikacja umożliwia nam kreowanie brzmienia z poziomu oscylatora, na którym można edytować dwie fale dźwięku. Nie zabrakło również LFO (generator niskich przebiegów). Dla większości pewnie brzmi to jak czarna magia, jednak amatorzy elektronicznego grania z pewnością będą wiedzieć, o co chodzi. Możliwość poznania sposobów powstawania brzmienia na tego typu syntezatorze jest swoją drogą dużym plusem, jeśli chodzi o osoby niemające pojęcia o elektronicznych instrumentach, a chcących zagłębić się nieco w tym temacie. Dodatkowo zadbano również o funkcje arpegiatora, efekt reverb oraz ADSR, czyli generator obwiedni.  Na samym dole znajduje się klawiatura standardowo składająca się z dwóch oktaw. Z pomocą przycisków OCT DN oraz OCT UP możemy jednak zagrać niżej lub wyżej. Dodatkowo syntezator wyposażono w przycisk HOLD, dzięki czemu możemy odpalić dany dźwięk i modulować go bez konieczności każdorazowego zmieniania ustawień, a później zjeżdżania na dół w celu sprawdzenia, jak brzmi. Niestety na starszej wersji Androida aplikacja miała z tym nieco problemów i potrafiła się zaciąć – mimo kręcenia gałkami z głośnika było wciąż słychać to samo ustawienie.  Zynth to narzędzie, które przy odrobinie czasu i cierpliwości można będzie wykorzystać w praktyce, samplując niektóre brzmienia. To również świetna zabawka dla tych, którzy dopiero zaczynają przygodę z muzyką elektroniczną i chcieliby poznać działanie tego typu syntezatorów. Biorąc pod uwagę, że instrument możemy pobrać zupełnie za darmo, myślę, że warto dać mu szansę. 