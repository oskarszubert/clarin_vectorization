12.07.2013 Prawdopodobnie żaden świadomy użytkownik urządzenia działającego pod kontrolą iOS nie ma powodów do narzekań ani na jakość, ani tym bardziej na ilość promocji dostępnych co tydzień w mobilnym sklepie z aplikacjami Apple. Praktycznie co kilka dni właściciele iPhone’ów i i Pad’ów mają okazję pobrać za darmo przynajmniej parę aplikacji wysokiej jakości, których łączna wartość niejednokrotnie przekracza nawet kilkanaście euro. Jeżeli do tego dorzucimy jeszcze nieco sensownych programów o mocno obniżonej cenie, AppStore jawić się będzie jako miejsce, w którym, gdyby się uprzeć – nie trzeba dokonywać jakichkolwiek zakupów. Wystarczy jedynie uzbroić się w cierpliwość i czekać. Prędzej czy później upragniona gra lub aplikacja będzie dostępna za darmo. Osoby, którym bliski jest ten sposób nabywania aplikacji w minionym tygodniu mogły (i właściwie nadal mogą) zapełnić swoje dyski twarde do ostatniego megabajta, a wszystko to z okazji 5-cio lecia istnienia AppStore. Promocja: Barefoot World Atlas   Barefoot World Atlas to niezwykle ciekawie prezentujący się atlas świata. Aplikacja została po brzegi wypełniona danymi – kolorowa grafika, animowane modele, nieco informacji tekstowych oraz nagrania z głosem lektora czytającego wybrane kwestie zajmą na dysku naszego tabletu lub smartfona ponad 1 GB. Mimo, że program skierowany jest raczej do dzieci, to z całą pewnością dla żadnego dorosłego chwile z nim spędzone nie będą czasem straconym. Polecam, tym bardziej, że BWA dostępny jest obecnie za darmo, a standardowa cena aplikacji wynosi, bagatela 6,99 euro. Promocja: Tiny Wings   Tiny Wings to jedna z pierwszych gier na iPhone’a, która wciągnęła mnie bez końca. Proste, a według niektórych wręcz prostacki zasady rozgrywki, nieprzeciętnie sympatyczny bohater, oraz kolorowy świat – to w przypadku tej pozycji przepis na sukces i miliony fanów. Trochę bardziej doświadczeni mobilni gracze pamiętają, że Tiny Wings to już druga część przygód sympatycznego nielota. Pierwszej jednak próżno szukać w zasobach AppStore – produkcja ta została po prostu zaktualizowana do obecnej wersji. Tiny Wings oraz Tiny Wings HD możecie teraz pobrać za darmo. Zwykła cena aplikacji wynosi odpowiednio 0,89 i 2,69 euro. Promocja: Where’s My Water   Where’s My Water przybliża nam historię krokodyla Swampy’ego, którego marzeniem jest wzięcie porządnej kąpieli. Jak się jednak okazuje czynność ta do najprostszych nie należy i bez pomocy zręcznych palców gracza zasiadającego przed ekranem dotykowym krokodylkowi nie dane będzie zaznać szczęścia. Where’s My Water zalicza się do gier z kategorii puzzle i jest z całą pewnością jednym z najwybitniejszych przedstawicieli tego gatunku. Aplikacja po raz pierwszy od momentu premiery jest dostępna za darmo. Jej standardowa cena wynosi 0,89 euro. Promocja: Badland   Badland to nie gra, lecz małe cyfrowe dzieło sztuki. Tytuł dopracowany jest w każdym, nawet najdrobniejszym szczególe, a niesamowity klimat tej produkcji wylewa się z ekranu (i głośników!) całymi litrami. Wystarczy spędzić z Badland zaledwie kilkanaście sekund, by przekonać się, jak powinna wyglądać gra idealna. Polecam po stokroć! Produkcja studia Frogmind Oy w ramach aktualnie trwającej promocji dostępna jest za darmo. Jej zwykła cena wynosi 3,59 euro. Promocja: Day One   Jeżeli szukacie programu umożliwiającego wygodne prowadzenie dziennika, to prawdopodobnie w AppStore nie znajdziecie niczego lepszego niż opisywana aplikacja. Day One oferuje wszystko czego potrzeba, a nawet sporo więcej. Opisanie wszystkich możliwości programu znacznie wykracza poza ramy tego krótkiego zestawienia, ale w najbliższym czasie postaram się przygotować szczegółową recenzję DO. Normalna cena aplikacji wynosząca 4,49 euro została ścięta do zera. Polecam! Promocja: Dead Space   Dead Space, czyli gra akcji w konwencji horroru sci-fi wykonana z prawdziwym rozmachem. Wydawać by się mogło, że po przeniesieniu pecetowego hitu na urządzenia mobilne gra straci sporo ze swojej mocy, ale tak się nie stało. Osoby odpowiedzialne za konwersję stanęły na wysokości zadania tworząc jedną z najlepszych gier akcji na iPad’a oraz iPhone’a. W tym tygodniu Dead Space możecie pobrać za darmo (standardowa cena gry wynosi 5,99 euro lub, w przypadku wersji HD – 8,99 euro). Promocja: Flight Control   Dla takich gier powstały urządzenia mobilne. Flight Control w bardzo prosty sposób pokazał, że ekran dotykowy nadaje się do gier znakomicie pod warunkiem, że spojrzy się na niego w nieco inny sposób niż na standardowy, fizyczny kontroler. Sterowanie lądującymi samolotami i helikopterami wciąga bez reszty i nie znam osoby, która potrafiła by nie ulec urokowi tej świetnej produkcji. Klikać i pobierać! Flight Control w wersji standard znajdziecie tutaj, natomiast wersję HD możecie ściągnąć stąd. 