31.10.2013 Halloween, czyli popularne zwłaszcza w Ameryce święto, to doskonały moment, by przyjrzeć się najciekawszym grom mobilnym, w których ważną rolę odgrywają wszelkiego rodzaju wampiry, strzygi, upiory i nieśmiertelne i niezwykle popularne ostatnimi czasy zombie. Zapraszam do krótkiego, w pełni subiektywnego, przeglądu najciekawszych produkcji mobilnych przeznaczonych na system iOS oraz Android.  Zombie Highway  Zdecydowanie najlepsza gra wyścigowa z Zombie w roli głównej. Rozgrywka polega na jak najdłuższym przetrwaniu na autostradzie opanowanej przez żywe trupy. O tym, że łatwo nie będzie można zorientować się już po pierwszych kilkuset metrach. Sterowanie starym, rozklekotanym pojazdem z doczepionymi do niego zombiakami nie należy do najprostszych zadań. Na szczęście nasz bohater wyposażony został w całkiem pokaźny arsenał, który pomoże mu rozprawić się z nieproszonymi pasażerami. Gra dostępna jest aktualnie za darmo. Druga część gry nosząca podtytuł: Driver’s Ed jest zauważalnie słabsza od pierwowzoru.     Plants vs. Zombies  Najbardziej kultowa pozycja w dzisiejszym zestawieniu. Plants vs. Zombies to mistrzowsko wykonany tower defence. Gracz staje tutaj po stronie tytułowych roślin, rosnących w przydomowym ogródku. Po drugiej stronie barykady znajdziemy sporych rozmiarów armie żywych trupów, które zrobią wszystko by posmakować mózgów mieszkańców domu. Walka pomiędzy roślinami i zombie będzie zacięta i okraszona ogromną dawką humoru. Pozycja obowiązkowa właściwie dla każdego:) Zombiaki na iPhone’a zostały wycenione na 0,89 euro (tyle samo kosztuje wersja na iPada dostępna jako osobna aplikacja). Wersja gry na Androida to nieco ponad 3 zł wydane z naszej kieszeni.    Icy Tower 2 Zombie Jump  Legendarny Harold ląduje w świecie opanowanym przez nieumarłych. Icy Tower 2 Zombie Jump to wtórna, ale bardzo grywalna pozycja. Gra rządzi się dokładnie takimi zasadami, jak wszystkie poprzednie części – sterujemy bohaterem wskakującym na coraz to wyższe piętra nigdy nie kończącej się wieży. Zabawa jest przednia i szybka, a gra znakomicie sprawdza się w poczekalni na poczcie czy w autobusie w drodze do szkoły. Icy Tower 2 Zombie Jump to produkcja darmowa.     Shadow Vamp  Niepozorna i zaskakująca produkcja, tym razem nie z zombie, a z wampirami w roli głównej. Podczas rozgrywki przyjdzie nam przemierzać dziedzińce zamków i wioski. Poruszać będziemy się za dnia, a to dla każdego szanującego się wampira jest nie lada problemem. By w całości dotrzeć do celu niezbędne będzie unikanie promieni słonecznych. Na szczęście w ręce gracza oddano nie tylko elegancko odzianego krwiopijce, ale i… całą krainę, którą przyjdzie nam przemierzać. Dzięki zgrabnym manewrom i ustawianiu planszy po odpowiednim kątem do promieni słonecznych musimy stworzyć coś w rodzaju stale zacienionej ścieżki, na której wampirowi nic nie grozi. Zabawa jest nadzwyczaj przyjemna i wymagająca Shadow Vamp dostępna jest w wersji uniwersalnej w cenie 0,89 euro.    Le Vamp  Jeżeli już z zombie zeszliśmy na temat wampirów to wypada mi wspomnieć o wybitnie stylowej produkcji noszącej tytuł Le Vamp. Sympatycznego wampira (głównego bohatera LV)  poznajemy w trakcie jego ucieczki przed grupą rozwścieczonych mieszkańców wioski. Gra charakteryzuje się wyśmienitą oprawą audiowizualną oraz zabójczą grywalnością. Polecam nawet osobom, które dotychczas trzymały się od runnerów z daleka.    Dead Ahead Dead Ahead to prawdziwa krwawa jatka i zarazem kolejny mobilny runner, który wciągnął mnie na dobrych kilka dni. Tym razem przyjdzie nam zasiąść za sterami samochodu. Przemierzać będziemy opuszczone stare miasta zasiedlone przez żywe trupy. Rozgrywka w Dead Ahead ma specyficzny „konsolowy” klimat. Całości dopełnia wygodne sterowanie i spora ilość misji do wykonania. 