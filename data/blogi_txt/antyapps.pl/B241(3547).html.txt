16.09.2013 RMF FM ma jeden z najlepszych serwisów informacyjnych spośród wszystkich stacji radiowych, o czym świadczą czołowe pozycje w rankingu cytowań każdego roku. Dlatego też serwis RMF24 doczekał się własnej aplikacji mobilnej, która dołącza do rodziny produktów z logo RMF FM dostępnych już w Google Play. Aplikacja mobilna RMF24 daje dostęp do informacji publikowanych w serwisie RMF24.pl. Ich autorami są pracownicy radia, a więc jeżeli ktoś jest fanem stacji, na pewno rozpozna działy tematyczne, na które podzielono treści. Należy tutaj wyróżnić: Fakty, Tylko w RMF24, Kontrwywiad, Ekonomia, Sport, Kultura, Nauka, Ciekawostki. Wybór jest zatem bardzo szeroki. Pomiędzy poszczególnymi kategoriami przełączamy się za pomocą poziomych przeciągnięć palca. Działa to w sposób analogiczny do rozwiązań z interfejsu Holo, ale odnoszę wrażenie, że sama aplikacja nie została na nim oparta. Świadczą o tym chociażby nieco przycinające się animacje podczas przesuwnaia ekranów.   Każdy z dostępnych tutaj artykułów, przytrzymując dłużej palcem, możemy udostępnić lub dodać do listy zakładek. Niestety to ostatnie rozwiązanie nie daje nam żadnych korzyści poza zapisaniem tekstu na później. Twórcy nie zadbali bowiem o tryb pracy offline i do każdorazowego uruchomienia programu i odczytania czegokolwiek potrzebujemy dostępu do sieci. Na ekranach z treścią newsów nie znajdziemy żadnych zbędnych dodatkowych elementów poza tekstem i zdjęciami. Przy dolnej krawędzi umieszczono jedynie pasek służący do przełączania się między artykułami, dodawania ich do listy zakładek oraz udostępniania. Skorzystanie z ikonek strzałek skutkuje jednak ukryciem panelu. Nie udało mi się rozgryźć jak przywrócić jego obecność bez powracania do listy wszystkich informacji (dodam, że nie posiadam fizycznego przycisku menu w Nexusie). Na szczęście funkcje „poprzedni” i „następny” mogą w tym wypadku pełnić również przeciągnięcia palcem, a ikonka zakładek jest stale widoczna na górnej belce.   Wiele elementów ukryto w wysuwanym (jednak tylko za pomocą stosownego przycisku) zza lewej krawędzi ekranu panelu. Umieszczono tutaj funkcję wysyłania informacji wraz ze zdjęciami i nagraniami na gorącą linię RMF FM, a także ikonki widżetów. Te ostatnie dają dostęp do takich informacji, jak wyniki meczów, notowania giełdowe i kursy walut, horoskop, pogoda, program TV czy repertuar kin. Część z tych treści jest dostarczana z portalu Interia, który ma tego samego właściciela co stacja. Wysuwane menu to również lista wszystkich kategorii tematycznych oraz odnośnik do ekranu ustawień. Konfiguracja programu ogranicza się jedna tylko i wyłącznie do aktywowania i dezaktywowania wybranych działów. Aż chciałoby się tutaj dodać jakieś funkcje pracy offline…   RMF24 nie jest aplikacją złą. Jej głównym atutem są treści, których znajdziemy tutaj masę z różnych dziedzin. Twórcy mieli bardzo fajny pomysł z widżetami, ale szkoda, że nie poszli o krok dalej i nie dali możliwości ustawiania ich na pulpicie Androida. Nieźle opracowano też interfejs, ale tutaj pojawiają się niedoskonałości, jak znikający dolny pasek narzędziowy czy przycinające się animacje. Podstawowym problemem jest jednak brak możliwości pracy w trybie offline i zapisywania artykułów dodanych do listy zakładek w pamięci urządzenia. Często, chcąc przeczytać interesujące artykuły, znajdujemy się poza zasięgiem sieci lub zwyczajnie nie chcemy aktywować łączności 3G by zaoszczędzić na baterii. W takich sytuacjach niestety z RMF24 nie skorzystamy. 