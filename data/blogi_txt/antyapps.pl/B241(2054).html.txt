11.12.2013 Kuchnia – magazyn dla smakoszy zawitał na mojego iPada już jakiś temu. Zanim zdecydowałem się na zakup wybranego numeru minęło kilka długich tygodni, moment ten jednak w końcu nastąpił i co tu dużo pisać, żałuję że tak długo zwlekałem;) Magazyn wygląda rewelacyjnie, a zawartość najnowszego, świątecznego numeru sprawia, że pierwszym miejscem, w które udacie się po lekturze będzie… kuchnia:) „Kuchnia” w wydaniu papierowym to tytuł z tradycjami. Czasopismo wydawane jest niemal od 18 lat i jest pierwszym na polskim rynku, które zaproponowało odbiorcom coś więcej niż suche przepisy kulinarne. Miesięcznik jest również jednym z pierwszych wydawnictw kulinarnych dostępnych w rodzimym języku, jakie pojawiły się w AppStore.  Tabletowe wydanie miesięcznika to w pełni multimedialny, atrakcyjny wizualnie magazyn. Zachwycają przede wszystkim zdjęcia, od których „Kuchnia” pęka w szwach. Równie dobrze prezentują się wszystkie elementy graficzne oraz animacje (animowana i grająca okładka grudniowego numeru wymiata:)) Co najważniejsze – mimo nagromadzenia sporej ilości multimediów, wszystkie teksty są czytelne dobrze sformatowane. Lekkie zastrzeżenia mam do płynności przerzucania stron na iPadzie drugiej generacji. Podczas przewracania cyfrowych kartek od czasu do czasu zdarzają się irytujące przestoje, które absolutnie nie powinny mieć miejsca. Doskonałej wizualnej formie „Kuchni” dorównują treści umieszczone w magazynie. Teksty są ciekawe, a obok przepisów znalazło się miejsce dla felietonów pisanych regularnie przez kulinarnych podróżników, historyków i etnografów. Interesująco prezentują się stałe działy, m.in. ten poświęcony trunkom rozmaitym.  Cykl wydawniczy tabletowej „Kuchni” jest identyczny jak wydania papierowego. Cena pojedynczego numeru wynosi 1,79 euro. Czasopismo dostępne jest również w prenumeracie (do wyboru opcja trzymiesięczna, półroczna oraz roczna kosztująca niespełna 10 euro). 