14.05.2012 Do Google Play z impetem wkroczyła nowa aplikacja, która zdobywa użytkowników lawinowo. ShoeBox od 1000 memories ma już kilkaset tysięcy użytkowników. Czy ma to sens, czy jest to po prostu efekt kuli śnieżnej, podobnie jak w przypadku Instagrama? Umówmy się, sam Instagram nie jest warty miliarda dolarów. Facebook zapłacił tak na prawdę za rosnącą lawinowo popularność tej aplikacji, za społeczność, a nie technologię. Bo tego typu aplikacji było już na smartfony naprawdę wiele. Czyżby zatem scenariusz się powtarzał? Wątpię, by Facebook zdecydował się na kolejny zakup, zwłaszcza przed wejściem na giełdę. Przed IPO powinien raczej wykazać się rozsądkiem w kwestii budżetu. Nie zmienia to jednak faktu, iż aplikacja, która raczej wiele nowego na rynek smartfonów nie wnosi, powiększa swój zasięg. Dzień po dniu. ShoeBox nie jest moim zdaniem niczym rewelacyjnym. Funkcję „skanera” realizowało od dawna wiele innych aplikacji. Do tworzenia kolekcji zdjęć też było ich sporo. Tutaj mamy jednak aplikację, która promuje się na bazę naszych starych fotografii, a dobrze sprecyzowana grupa docelowa jest tym, czego nie posiadają twórcy konkurencyjnych aplikacji. Dużo daje w tym przypadku również integracja z Facebookiem. Wrzucamy do chmury nasze zdjęcia, informując (oczywiście opcjonalnie) o tym fakcie naszych znajomych. Ci nie chcą być gorsi, więc też pobierają aplikację, wgrywają zdjęcia i przy okazji informują swoich znajomych. Reakcja łańcuchowa, która spowodowała, że liczba użytkowników aplikacji w ciągu kilku dni urosła do niebotycznych rozmiarów. Czy jest jednak czym się zachwycać? Nie bardzo. Żadna specjalna technologia za tym programem nie stoi. Aparat z funkcją przycinania i tworzenia kolekcji zdjęć plus nielimitowana przestrzeń w chmurze. Nic niezwykłego. Jest za to świetna grafika i przejrzysty interfejs, co ma kluczowe znaczenie w przypadku aplikacji dla użytkownika masowego. Jest to po prostu dobra aplikacja, której twórcy potrafili zastosować parę mechanizmów na zwiększenie popularności. Zapraszam do sprawdzenia, co oferuje. Jest dostępna do pobrania za darmo. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 