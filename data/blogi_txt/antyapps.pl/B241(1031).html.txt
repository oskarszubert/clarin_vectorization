13.09.2012 Nie wiem, czy w kwestii aplikacji oferujących nam tworzenie list to-do jest możliwe wymyślenie czegoś nowego i unikatowego. Pewne schematy dla takich produkcji muszą zostać zachowane, a ich twórcy co najwyżej różnicują swoje aplikacje ze względu na dodatkowe opcje lub wygląd. Czasami oba te elementy idą ze sobą w parze, czasami wręcz przeciwnie. Dzisiaj jednak chciałbym Wam przedstawić aplikację, która bardzo dobre łączy użyteczność z designem. Nazywa się dość dziwacznie, ale podejrzewam, że po prostu nazwy w AppStore zaczynają się kończyć: DOOO – To do. Aplikacja ta to typy produkt swojej kategorii, a więc pozwala nam na tworzenie listy zadań oraz odhaczanie tych wykonanych. Jednak twórcy aplikacji postarali się o to, aby połączyć ciekawe funkcje z ładnym wyglądem i prostą nawigacją. Pierwsze, co mi się spodobało, po uruchomieniu aplikacji, to podzielenie głównego widoku na dwie części. W jednej znajdują się rzeczy do zrobienia na konkretny dzień, w drugiej sprawy nierozwiązane. Na tą stronę ekranu trafią wszystkie zadania, które nie zostaną wypełnione w ciągu 24 godzin. Na dole ekranu znajdziemy pasek z 3 podstawowymi funkcjami. Warto również dodać, że zarówno widok samego ekranu, jak i paska narzędzi możemy zmienić poprzez przesunięcie palcem w prawo. W ten sposób ukaże nam się dodatkowa zakładka: historia, w której znajdą się zadania przez nas wykonane, oraz ustawienia aplikacji.  Jak dodajemy wpis? Tutaj mamy kilka możliwości. Oczywiście najważniejszy jest edytor tekstowy. Co ciekawe, można użyć tylko 100 znaków na wpis, ale to raczej nie jest problem przy takiej aplikacji. Sam edytor jest prosty do bólu. Oprócz niego możemy dodać notatkę głosową, a także zdjęcie lub naszą lokalizację, tudzież rysunek. Wpisy pokazują się zgodnie z kolejnością dodawania i są oznaczone odpowiednim symbolem ich pochodzenia. Aby wyświetlić w pełni dany wpis wystarczy na niego kliknąć. Pod widokiem wpisu ukrywają się dodatkowe funkcje. Przesuwając palec w prawo możemy ustalić priorytet danego wpisu lub go usunąć. Przesuwając w lewo możemy dodać przypomnienie, odznaczyć zadanie jako wykonane lub zablokować je, tak, aby nie przeszło do widoku „niewykonane”. Warto również wspomnieć o możliwości backupu za pośrednictwem Dropboxa.  Według mnie aplikacja ta ma kilka niedoróbek. Przede wszystkim brak możliwości kompilowania notatek. Nic by się nie stało, gdyby w jednym wpisie można było zawrzeć tekst, dźwięk, zdjęcie i lokalizację. Po drugie: ukrycie „odhaczania”. Ten mechanizm powinien być jak najprostszy, a nie ukryty pod wpisem. Nie są to jednak szczególnie duże niedociągnięcia, a w ostatecznym rozrachunku DOOO to naprawdę ciekawa propozycja. Bez wątpienia włożono sporo wysiłku w szatę graficzną tej aplikacji, która jest naprawdę dopracowana. Wszystkie funkcje działają jak trzeba, a podział ekranu na dwa widoki uważam za dobry pomysł. DOOO to połączenie minimalizmu, prostoty i designu. Obecnie aplikacja jest na przecenie i warto ją wypróbować. Ocena: 4+ 