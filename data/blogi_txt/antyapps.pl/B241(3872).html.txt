22.07.2013 Uwielbiamy aplikacje konfigurowalne do granic możliwości, gdzie można ustawić wszystko – począwszy od wyglądu, a na animacji przy uruchamianiu skończywszy. Daje nam to możliwość maksymalnej personalizacji naszego urządzenia. Czasem jednak po prostu chcemy, by coś działało. Coś, co skonfigurujemy raz, a następnie o tym zapomnimy. Taki właśnie jest Sparky Lockscreen. Aplikacja zastępuje nasz ekran blokady, podkładając jeden z własnych wzorów. Nie byłoby w tym nic nadzwyczajnego, gdyby nie rewelacyjne projekty, które posiada w bazie. Ich liczba nie robi wrażenia. W darmowej wersji dostajemy zaledwie dwa, a w płatnej (ok. 6,5 zł) osiem. Najwyraźniej jednak nie ilość, a jakość ma świadczyć o Sparky Lockscreen, co widać już na pierwszy rzut oka.   Od razu trzeba zauważyć, że baza ekranów blokady jest dość specyficzna. Nie znajdą tutaj dla siebie nic użytkownicy, którzy sympatyzują w projektach obfitujących w masę funkcji i gadżeciarskich rozwiązań. Większość projektów charakteryzuje umiarkowany minimalizm lub śmiały pomysł, który wygląda efektownie – czasem nawet kosztem intuicyjności oraz przejrzystości. Rozwiązania tego typu na ogół mają to do siebie, że spowalniają nasze urządzenia, pożerają ogromne ilości pamięci i doprowadzają do rozpaczy użytkowników low-, a nawet middle- endowych modeli. W tym przypadku nic takiego nie zaobserwowałem. Sprawdzałem, jak Sparky działa na mojej starej Xperii X10 i okazało się, że równie płynnie co standardowy ekran blokady. Pod tym względem aplikacji naprawdę trudno cokolwiek zarzucić. Dowodem niech będzie chociażby jej rozmiar – zaledwie 6 MB, a poza tym nic więcej nie musimy pobierać.   Zdecydowanie gorzej wygląda to od strony personalizacji. Tutaj nie znajdziemy właściwie żadnych opcji. Rozwiązanie to należy do gatunku „ustaw i zapomnij” bez zbędnego konfigurowania, personalizowania i dostosowywania. Jeżeli liczymy na cokolwiek więcej, mocno się zawiedziemy. Prawdopodobnie w przyszłości również nie ulegnie to zmianie. Co najwyżej doczekamy się kilku dodatkowych motywów. Na szczęście nie są one całkowicie pozbawione dodatkowych funkcji. Z każdego na ogół możemy aktywować kilka aplikacji, jak wiadomości, pocztę e-mail czy dialer do połączeń telefonicznych. Znacznie ułatwia to korzystanie ze smartfona. Aplikacja jest póki co dostępna jedynie dla smartfonów, ale sądząc po tym, co napisano w jej opisie w Google Play, wkrótce pojawi się też kompatybilność z dużymi ekranami tabletów. Nie jest to rozwiązanie dla każdego, ale jeżeli chcemy zaimponować komuś niebanalnym ekranem blokady i cieszyć własne oko przy każdym wybudzaniu smartfona, powinno przypaść nam do gustu. 