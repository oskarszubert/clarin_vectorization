30.01.2014 To dziwne, ale Google nie udostępnia funkcji pozwalającej na prześledzenie listy zakupionych w przeszłości aplikacji. Możemy wyświetlać zainstalowane programy, ale przeplatają lista ta zawiera wszystkie pozycje – włącznie z darmowymi, a więc trudno się tutaj odnaleźć. Siłą rzeczy musimy uciekać się do narzędzi zewnętrznych. Jednym z nich jest My Paid Apps. Wątpię, aby ktokolwiek miał na swoim urządzeniu zainstalowane wszystkie zakupione w przeszłości aplikacje. Z czasem pewne produkty umierają, pojawiają się dla nich lepsze alternatywy, aż w końcu decydujemy się je odinstalować. Jak jednak sprawdzić, czy twórcy nie wydali jakiejś dużej aktualizacji, która całkowicie zmienia oblicze danego programu. Opcje są dwie. Możecie czytać AntyApps, albo skorzystać z My Paid Apps (złotym środkiem będzie skorzystanie z obu rozwiązań!).  My Paid Apps to, jak sama nazwa wskazuje, aplikacja wyświetlająca listę aplikacji, które nabyliśmy w przeszłości. Mowa tutaj oczywiście o płatnych produktach, do których spisu nijak nie możemy uzyskać dostępu w sposób standardowy. Do działania program wymaga dostępu do naszego konta Google. Gdy przyznamy mu odpowiednie uprawnienia, musimy odczekać (dłuższą) chwilę, zanim pobrane zostaną informacje o wszystkich zakupionych aplikacjach. Wyświetlane tutaj aplikacje są podzielone na szereg kategorii. Znajdziemy tutaj m.in. aplikacje, gry, urządzenia a także newsy i magazyny. Niestety część kategorii dotyczy produktów, które nie są dostępne w naszym kraju. Jeżeli taki podział nie wystarczająco satysfakcjonuje, to twórcy zaimplementowali też system sortowania, dzięki któremu możemy ułożyć programy w takiej kolejności, by najlepiej między nimi nawigować.  Każdą aplikację opisuje kilka informacji. Przede wszystkim znajdziemy tutaj datę zakupu, co jest na pewno istotne. Nie zabrakło też nazwy oraz ikony. Osobiście brakuje mi tutaj smaczków, takich jak np. data ostatniej aktualizacji (i możliwość sortowania wg niej), średnia ocen czy liczba pobrań. W końcu chcemy mieć na naszym smartfonie/tablecie tylko najlepsze produkty, prawda? My Paid Apps to bardzo praktyczne rozwiązanie, które z pewnością docenią użytkownicy, którzy często zostawiają pieniądze w sklepie Google Play. Zresztą wszystkim posiadaczom urządzeń z Androidem taki program się powinien przydać. To jedna z tych aplikacji, które warto zainstalować jako pierwsze na nowym urządzeniu – przynajmniej do czasu, gdy analogiczna funkcja nie pojawi się w sklepie. 