02.02.2012 Autorem tekstu jest Paweł Szymankiewicz Odstraszają Cię późne godziny emisji meczów amerykańskiego NBA? Nie masz czasu by oglądać całe spotkania? A może po prostu nie masz w swojej ofercie kanałów, które zapewniałyby transmisję spotkań najlepszej koszykarskiej ligi świata? Nic straconego, z aplikacją NBA.TV nic co ważne, Cię nie ominie!  NBA.TV to darmowa, oficjalna aplikacja amerykańskiej ligi koszykówki o tej samej nazwie. Świetnie zaprojektowana i prosta w obsłudze – tak w skrócie można opisać ten program na pierwszy rzut oka, a dalej jest tylko lepiej. Na pierwszej zakładce – Latest – znajdziemy wszystkie najważniejsze informacje nt. ligi. Skrócony terminarz najbliższych spotkań, polecane materiały video, najświeższe informacje, zdjęcia oraz wpisy na Twitterze. Karta Games to rozszerzony kalendarz spotkań. To właśnie stąd dowiemy się kiedy i o której grają poszczególne drużyny, możemy także na bieżąco podglądać wyniki odbywających się w danej chwili spotkań. News i Videos to jak same nazwy wskazują, karty poświęcone odpowiednio ostatnim informacjom oraz materiałom video. Szczególnie zakładka Video zdobyła moje serce, ponieważ znajdziemy tam codzienne podsumowania najlepszych dziesięciu (czasami pięciu) akcji dnia z rewelacyjnym komentarzem (angielskim) oraz filmowe skróty poszczególnych meczów. Podsumowując, NBA.TV to aplikacja czytelna, świetnie wyglądająca oraz niezwykle przydatna dla wszystkich fanów koszykówki. Ci, którzy nie mogą oglądać spotkań na żywo szczególnie docenią liczne materiały video, natomiast druga grupa z pewnością polubi ją za świeże informacje z pierwszej ręki. Aplikację możecie pobrać za darmo stąd. PS. Ciekawe, czy kiedyś i nasza Tauron Basket Liga doczeka się podobnego programu :). 