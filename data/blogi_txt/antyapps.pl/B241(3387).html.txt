27.12.2011 Ujawniłem już w tytule wpisu, że Quarrel DX to gra ponadprzeciętna. Wiem, że pewnie część z Was ma już w niej kilkadziesiąt godzin wyrobionych, ale ja osobiście natrafiłem na nią głównie dzięki jednemu z zestawień najlepszych aplikacji roku. No i to tylko pokazuje, że warto takie rzeczy robić, bo zawsze znajdzie się jakiś tytuł, który umknie naszej uwadze. Quarrel Deluxe to prosta zabawa w układanie angielskich słów z dostępnych liter – maksymalnie możemy ich mieć osiem i takiej długości słowa możemy ułożyć. Wiem zaraz powiecie, że takich gier jest miliony i nic nowego nie wnoszą. Macie rację, ale na szczęście tutaj twórcy postanowili całą zabawę obudować planszową grą strategiczną (!), w której zdobywamy terytoria, podobnie jak w Ryzyku.  Każda plansza podzielona jest na regiony, na których stacjonują nasze jednostki – mogą to być Ninja, piraci, kosmici, żołnierze i inni. Gry próbujemy zaatakować na wrogie pole z pola przyległego to wtedy dochodzi do pojedynku. Przeciwnicy stają naprzeciwko siebie i… podnoszą tabliczki z literami tworzącymi ułożone przez nas słowo. Innymi słowy im więcej mamy wojsk tym dłuższy wyraz możemy ułożyć. Pojedynek 5 na 2 prawdopodobnie zakończy się w oczywisty sposób, ale żeby dodać grze pikanterii każda litera ma wartość punktową. Dzięki temu słowa 4 znakowe mogą być lepiej punktowane niż takie 6 czy nawet 7 literowe.  Wszystko to, jak widzicie zostało jeszcze opatrzone rysowaną grafiką utrzymaną w przyjemnej, prostej konwencji. W zasadzie można by powiedzieć, że jest to produkt kompletny, bo zawiera w sobie tak wiele elementów i łączy tyle gatunków, że aż trudno to zebrać w jednym krótkim opisie. Nie powiedziałem jednak najważniejszego – Quarrel Deluxe wykorzystuje opisy ze słownika Collinsa, więc wszyscy obcokrajowcy mogą sobie przy okazji podbudować znajomość angielskiego. Dzięki temu nie tylko się będziemy świetnie bawić, ale również czegoś się nauczymy.  Czy warto? Koszt 0,79 Euro to w zasadzie nic wobec nieskończonej rozgrywki, przyjemnej kolorowej oprawy i ciągłej zabawy w anagramy. Dla mnie jednakże największym atutem Quarrel jest współpraca z słownikiem Collinsa i rozbudowywanie zasobu angielskich wyrazów. Tak wiele, że trudno wymagać więcej. Link do aplikacji (wersja uniwersalna). Uwaga: Gra jest dostępna za 0,79 Euro do 2 stycznia 2012 roku, więc nie zastanawiajcie się. 