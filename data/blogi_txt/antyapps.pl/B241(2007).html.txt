27.12.2012 Święta, święta i po… nadszedł zatem czas szeroko otwartych oczu i nie dowierzania w cyfry ukazujące się na wagowym wyświetlaczu. Plus jeden, dwa, a może trzy kilogramy? Wyprzedzając noworoczne postanowienia poprawy, zachęcam już teraz do pracy nad swoją sylwetką, może wzięcie się za siebie przed Sylwestrem będzie miało lepsze rezultaty?  Weight Journal to jak sama nazwa wskazuje, nasz wagowy dziennik. Aplikacja umożliwia wyznaczenie sobie celu, a następnie monitorowanie naszych postępów. Aktualna waga, wymarzona waga, wzrost i tak zwany deadline czyli nic innego jak dzień, w którym chcielibyśmy osiągnąć wyznaczony przez nas cel – to trzy dane, które program potrzebuje od nas na starcie. Dalej wszystko dzieje się już samo. Aktualizując codziennie nasz dziennik, algorytm programu dostarcza nam bieżących informacji o naszym współczynniku BMI oraz informuje o liczbie pozostałych dni i dotychczasowych osiągnięciach. Dzięki sekcji Calendar nasze wpisy wzbogacimy także o aktualne zdjęcie. Zwłaszcza w przypadku większych metamorfoz może być to ciekawe urozmaicenie, które pozwoli nam zobaczyć jak bardzo zmienia się nasze ciało wraz z upływem dni. Graph na podstawie dostarczonych przez nas danych, wyrysuje dla nas wykres obrazujący tracone (lub zyskane) przez nas kolejne kilogramy, a także zarysuje prognozę oczekiwanych zmian.  Przydatna funkcjonalność została także ubrana w ciekawą oprawę graficzną. Grafice Weight Journal nie można w zasadzie nic zarzucić. Jedyne czego mi zabrakło to przypomnienia o konieczności wprowadzenia aktualnej wagi z możliwością ustalenia ich częstotliwości. 