02.12.2013 Jednym ułatwia to zarządzanie finansami, innych wprawia niepotrzebnie w depresję. Sam zaliczam się raczej do tej drugiej grupy, dlatego szczerze mówiąc, to omijam podobne aplikacje szerokim łukiem. Jednak w minionym tygodniu pisałem o kolejnej propozycji do notowania wydatków dla iOS, a równowaga się przyda, dlatego tym razem zaczynamy tydzień od programu w podobnym charakterze, jednak tym razem dla systemu Google’a — Spendee. Spendee to świeża propozycja, która kilka dni temu zawitała do sklepu z aplikacjami. I już po pierwszych sekundach z nią wiedziałem, że sie polubimy. Estetyczny design, miłe dla oka pastelowe kolory i prostota interfejsu to elementy, które jak najbardziej do mnie przemawiają w każdej z możliwych konfiguracji. Tym razem zatem nie mogło być inaczej. Cały program podzielony został na dwie główne części – current oraz future – czyli bieżące oraz przyszłe zawirowania związane z wpływami i wydatkami z naszych kas. By dodać nowe wpisy, wystarczy kliknąć w kolorowe pole z plusem przy dolnej krawędzi ekranu. Następnie wklepujemy wartość, wybieramy spośród przychodu/wydatku i zatwierdzamy. Dalej zaś wybieramy kategorię do której należy ta pozycja, jeżeli mamy życzenie możemy dodać terminy do jej powtarzania, a gdy zajdzie taka potrzeba — opatrzyć ją również notatką. I tyle — w ten sposób notujemy co trzeba.  Po czasie spędzonym ze Spendee możemy nasze poczynania finansowe podejrzeć w szerszej perspektywie — tygodniowej, miesięcznej, kwartalnej lub rocznej, gdzie wszystko widoczne jest jak na dłoni. Czymże jednak byłby program bez sekcji z ustawieniami? W nich specjalnie poszaleć nie możemy — jednak nie zabrakło tam tak istotnej funkcji, jak dopasowanie jednostek, założenia hasła dostępu do aplikacji czy wyłączenia powiadomień. Równie ważne wydają się być kategorie, których listę możemy dopasować do własnego widzimisię. Mimo że bez problemu można je odznaczyć i zrezygnować z ich używania, to nie możemy dodać własnych. Szkoda, ale z drugiej strony ich lista jest na tyle obszerna, że prawdopodobnie każdy znajdzie w nich coś dla siebie.  Na koniec jeszcze kilka słów o eksporcie danych, który także jest obecny — program pozwala nam wybrać dane które wysyłamy (przychody, rozchody, przedział czasowy oraz formaty — *.xls oraz *.csv), a następnie bezpośrednio wysłać je na maila lub zamieścić jako plik w chmurze czy notatkę w jednej z dostępnych aplikacji. Spendee jest, dla mnie, aplikacją kompletną. Przejrzystą, miłą dla oka, szybką, bez zawiłych procesów. Jedynym ale jakie mam, to właśnie brak bardziej zaawansowanego zarządzania kategoriami. Program można pobrać za darmo na platformie Google Play — aktualizacja do wersji Pro, pozbawionej reklam, wyceniona została na niewiele ponad sześć złotych. 