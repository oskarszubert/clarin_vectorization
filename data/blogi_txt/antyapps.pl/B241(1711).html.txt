08.05.2012 Czas studiów to naprawdę chaotyczny moment w życiu.  Nowe miasto, nowi znajomi, masa imprez. Jest co robić, a jeszcze trzeba znaleźć czas na naukę, albo chociaż starać się pamiętać, na jakie zajęcia i u kogo się uczęszcza, bo na koniec semestru może pojawić się problem, zwany sesją. Nie głupio więc jest pamiętać, kiedy trzeba oddać esej lub kiedy jest kolokwium. Dla tych, którzy jeszcze studiują mam bardzo dobrą i do tego darmową aplikację. inClass to narzędzie, które bez wątpienia może się przydać w codziennym studenckim życiu. Jest to aplikacja, dzięki której możemy zapisywać, na jakie zajęcia chodzimy, kto je prowadzi, kiedy są egzaminy i co trzeba zrobić, aby się do nich przygotować. Do tego aplikacja ta będzie nam przypominać o tym, że czas przestać się już bawić, bo jutro kolokwium. Ale po kolei. Aplikacja ma 5 podstawowych kart. Pierwszą jest oczywiście kalendarz, na którym zaznaczamy ważne dla nas sprawy związane ze studiami: terminy, spotkania, daty oddania prac. Typowa i standardowa opcja w przypadku tego typu produktów. Oprócz niej mamy listę zadań. Określamy, co musimy zrobić, ustawiamy priorytet, datę, alarm jeżeli potrzebny, rodzaj zadania. Możemy również do zadania dodać krótki komentarz. To, co jednak najciekawsze, a łączy się z kolejną funkcją, to możliwość podpięcia do zadania danego kursu/przedmiotu. Gdy ustalimy już zdania, pojawia się klasyczna lista to-do. Wspomniałem o przedmiotach? A więc aplikacja pozwala nam tworzyć wirtualne zeszyty, które możemy przypisać danym dziedzinom lub pojedynczym przedmiotom, albo całemu semestrowi. Po wejściu w zeszyt możemy dodawać dowolną liczbę przedmiotów, określać ich typ (na przykład seminarium), miejsce, kiedy się odbywają i kto je prowadzi. Tak zdefiniowany przedmiot następnie możemy dodać do naszej listy to-do. Pisałem o określaniu prowadzących przedmioty? Aplikacja ta ma osobną funkcję, za pomocą, której możemy stworzyć bazę wykładowców/ nauczycieli, z którymi mamy zajęcia, dodawać ich numer telefonu, maila czy godziny urzędowania. W ten sposób zawsze można sobie szybko przypomnieć, do kogo idziemy na egzamin ustny. Oprócz tego inClass ma funkcję robienia notatek. Oprócz zwykłego pisania, możemy dodać lub zrobić zdjęcie tudzież film, dołączyć do notatki zewnętrzny plik lub nagranie głosowe. Notatkami możemy się dzielić za pomocą maila, Facebooka lub wysłać je na komputer.   Minus?  Chyba tylko jeden. Niestety, ale aplikacja nie integruje się z żadną chmurą. Brakuje mi chociażby integracji z Dropboxem. Jeżeli chcemy zrzucić nasze notatki na komputer, musimy to zrobić przez iTunesa, jest to mało intuicyjne i raczej średnio praktyczne. Szczęśliwie w drugą stronę nie ma takiego problemu, możemy „podzielić” się danym plikiem z aplikacją i w ten sposób dodać ją do naszej notatki. Poza tą małą niedogodnością dawno nie wdziałem tak dobrze zrobionej i do tego darmowej aplikacji, jak inClass. Wszystkie funkcje ze sobą współgrają i łączą się, tworząc naprawdę świetnego managera zajęciami. Według mnie jest to aplikacja z serii „musisz mieć”, szczególnie dla studentów. Polecam. 