25.04.2013 Powstały już niezliczone produkcje, w których eksterminowaliśmy hordy nieumarłych. Zombie to dla twórców wdzięczny i nieszczególnie wymagający temat. Mnie osobiście zaczyna już trochę nużyć, ale mimo to dałem szansę produkcji ze stajni studia Rebellion. A nuż zaoferuje coś więcej niż beztroską sieczkę z mikropłatnościami. Sytuacja wygląda identycznie jak w setkach innych produkcji – w mieście oblężonym przez zombie jesteśmy jedyną osobą zdolną do uratowania resztek ludzkości (tutaj możemy zdecydować się na kobietę lub mężczyznę, a potem płynnie przełączać w trakcie zabawy). Lądujemy zatem w prowizorycznym centrum dowodzenia z mapą i łącznością, których używamy do realizowania kolejnych misji. Oczywiście wszędzie będzie roiło się od nieumarłych więc bierzemy ze sobą parę kilo broni – począwszy od pistoletu, a na łopacie skończywszy.  Chyba nikt nie spodziewał się, że Rebellion zaskoczy nas tutaj jakąś ujmującą fabułą, prawda? Przejdźmy zatem do sedna, czyli samej akcji. Jest ona bardzo dynamiczna i jednocześnie krwawa. Trafione zombiaki bryzgają krwią na lewo i prawo. Są przy tym szybkie i skoczne, co staje się naszym przekleństwem szczególnie wtedy, gdy konieczne staje się przeładowanie broni. Na swojej drodze natrafimy na kilka typów stworów. Najwięcej będzie oczywiście tych najzwyklejszych, ale z czasem pojawią się większe i silniejsze stwory. Niestety ich eliminacja ogranicza się po prostu do tego, że musimy zmarnować więcej amunicji. Poza ciągłym strzelaniem będziemy tutaj też często eksplorować lokacje w poszukiwaniu pieniędzy przydatnych do wykupowania kolejnych ulepszeń.  Rozgrywka jest przedstawiona z lotu ptaka, a więc sterowanie jest całkiem wygodne. Całość właściwie ogranicza się do przycisku kierunkowego oraz czterech dodatkowych, służących do zmiany broni, przeładowania, rzucenia granatem i oddania strzału. Scenerie są bardzo bogate i barwne, co po części zawdzięczamy trójwymiarowym modelom. Dużym plusem jest to, że lokacje, które przemierzamy często się zmieniają, a więc trudno tutaj popaść w monotonię.  Zombie HQ jest utrzymanie w dość humorystycznej konwencji. Sporo z tych kwiatków znajdziecie na trailerze gry. Na ogół polegają one na dość oryginalnym traktowaniu zombiaków oraz nietypowych sprzętach dostępnych w naszej kwaterze głównej. Śmiać wniebogłosy się nie będziemy, ale mimowolnie kąciki ust się czasem uniosą – zapewniam.  Jako, że gra jest darmowa, nie mogło zabraknąć w niej mikropłatności. Będziemy tutaj wykorzystywać trzy waluty – dolary, złoto oraz punkty akcji. Te pierwsze są najmniej wartościowe i dostępne w tysiącach na każdej planszy. Wykupimy za nie najbardziej podstawowe ulepszenia. Złoto jest ekskluzywnym surowcem, który najskuteczniej wydobywa się portfelem. Punkty akcji to natomiast zmora modelu free-to-play. Teoretycznie odnawiają się same, ale ich obecność właściwie uniemożliwia nam grę bez ograniczeń. Oczywiście nic nie stoi na przeszkodzie by mieć ich nielimitowaną ilość – wystarczy wydać trochę… złota. Ogółem sklep w grze jest bardzo obszerny. Znajdziemy tutaj nie tylko masę broni i ulepszeń, ale też dodatkowe pancerze i stroje dla naszej postaci.  Zombie HQ nie zaskakuje niczym oryginalnym. To właściwie kolejna, przyzwoita gra o zombie z rozbudowanym modelem mikropłatności. Doskwiera tutaj to, że za większość ułatwień trzeba płacić, choć i bez tego da się grać i przechodzić kolejne misje. Problem zaczyna się dopiero, gdy zabraknie nam punktów akcji. Misje mają czasem dość oryginalną formułę, co cieszy i zapobiega nudzie. Wzrok natomiast cieszy świetna grafika. To wszystko nie czyni jednak tej produkcji wyjątkowo fajną – to po prostu zwykła, dobra sieczka.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 