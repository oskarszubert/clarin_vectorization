06.09.2013 Wraz z premierą Windows Phone Microsoft przygotował spory zestaw programów, do różnych zastosowań. Większość z nich była kiepska i powstała chyba tylko po to, zapełnić dziurę po brakach niektórych aplikacji. Zdarzały się też produkty bardziej przydatne, do dziś pozostające jednymi z lepszych w Sklepie. Gdzie na tej liście plasuje się Windows Phone Insider? Dokładnie po środku. Windows Phone Insider to taki mały niezbędnik dla posiadaczy Windows Phone. Aplikację podzielono na kilka części: zbiór porad odnośnie telefonu, ciekawe aplikacje, zestaw dzwonków, zestaw tapet, informacje ze świata Windows Phone. Informacje jak i porady dostępne są w języku angielskim. Nie ma tam nic odkrywczego, ani ekskluzywnego czego nie dałoby się odnaleźć w sieci, jednak jeżeli ktoś z niej nie korzysta znajdzie tam kilka przydatnych wskazówek. Wprawdzie przekierowują one do strony www Windows Phone, ale przynajmniej opatrzono je szczegółowym opisem i grafikami.  Sekcja tapet składa się z dwóch części. W pierwszej prezentowane są tapety binga (9 ostatnich), w drugiej wybrane przez użytkowników. Z poziomu aplikacji możemy je zapisać w telefonie i od razu przypisać do ekranu blokady. Dzwonki prezentują bardzo zróżnicowany poziom. Co pewien czas przybywa 5 nowych, tak więc warto odwiedzać je okresowo. Poza możliwością odsłuchania, mamy też przycisk zapisania ich w pamięci. Dodatkowo Windows Phone Insider pozwala na nagranie swojego własnego dzwonka za pomocą mikrofonu. Jego jakość nie będzie najlepsza, ale w zdolnych rękach może przynieść ciekawy efekt końcowy.  Ostatnia z zakładek to polecane aplikacje i gry. O dziwo choć jest ich niewiele, to wybory są naprawdę ciekawe, sam zaglądam tam co jakiś czas w poszukiwaniu dobrych inspiracji. Nie mam zastrzeżeń do interfejsu programu. Nie odstaje zbytnio od standardów metro, prezentuje się ładnie i czytelnie. Bardzo dobrze wykorzystano kafelek, który prezentuje zróżnicowane treści i wspiera wszystkie 3 wielkości. Windows Phone Insider dostępny jest za darmo dla wszystkich posiadaczy Windows Phone 8. Istnieje też odpowiednik dla Windows Phone 7, ale jakością wykonania jak i stabilnością znacznie odstaje od opisywanej tu aplikacji. Czy warto pobrać? Uważam że tak, sam znalazłem tam kilka ciekawych dzwonków i programów, a przez długi czas to za jej pomocą pobierałem tapety binga. 