01.02.2013 Temat aplikacji mobilnych pozwalających sprawdzić status naszej przesyłki kurierskiej był poruszany na AntyApps już niejednokrotnie. Sam opisywałem dla was iPaczkę, a Paweł Piskurewicz zajął się programem Gdzie jest paczka?. Dziś do tego zestawu dodaję Paczkometr czyli najładniejszy lokalizator przesyłek kurierskich z całej wymienionej trójki. Czy wygląd przekłada się także na funkcjonalność?  Czym jest Paczkometr? Zgodnie z tytułem, jest to lokalizator przesyłek kurierskich wysłanych za pośrednictwem firm DPD, GLS, Schenker, Siódemka, UPS, Pocztex, Opek, TNT, K-EX oraz DHL. Wystarczy wpisać numer przesyłki, a w zamian otrzymamy szczegółowe informacje o jej lokalizacji. Zaledwie dwa dni temu Paczkometr doczekał się aktualizacji do wersji 2.0. W porównaniu do odsłony pierwszej, autor wprowadził wiele ulepszeń, wśród nich kluczowa zmiana wyglądu, powiadomienia push oraz ulepszony system śledzenia przesyłek. Nowy design Paczkometru naprawdę robi wrażenie i stawia aplikację w roli wzoru do naśladowania dla konkurencji. Przejrzysta, nowoczesna grafika, dbałość o szczegóły… długie godziny spędzone na projektowaniu ostatecznego kształtu interfejsu programu widać gołym okiem. Całość jest wygodna w obsłudze, z którą problemów nie powinien mieć żaden użytkownik. Wprowadzone zmiany od strony funkcjonalnej, także trzymają poziom. Najprzydatniejsze zdają się być powiadomienia push. Autor szczerze przyznaje, że ta funkcja nie jest jeszcze dopracowana w 100% i czasami można napotkać błędy, jednak na większość z nich znalazł już rozwiązanie, a wprowadzająca usprawnienia aktualizacja już czeka w kolejce do akceptacji w AppStore. W nowej wersji programu usprawnienia doczekał się także system śledzenia paczek. Teraz dane możemy wyświetlić nie tylko w formie tekstowej, ale także sprawdzić trasę naszej przesyłki na mapie. Aplikacja dostępna jest w AppStore bezpłatnie, gorąco polecam! 