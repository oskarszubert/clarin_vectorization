17.09.2012 Parę dni temu opisywałem aplikację InstaFonts, która pozwalała użytkownikom (choć nie tylko im) Instagram na wzbogacanie zdjęć ciekawymi napisami. Aplikacja ta, to kolejny przykład na to, w jaki sposób Instagram wpłynął na świat mobilnych aplikacji. Dzisiaj zaś mam kolejny przykład, tym razem z dziedziny komunikacji. Kategoria aplikacji do komunikowania się jest niezwykle bogata i obfituje w przeróżne produkty. Znajdziemy w niej różnego typu komunikatory tekstowe, głosowe, managery czy czaty. Jest tego tyle, że na upartego można by w ogóle nie dzwonić i nie wysyłać SMSów. Nie brakuje również komunikatorów w ramach danej sieci społecznościowej i o takim właśnie produkcie chcę dzisiaj napisać. InstaMessage to tekstowy czat, który został skierowany do użytkowników Instagram. Jak wiadomo, aplikacja ta nie umożliwia za bardzo komunikacji, chyba, że chcecie rozmawiać ze znajomymi za pośrednictwem komentarzy. A skoro brakuje tego, dość swoją drogą istotnego, elementu aplikacji społecznościowej, więc oczywiście musiał się pojawić produkt, który tę lukę wypełni. Jest nim właściwie InstaMessage. Aplikacja działa poprzez połączenie z Instagram, ładując nam listę osób, które obserwujemy. Jeżeli chcemy z którąś z nich porozmawiać prywatnie, z pominięciem komentarzy, to wystarczy, że zaprosimy ją do rozmowy. Czat oferowany przez aplikację jest bardzo standardowy, bez szczególnych „wodotrysków”, ale więcej chyba nie potrzeba, prawda?  Jeżeli dana osoba ma już tę aplikację, to możemy zacząć z nią od razu rozmawiać. Jeżeli nie, możemy wysłać do nie zaproszenie. Szczęśliwie aplikacja nie ogranicza się tylko do osób, które obserwujemy, możemy wyszukiwać innych użytkowników Instagram przez zakładkę „Explore”. Dodatkowo aplikacja wyświetla nasz profil i sugeruje jego promocję, polegającą na tym, że generuje specjalny obrazek informujący, że korzystamy z InstaMessage, a który możemy umieścić na Instagram. Co można więcej powiedzieć o tej aplikacji? Chyba tylko tyle, że działa całkiem dobrze, ma przyjazny interfejs i prostą nawigację skupiającą się na podstawowym zadaniu, jakim jest umożliwienie nam rozmowy ze znajomymi z Instagram. Pojawił się jednak pewien minus. Czasami aplikacja ma problem z nawiązaniem połączenia, zwłaszcza, jeżeli jednocześnie mamy uruchomione Wi-Fi i transmisję danych 3G. Ale zdarza się to rzadko i nie wpływa szczególnie mocno na pracę samej aplikacji. InstaMessage to ciekawa propozycja dla wszystkich tych, którzy chcą rozmawiać via Instagram. Swoją drogą twórcy Instagram powinni wykupić tę aplikację, albo przynajmniej zbudować podobny mechanizm. Ocena: 4+ 