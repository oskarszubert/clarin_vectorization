11.09.2012 Aplikacji które zastępują software’owy aparat w urządzeniach z Androidem jest dużo. Sporo z nich pojawiło się już na czasach AntyApps. Dziś natomiast przyglądam się bliżej niepozornemu programowi Fotor, który oprócz robienia zdjęć tradycyjnych i HDR jest również prostym edytorem. Brzmi znajomo? Jasne, takie produkty również już opisywaliśmy, zatem co sprawiło że sięgnąłem po kolejny? Szczerze, w moim przypadku, była to najzwyklejsza w świecie ciekawość. Zastanawiałem się co w tej kwestii mogą jeszcze zaoferować twórcy, w tym wypadku Everimaging. Odpowiedź prawdopodobnie wielu z Was nie zadowoli — bo właściwie ich produkt niczym specjalnym się nie wyróżnia, ale i tak go doceniam i szczerze polecam. W menu głównym czekają na nas cztery kategorie: aparat fotograficzny, HDR, edycja oraz kolaż. Pierwszych dwóch chyba nie muszę specjalnie tłumaczyć — służą do wykonywania tradycyjnych i oraz tzw. high dynamic range fotografii. W edycji zaś możemy: dowolnie przycinać obrazy, obracać je, nałożyć filtry kolorystyczne, dodać jedną z kilkunastu dostępnych ramek czy ręcznie, za pomocą suwaków, zmienić m.in. naświetlenie, kontrast czy saturację. W menu z kolażami zaś możemy na jednym jpgu zestawić ze sobą do dziewięciu fotografii w trzech dostępnych stylach: uporządowanego, porozrzucanego oraz zwyczajnego zestawienia pod sobą zdjęć. W każdym wypadku możemy zmieniać pozycję materiałów, styl ramki oraz rozkład elementów pośród narzuconych przez programistów schematów. I to już wszystko co oferuje Fotor. Co zatem sprawia, że mimo wszystko serdecznie go polecam? Przede wszystkim jest to aplikacja w pełni darmowa, działająca bez reklam. Po drugie w prostej formie oferuje opcje, które pozwalają wykonać fotografię, szybko ją zedytować i posłać dalej w świat. Po trzecie jest naprawdę prostym narzędziem, którego obsługa nie powinna sprawić nikomu problemów — a przecież nie wszyscy potrzebują przenośnego kolosa jak Photoshop od Adobe, prawda? 