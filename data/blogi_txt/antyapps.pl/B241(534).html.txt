16.10.2013 Bouncy! Trampoline to w swojej kategorii dzieło niemalże doskonałe. Gra niewielkiego szwedzkiego studia to zręcznościówka o zabójczo prostych zasadach i równie łatwym do przyswojenia sterowaniu. Zadaniem gracza jest wykonywanie piruetów królikiem wybijającym się z nadzwyczaj sprężystej trampoliny. Zadanie jest tylko pozornie proste – wystarczy chwila nieuwagi czy odrobina niedokładności by nasz uszaty milusiński skończył niczym bohaterowie znanej serii kreskówek Happy Tree Friends. Główny bohater gry – Bouncy to królik, który już na pierwszy rzut oka przypomina jednego z bohaterów serii Happy Tree Friends. Jak się za chwilę okaże podobieństwo to nie jest całkowicie przypadkowe. Zaczyna się niewinie. Trampolina i królik, a przed nami do wykonania kilka prostych trików. Pierwsze chwile z grą to jednocześnie samouczek – mamy czas na zaznajomienie się z nieskomplikowanym sterowaniem oraz głównymi regułami rządzącymi zabawą. Naszym bohaterem sterujemy za pomocą trzech niewidzialnych przycisków, których powierzchnia zajmuje całą przestrzeń ekranu. Pacnięcie palcem w środkowy obszar wyświetlacza skutkuje mocnym wybicie się z trampoliny, natomiast przytrzymanie palca z lewej lub prawej strony sprawi, że nasz uszaty bohater wykona obrót w odpowiednim kierunku.  Po opanowaniu bajecznie prostego sterowania czas na pierwsze skoki i triki. Wszystkie ewolucje nagradzane są punktami, których odpowiednia ilość umożliwia odblokowanie dodatkowych trybów rozgrywki. Zasady przyznawania punktów są równie proste jak sterowanie – im bardziej skomplikowana i dłużej trwająca ewolucja i im precyzyjniejsze lądowanie, tym większa ich ilość pojawia się na naszym koncie. Podczas zabawy wykonywać będziemy coraz to bardziej wymagające zadania, które polegać będą na wykoniu konkretnych ewolucji lub zebraniu serii kombosów.  Choć sama gra sprawia na pierwszy rzut oka wrażenie przesłodzonej, wystarczy jedno złe lądowanie na trampolinie, by przekonać się, że to tylko pozory. W Bouncy! Trampoline każdy popełniony przez gracza błąd kończy się mniej lub bardzie spektakularną śmiercią puszystego króliczka. Niejednokrotnie udało mi się zachlapać krwią cały ekran i zdobyć odznakę „Perfect Death”. Oprawa Bouncy! to kawał dobrej roboty. Podczas rozgrywki na ekranie dzieje się sporo, warto zwrócić chociażby uwagę na zmienne warunki pogodowe. Animacja głównego bohatera, jak i samej trampoliny również stoją na wysokim poziomie i dobrze wpisują się w klimat całości. Całości dopełnia muzyka przygrywająca w tle i znośne odgłosy otoczenia. Z okazji trwającej właśnie promocji Bouncy! Trampoline w wersji uniwersalnej dostępny jest za darmo. Normalna cena gry wynosi 0,89 euro. 