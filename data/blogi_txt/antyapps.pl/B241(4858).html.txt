21.02.2012 Nie powiem, do robienia zdjęć na iPhonie jest wręcz za dużo aplikacji, a co jedna oferuje więcej możliwości i pozwala tworzyć jeszcze bardziej fikuśne fotografie. Wszystkie dziwne, starodawne, kolorystyczne i inne zmyślne filtry to już norma, do której przyzwyczaiło nas mnóstwo różnorakich aplikacji. Tym razem będziemy jednak pisać o zupełnie innego rodzaju programie – PolyMagic pozwoli Wam zbudować interesującą ramkę ze zdjęć obrobionych w innych programach.      Budowanie naszej ramki na zdjęcia zaczynamy od wyboru jakiejś ogólnej kombinacji punktów. Mogą to być dwa obrazki przełamane na skos albo trzy obrazki przecięte na trójkąty prostokątne. Dostępnych kombinacji jest ogromna liczba, przy takim wstępnym przeliczeniu jest tego ponad 60, przy czym pewna część się powtarza, bo to na przykład równoległoboki przechylone w różne strony. Później z takiego schematu możemy jeszcze edytować punkty styku tak, żeby dopasować to do potrzeb naszych własnych fotografii. Ta część działa całkiem nieźle, chociaż muszę przyznać, że czasem zdjęcia będące w małych okienkach nie chciały się przesuwać w tej przestrzeni, co utrudniało ustawienie idealnej ramki. Właśnie, jeśli o ramkę chodzi to tutaj też mamy dużą pulę materiałów do wyboru. Dodatkowo możemy im nadać pewną fakturę i/lub kolor. Jako tło możemy wykorzystać jedną z bazowych 30 tekstur lub po prostu załadować jedną ze zdjęcia znajdującego się w albumie telefonu. Na koniec możemy podać grubość ramki otaczającej nasze zdjęcia oraz grubość zaokrągleń na rogach – możemy je zrobić całkowicie niewidoczne i proste albo bardzo duże i zaokrąglone. Wszystko kontrolujemy dwoma suwakami na górze ekranu. Skończoną ramkę możemy dodać do albumu, wysłać e-mailem, poprzez Facebook, Twitter, Instagram albo Tumblr. Innymi słowy mamy bardzo duże pole możliwości i to bez jakiegoś niepotrzebnego logowania się na serwisy osób trzecich, co dla mnie jest wielkim atutem. Wszystko byłoby ekstra, gdyby nie to, że aplikacji czasem zdarzają się problemy z responsywnością, tak jakby przestawała reagować na dotyk użytkownika. To jedyna, ale odrobinę drażniąca wada, więc uznałem, że muszę o niej wspomnieć. Czy warto? PolyMagic jest interesującą aplikacją, która może Wam pomóc w stworzeniu pięknych ramek ze zdjęć posiadanych na telefonie. Nic szczególnego, ale jakoś mi się spodobało i miło mi się układało takie kompozycje ze zdjęć z wakacji czy innych fotek. Liczba dostępnych wzorów jest wręcz przytłaczająca, a same punkty styku mogą być przecież edytowane, co daje praktycznie nieskończoną liczbę kombinacji. Jeśli uważacie, że 0.79 Euro to niedużo to PolyMagic powinien spełnić Wasze wymagania, choć te chwilowe problemy z reakcją na działania użytkownika potrafią rozdrażnić. Link do aplikacji (uniwersalna, 0.79 Euro). 