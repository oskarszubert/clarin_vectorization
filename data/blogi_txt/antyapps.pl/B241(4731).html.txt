07.06.2013 W zalewie najróżniejszych gier w sklepach z mobilnymi aplikacjami, autorzy starają się każdorazowo czymś wyróżnić, by zainteresować potencjalnego odbiorcę i nakłonić masy, do poświęcania czasu ich produkcji. Najlepiej jeśli ich kartą przetargową jest unikalny tryb zabawy, a mimo iż sam spędzam naprawdę dużo czasu z grami na tabletach i smartfonach, to dotychczas nie miałem przyjemności spotkać się z pomysłem, na który postawili twórcy Blip Blup. To jeszcze jedna z rodzaju gier logicznych, w której działamy na niewielkich rozmiarów planszach. Jednak nie jest to przekładanka, a nieskomplikowana w założeniach zabawa polegająca na kolorowaniu kostek. Na starcie wszystkie one są szare, po naszych działaniach nabierają nieco barwy. Naszym zadaniem jest w jak najmniejszej liczbie ruchów tknąć życia w tamtejsze niewielkich wielkości kwadraty. Jak? Po prostu klikając. A nasza moc automatycznie roznosić się będzie we wszystkich kierunkach. Przygotujcie się jednak na to, że nie zawsze figury będą foremne, przez co niekoniecznie wystarczy raptem jeden ruch z naszej strony. Dodatkowym utrudnieniem będą porozrzucane w losowych miejscach „blokady”, które nie dadzą się przebić naszym kolorkom, czy pola specjalne przekierunkowujące naszą falę albo też oznaczone czaszką, co oznacza, że jakikolwiek z nimi kontakt oznacza smutny ekran ze znanym nam napisem „game over”.  Magia którą siejemy automatycznie roznosi się zarówno w pionie, poziomie jak i na skosy. Jej zasięg ograniczają jedynie wspomniane klocki specjalne oraz granice pól. Jeżeli przytrzymamy palcem dłużej w danym miejscu, widzimy jak będzie kształtował się zasięg naszego działania, przez co nie musimy po każdym nieudanym ruchu zaczynać zabawy od początku — z jednej strony ułatwienie, z drugiej dodatek bez którego Blip Blup mogłoby okazać się naprawdę drażniącą pozycją. Twórcy nie chwytali się żadnych skomplikowanych ozdobników. Postawili na proste formy, okraszone estetyczną, nowoczesną oprawą z przykuwającymi wzrok barwami, a całość wzbogacili o miłą dla ucha, „pikselową” muzykę. W darmowej wersji gry, dopełnionej wszędobylskimi reklamami, znalazło się dziewięć pełnych zestawów łamigłówek. Odblokować kolejne można kupując pełną edycję Blip Blup już z poziomu aplikacji, za którą przyjdzie nam zapłacić 7,99 pln. Gra dostępna jest zarówno w Google Play jak i AppStorze i jeśli skończyły Wam się interesujące tytuły które nie wymagają specjalnie dużo uwagi, to zdecydowanie warto jest dać jej szansę. 