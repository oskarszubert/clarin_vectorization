29.07.2013 Rodzaje umów wiążących Polaków z pracodawcami nierzadko stawały się orężem walki politycznej. Nie zanosi się jednak na to, by ktokolwiek zamierzał ułatwić życie pracodawcom i uczynić umowy o pracę bardziej powszechnymi. Aby nie utonąć w gąszczu obliczeń i mieć jako takie pojęcie o tym, na co jest przeznaczona część naszego wynagrodzenia, możemy skorzystać z Kalkulatora Płac od Pracuj.pl. Kalkulator płac jest prostą aplikacją, która potrafi rozgryźć tajniki obliczania wynagrodzenia, biorąc pod uwagę różne formy zatrudnienia. Za jego pomocą możemy sprawdzić, jak wyglądałaby nasza pensja podczas pracy na umowę o dzieło, umowę zlecenie, a także umowę o pracę. To zatem również bardzo przydatne narzędzie dla pracodawców, którzy nie chcą głowić się nad obliczeniami podczas obliczania pensji dla zatrudnianych osób. Działanie aplikacji jest bardzo proste. Po jej uruchomieniu wpisujemy kwotę zarobków netto lub brutto, którą chcemy przeanalizować. Dodatkowo program wyjaśnia nam czym się one różnią – może to być przydatne dla laików, którzy przykładowo dopiero zaczynają swoją pierwszą pracę.   Kalkulator może nam przedstawić rzeczywiste koszty oraz wysokość składem dla każdej z dostępnych form zatrudnienia. Robi to w formie tabeli, w której stawki są rozłożone na 12 miesięcy. W każdym wierszu, symbolizującym jeden miesiąc, znajdziemy informacje o wysokości składek dla ZUS i NFZ, a także wysokość zaliczki odprowadzanej do urzędu skarbowego. Stawki te rozdzielono na koszty pracownika oraz koszty pracodawcy. Całość ma bardzo przejrzystą i przystępną formę, a więc nie powinna stanowić dla nikogo problemu.   Kalkulator płac ma przyjemny dla oka, starannie zaprojektowany interfejs, który obsługuje się z prawdziwą przyjemnością. Poszczególne elementy zostały ułożone w sposób intuicyjny, a całość trąci mocno interfejsem Holo. Szkoda, że twórcy nie zdecydowali się rozszerzyć funkcjonalności swojego produktu. Chętnie zobaczyłbym tutaj m.in. informacje o średniej płacy w Polsce, a być może nawet, rozwiązanie takie jak kalkulator obliczający wysokość naszej emerytury przy odkładaniu co miesiąc określonej kwoty. Myślę, że w obecnych realiach będzie to interesować coraz większą liczbę osób. Kalkulator płac to przyzwoita i prosta aplikacja. Jak dla mnie trochę zbyt prosta. Z chęcią zobaczyłbym tutaj kilka praktycznych dodatków. Dla zwykłego użytkownika będzie to bowiem produkt jednorazowego użytku – zainstalować, obliczyć i usunąć. Twórcy powinni pomyśleć nad sposobem przyciągającym posiadaczy smartfonów i tabletów na dłużej. 