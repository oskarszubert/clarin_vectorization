18.07.2013 Firma Microsoft potrafi zaskoczyć – i pozytywnie i negatywnie, jednak tak się składa że ostatnio, przynajmniej w mojej ocenie, udaje jej się zaskakiwać pozytywnie swoich użytkowników, jak i tych którzy korzystają z rozwiązań konkurencji. OneNote to doskonale znana marka, ponieważ jest to jedna z najpopularniejszych usług do notatek, a ponadto dostępna jest już na sporej ilości platform. Tym razem doczekaliśmy się poważnego odświeżenia jej dla systemu iOS.  Ostatnia wersja OneNote była spójna ze starym stylem aplikacji i usług firmy Microsoft. Ta nowa wpisuje się znakomicie w nowy trend oraz interfejs Modern, który podbija także inne niż „okienkowe” platformy. Warto zaznaczyć, że najnowsza wersja aplikacji waży ponad 200 megabajtów, a zawdzięcza to pokaźne bazie bibliotek pozwalających teraz na prezentacje płnych treści zawartych w notatkach.  Po szybkim przeglądzie ciężko było mi odnaleźć choć jedną pozycję, która wyświetlałaby się niewłaściwie. Ku mojemu zaskoczeniu mniejszy rozmiar ekranu wcale nie był tak odczuwalny, ponieważ program w bardzo udany sposób zawija wiersze w tekście i rozkładał kolejne bloki z danymi. Nie zauważyłem jednak, by proces synchronizacji był szybszy niż w poprzednich wersjach programu. Owszem, dodawane na bieżąco poprawki na innych urządzeniach całkiem szybko widoczne były w aplikacji na iOS, lecz pierwsza synchronizacja notesów pełnych notatek wcale nie przebiegała sprawniej niż wcześniej. Nie sposób nie docenić łatwego sposobu udostępniania treści notatek za pomocą e-maila, bądź wskazywania użytkowników którzy będą posiadali dostęp do naszych notesów. Choć sama aplikacja działa bardzo płynnie, to mimo wszystko po raz kolejny zwrócę uwagę na powolne wczytywanie się co niektórych notatek. Szczerze mówiąc nie do końca wiem z czego to wynika – pełna synchronizacja zakończyła się wcześniej, a ja korzystałem z sieci Wi-Fi. Edycja notatek lub tworzenie nowych jest znacznie bardziej rozbudowana. Dysponujemy bowiem funkcjami formatowania tekstu jak pogrubienie, kursywa, wcięcia, listy wypunktowane czy wstawiania obrazków. Na iPadzie wszystkie opcje zostały przeniesione na górną część ekranu i była to zdecydowanie dobra decyzja. Aplikacja przypomina nieco bardziej tę znaną z okna przeglądarki lub systemu Windows, a to powinno się spodobać stałym użytkownikom. Aplikacja świetnie wpisuje się w cały ekosystem usług do którego należą pakiet Office czy poczta Outlook. Zadowala mnie także fakt, iż Microsoft doskonale zdaje sobie sprawę z popularności platformy iOS i decyduje się udostępnienie tak ważnych narzędzi w sklepie z aplikacjami dla urządzeń firmy Apple. 