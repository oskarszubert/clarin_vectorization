02.03.2013 Kilkanaście miesięcy temu wśród miłośników gier konsolowych głośnym echem odbiła się produkcja Atlusa — Catherine. W istocie była to gra logiczna, w której nasz bohater każdej nocy zamieniał się w owcę i wspinał się po przerażającej, z każdą planszą coraz większej, wieży. By dostać się na szczyt musiał kombinować z klockami i przestawiać je tak, by się nie zablokować i bez problemu wdrapać na szczyt. Oprócz tego czekało na nas sporo intryg i trzymającej w napięciu fabuły, ale istotą zabawy było właśnie przestawianie klocków. Okazuje się, że identyczne konstrukcje można z powodzeniem przenieść również na urządzenia mobilne, na co dowodem jest Robo5, kopiujące tę zabawę w 100%*!  Dotarłem do momentu, w którym po raz kolejny (o wspomnianej Katarzynie miałem przyjemność rozpisać się dłużej dwa razy) nie mam zielonego pojęcia jak opisać tę zabawę. Ale spróbujmy: każda plansza to wieża, składająca się z sześcianów. Te stworzone są z różnych materiałów, przez co możemy zapomnieć o tym, że wszystko poprzestawiamy sobie tak, jak nam się wymarzy. Ruszyć możemy jedynie jakąś ich część — manewrując nimi musimy pamiętać, że bohater musi też mieć na czym stanąć, dlatego każdy nasz krok musimy przemyśleć, by się bez sensu nie zablokować. Wraz z kolejnymi planszami dochodzą także utrudnienia, między innymi bloki na których możemy stanąć określoną ilość razy czy prawdziwie bombowe podłoża — nie ma zabawy bez końca. A jakby tego wszystkiego było mało, ostatnia plansza w każdym świecie to prawdziwa walka z czasem!  Przyjdzie nam kombinować i zmagać się z łamigłówkami w czterdziestu przygotowanych przez Animoca planszami. Pomysłowymi, wymagającymi, ale i dającymi dużo frajdy, kiedy po którejś próbie nareszcie uda nam się dotrzeć na sam szczyt. Po planszy porozrzucane są także bonusy, zaś każdorazowo gdy dobrniemy na szczyt jesteśmy oceniani w skali 1–3 gwiazdek. Składają się nań prędkość, ilość ruchów w jakiej się zmieścimy, oraz zbierane podarki. Osoby odpowiedzialne za projekty tamtejszego świata naprawdę wykonały kawał dobrej roboty. Może nie jest to szczyt mobilnych możliwości, jednak jest różnorodnie i naprawdę przytulnie. Choć, nie ukrywajmy, to tylko tło, dla naszej wieży. Podobnie jak cała historia, która jest po prostu miłym dodatkiem i absolutnie nie wyrywa się na pierwszy plan. Mimo wszystko, co interesujące, w Robo5 dostępne są dwa zakończenia! Osobną sprawą jest sterowanie. W wersji na konsole nie był to szczyt marzeń, jednak tutaj jest jeszcze gorzej. Mazanie po ekranie by wyciągnąć klocki, by się poruszać, by zwisnąć, by się obrócić. Działa, oczywiście, jednak do jakiejkolwiek, choćby minimalnej, wygody baaardzo dużo brakuje.  Robo5 to znakomite puzzle trójwymiarowe, obok których ŻADEN miłośnik gier logicznych nie powinien przejść obojętnie. Gra dostępna jest za darmo w Google Play. Za odblokowanie wersji bez reklam przyjdzie nam zapłacić około 7 złotych. Właściciele sprzętów z nadgryzionym jabłkiem mogą ją nabyć obecnie w promocyjnej cenie 0,89 euro w AppStorze. * Catherine to pierwsza gra gdzie spotkałem się z takim patentem. Jeśli któraś z gier podobny schemat wykorzystywała wcześniej, to z góry przepraszam, ale i chętnie się z nią zapoznam, także podzielcie się tytułem, proszę! 