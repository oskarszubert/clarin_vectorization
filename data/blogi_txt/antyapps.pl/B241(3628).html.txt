13.06.2013 Skoro moda na aktywny tryb życia i gotowanie przyszła do nas w tym samym czasie, tylko kwestią czasu było połączenie sił w zdrowym jedzeniu. Osobiście bardzo mnie to cieszy, bo napierający ze wszystkich stron smaczny i szybki fastfood ma w końcu konkurencję. Okazuje się, że zdrowe jedzenie to nie tylko diety, stereotypowy liść sałaty i woda, ale przede wszystkim pełnowartościowe i smaczne posiłki, które korzystnie wpływają na nasz organizm i samopoczucie. Wśród wielu dostępnych w Google Play aplikacji z przepisami, natrafiłem w końcu na taką, która skupia się wyłącznie wokół zdrowych potraw, w wyczerpujący sposób informując nas, co tak naprawdę znajduje się w jedzeniu, które przyjdzie nam przygotować. Aplikację wykonano w prosty i przejrzysty sposób. Do naszej dyspozycji oddano wyszukiwarkę, gdzie wpisując określoną frazę możemy dodatkowo doprecyzować w jakim przedziale kalorycznym ma znajdować się szukana przez nas potrawa. Dodatkowo możemy samemu przejrzeć dostępne dania, które podzielono według praktycznych kategorii. Są między innymi dania wegetariańskie, niskotłuszczowe, podział na posiłki według pory dnia, kuchnie świata i wiele innych. Dzięki temu, mimo pokaźnych zasobów, odnalezienie się w Healthy Recipes nie stanowi problemu. Minusem aplikacji, który niestety bardzo często pomija się w kulinarnych aplikacjach, jest gasnący ekran. Podczas gotowania często nie mamy możliwości przejeżdżać palcem po ekranie za każdym razem, kiedy chcemy sprawdzić jaki składnik należy dodać lub jaki jest kolejny krok przygotowywania potrawy. Niestety i tym razem telefon lub tablet będą narażone na zabrudzenia (chyba, że ustawimy ciągłe podświetlenie w preferencjach naszego urządzenia). To, o czym wspomniałem we wstępie, a co zdecydowanie wyróżnia Healthy Recipes na tle podobnej konkurencji, jest podanie dokładnej zawartości białek, tłuszczów, cukrów i innych podobnych informacji przydatnych, kiedy staramy się jeść zdrowo lub według określonych zaleceń. Nie zabrakło również informacji o kaloryczności dostępnych potraw. Każdy przepis możemy także dodać do ulubionych, udostępnić w innej aplikacji lub otworzyć w przeglądarce internetowej. Zadbano również o zdjęcie każdego z udostępnionych dań.  Healthy Recipes zdecydowanie zagości na dłużej w moim smartfonie. Propozycje potraw są naprawdę ciekawe, a dodatkowe informacje o ich wartościach odżywczych na pewno sprawdzą się podczas zdrowej diety. Aplikacja niestety tylko dla osób znających język angielski. Można ją pobrać za darmo na systemy Android oraz iOS. 