23.05.2012 Mikro-społecznościówki to ostatnio jeden z popularniejszych trendów wśród twórców aplikacji. Do kategorii tej zaliczyć możemy Path czy Everyme. Ale aplikacja „społecznościowa”, obejmująca tylko dwie osoby to mistrzostwo świata, choć może trafniej byłoby uznać ją za komunikator. I jest naprawdę rewelacyjna!  Miano jej Pair. Do niedawna dostępna była tylko dla urządzeń z iOSem na pokładzie, ale od niedawna można korzystać z niej również na Androidzie. Pair to aplikacja dla dwóch osób. Co więcej, aplikacja ta przeznaczona jest dla par lub małżeństw. I powiem szczerze, że sprawdza się naprawdę świetnie. Aby móc korzystać z tej aplikacji najpierw musimy zaprosić do niej wybraną osobę, bez tego nie możemy nic zrobić. I trudno się dziwić, gdyż wiele działań dokonywanych za jej pomocą dzieje się w czasie rzeczywistym przy współudziale naszej drugiej połówki, ale o tym za chwile.    W podstawowym menu aplikacji dostajemy kategorie niezbędne dla dobrej komunikacji między użytkownikami. Jest więc dział dat, abyśmy zawsze pamiętali o rocznicy czy urodzinach. Jest współdzielona lista zadań, jest specjalna kategoria, gdzie nasza aktywność z wykorzystaniem multimediów jest przechowywana w ramach „archiwum chwil”. To, gdzie jednak wszystko się dzieje, to oczywiście główny stream Pair. Tutaj możemy dodawać posty, zdjęcia, filmiki, lokalizację czy narysować obrazek i go umieścić. Pair daje również kilka ciekawych funkcji w czasie rzeczywistym. Jedną z nich jest rysowanie.  Razem z naszą drugą połówką, w tym samym czasie możemy tworzyć różne rysunki i następnie umieszczać je na ścianie. Oprócz tego twórcy aplikacji stworzyli opcję „kciukowego pocałunku”, działającą w ten sposób, że przykładamy do ekranu palec, a aplikacja wysyła o tym powiadomienie drugiej stronie. Jeżeli drugi użytkownik również przyłoży w tym samym miejscu swój palec, to włącza się wibracja. Współużytkowanie w tym samym czasie Pair nie kończy się jednak na tylko tych funkcjach. Pair pokazuje nam na przykład, co drugi użytkownik w danym momencie robi w aplikacji. Oprócz tego każdy z użytkowników w dowolny sposób może usuwać wpisy drugiej strony. Aplikacja umożliwia również szybkie połączenie się z drugą osobą za pomocą wideoczatu. Niestety, jeżeli jednak osoba ma iPhone’a a druga telefon z Androidem, to można o tej opcji zapomnieć ze względu na FaceTime.    Minusy? Nie wiem czy są. Na pewno kilku rzeczy mi osobiście brakuje. Na przykład możliwości tworzenia wielowątkowej wypowiedzi, tak, aby komentując post drugiej osoby nie trzeba było tworzyć nowego. Nie zawadziłoby również wprowadzić możliwość edycji postów czy dodania większej ilość pozycji do opcji ważnych dat. Jednak aplikacja ta dopiero startuje, pojawiła się naprawdę niedawno, a i tak jestem bardzo zaskoczony, że tak szybko wyszła wersja na Androida, więc uważam to za niewielkie problemy. Sądzę, że twórcy będą dalej tę aplikację rozwijać, a pomysłów im nie brakuje. Dawno nie byłem tak pozytywnie nastawiony do tego typu aplikacji, co do Pair. Ostatni raz podobny zachwyt wzbudził we mnie Path. Muszę jednak powiedzieć, że Pair jest o niebo lepszy, przynajmniej dla mnie. Aplikacja dla dwójki to świetny pomysł i widać, że twórcy nie poszli na łatwiznę. Niemal każda funkcja służy do tego, aby usprawnić komunikację między użytkownikami, a przy okazji ma w sobie element rozrywkowy. Warto pobrać. Ocena: 5 