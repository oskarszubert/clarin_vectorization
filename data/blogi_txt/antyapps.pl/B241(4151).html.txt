26.06.2013 Większość produkcji tego typu oferuje dość monotonną rozgrywkę bazującą na wiecznym bieganiu w jednym kierunku i ewentualnym unikaniu przeszkód stających na naszej drodze. W przypadku Tap Rocket sytuacja jest trochę inna, bo mimo ton monetek i przesuwającego się ciągle w jednym kierunku ekranu, gra zaskakuje swoim nietuzinkowym podejściem do tematu. W Tap Rocket wcielamy się w dość specyficznego astronautę, który przemierza pustkowia obcej planety. Na jego wyposażenie składa się jedynie plecak odrzutowy, który zostawia po sobie poświatę przypominającą tęczę. Tęczowe kolory są tutaj właściwie jedynymi jaskrawymi barwami, bo w grze dominuje głównie czerń, szarość i biel. Taka konwencja przywodzi trochę na myśl desktopową platformówkę Limbo, choć obie gry nie mają zbyt wiele ze sobą wspólnego. Tam rozgrywka była oparta na zagadkach i klimacie, a tutaj to po prostu dynamiczna zręcznościówka.  W trakcie zabawy zbieramy tony srebrnych monetek, a także zbiorniki z tęczowymi ładunkami, które zasilają nasz rakietowy plecak. Trzeba Wam bowiem wiedzieć, że jego moc nie jest nieskończona i prędzej czy później dotkliwie się o tym przekonamy, pokonując rozległe przepaście oraz wznosząc się na położone wyżej platformy. A jest ich tutaj niemało, z czego znaczna większość mocno niestabilna. W dodatku na naszego bohatera czyhają spadające odłamki skały oraz statki kosmitów, które kradną energię naszego plecaka odrzutowego.  Za pomocą zebranych monet możemy ulepszyć naszego astronautę, wyposażając go w lepszy plecak odrzutowy, większy zbiornik paliwa czy chociażby zdolność przyciągania monet. Nie zabrakło też waluty premium (diamentów), która pozwoli nam uzyskać to wszystko znacznie szybciej bez zbędnego oczekiwania. Oczywiście jej zdobycie jest możliwe po wyciągnięciu portfela. Problemem Tap Rocket jest bardzo słaba optymalizacja. Wobec tak dynamicznej rozgrywki i szybko zmieniającej się sytuacji na ekranie, klatkujące animacje są niedopuszczalne. A piszę to z perspektywy użytkownika Nexusa 4, który przecież nie należy do low-endowych urządzeń. Podejrzewam, że na mniej wydajnych sprzętach ten brak optymalizacji będzie jeszcze bardziej dokuczliwy. Niemniej jest to produkcja interesująca i nietuzinkowa. Warto dać jej szansę, by zobaczyć ile jeszcze można wycisnąć z oklepanego gatunku, jaki są runnery. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 