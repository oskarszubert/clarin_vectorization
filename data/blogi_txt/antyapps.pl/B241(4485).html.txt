22.05.2013 Ilekroć ludzie próbują mi wmawiać, że na tabletach i smartfonach sprawdzają się nie tylko gry wymagające stosunkowo prostej mechaniki, wybucham śmiechem. To prawda, mamy na nich szanse ogrywać hity pokroju Grand Theft Auto III, Vice City czy Maxa Payne’a — trzeba jednak powiedzieć wprost, że nie jest to najwygodniejsza opcja by zapoznać się z tymi znakomitymi tytułami. Nie bez powodu o wiele lepiej radzą sobie produkcje, gdzie wystarczy mazanie / stukanie po ekranie, bez konieczności implementacji żadnych wirtualnych kontrolerów. Jedną z nich jest Greedy Spiders 2, które może na pierwszy rzut oka wydać się „smartfonową popierdółką”, ale nie dajcie się zwieść pozorom — prosta mechanika nie znaczy, że gra będzie należała do łatwych! Schwytane w pajęcze sieci owady mają spory problem. Jeżeli sprawnie im nie pomożemy, wygłodniali twórcy pułapek w oka mgnieniu ich schrupią na przystawkę. A jak ruszyć im na ratunek? Na początku wystarczy zręczne przecinanie ich sieci, by nie zdążyli dotrzeć do swych ofiar. Im dalej w las (dżunglę?), tym sprawa staje się bardziej skomplikowana — wówczas nie wystarczy już tylko bycie szybszym i zręczne odcinanie drogi pająkom do owadów. Trzeba zabrać się za prawdziwą walkę i wpleść w nią kilka brudnych sztuczek, w tym paralizatory czy wyrzutnie, po wdepnięciu w które sześcionożne kreatury wypadają z zabawy, a nasi przyjaciele są bezpieczni.  Sama rozgrywka odbywa się „turowo” — na każdy nasz ruch, przypada zmiana pozycji przeciwnika. I tak do czasu uwolnienia wszystkich uwięzionych ofiar, albo — jeśli nie rozegramy wszystkie dostatecznie sprawnie — momentu, w którym zostaną one schrupane, co jednoznaczne jest z zakończeniem zabawy i koniecznością rozpoczynania wszystkiego od początku. W zależności od tego jak szybko (tj. w ilu ruchach) uda nam się uwolnić owady, zależy ilość gwiazdek którymi zostaniemy nagrodzeni. Naturalnie im ich zgromadzimy więcej, tym lepiej — jest to wewnątrzgrowa waluta, za którą możemy odblokować dostęp do kolejnych światów.  W sumie w Greedy Spiders 2 dostępnych jest blisko 150 poziomów. Dużo, szczególnie, że gra do najłatwiejszych nie należy. To jedna z tych produkcji, w której bez obmyślenia kilku kroków naprzód niewiele uda nam się zdziałać. Nasi rywale są sprytni i wykorzystają każdą możliwą okazję, by schrupać nieszczęśników którzy wpadli w zastawione przez nich sidła. Gra prezentuje się naprawdę dobrze — starannie wykonane tła i sprytnie zaprojektowane poziomy są ogromnym atutem gry. Do tego dochodzi bogaty zestaw poziomów i wpadająca w ucho muzyka. W sumie przed nami kilka(naście) godzin dobrej zabawy, a jeśli utkwimy — zawsze możemy skorzystać z zaimplementowanego, opartego na mikrotransakcjach systemu podpowiedzi. Greedy Spiders 2 dostępne jest zarówno w Google Play (lite / pełna) jak i AppStorze (zwykła / HD - recenzowana). 