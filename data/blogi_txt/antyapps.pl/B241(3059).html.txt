28.07.2012 Jednym z najlepiej sprawdzających się na urządzeniach bez przycisków gatunkiem gier są te w ciągłym biegu, gdzie bohater nieustannie zmierza w prawą stronę, a my pomagamy mu skakać, atakować i zbierać punkty, tzw. free-runnery. Z pewnością każdy miłośnik mobilnej rozrywki ma już nie jeden taki tytuł za sobą. Z ich jakością bywa różnie, ale jeśli wszystkie hity już ograliście to może warto dać szansę nieustraszonemu pingwinowi szukającemu zemsty? Jak już wyżej wspomniałem, w Unstoppable Penguin to kolejny przedstawiciel gatunku, w którym biegniemy próbując prześcignąć samych siebie. Do naszych kompetencji zaś należy jedynie skok, podwójny skok (równoznaczny z lataniem) oraz atak. Droga, usłana zresztą niespodziewanie szybko kończacymi się platformami, wypełniona jest gwiazdkami, znajdźkami które pozwalają zregenerować energię lub nieco ułatwić zabawę i wrogo nastawionymi kreaturami, które możemy ominąć albo… zmieść w kilka sekund dzięki pomocy dzierżonego przez naszego bohatera miecza.  Miłe dla oka kolory, dopracowana grafika i przyjemna, niedrażniąca nawet przy dłuższych posiedzeniach, muzyka składają się na nienaganną technicznie pozycję, jednak dużym bólem jest brak prawdziwych wyzwań. Nie ma tu podziału na plansze czy rozdziały, chodzi jedynie o śrubowanie swoich wyników. A kiedy nie ma ich z kim porównać, to sama sztuka dla sztuki — nie budzi się we mnie duch rywalizacji i niespecjalnie mam ochotę zbierać żetony, by ulepszać swoje umiejętności i pobijać własne osiągi.  Przez brak jakiegokolwiek pierwiastka rywalizacji gra mnie na długo nie wciągnęła, szczególnie że twórcy postawili na mikropłatności — zebranie dostatecznej sumy by ulepszyć ataki czy usprawnić skoki bez wydawania pieniędzy zajmie nieco czasu. Jeśli jednak stęskniliście się za jakimś świeżym maratonem którego jeszcze nie przebyliście, możecie sprawdzić. Unstoppable Penguin dostępny jest za darmo w Google Play. Ocena: 3+/6 