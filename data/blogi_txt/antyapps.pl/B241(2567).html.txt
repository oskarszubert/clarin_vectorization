27.10.2011 PicsIn to najlepszy edytor zdjęć dla urządzeń z Androidem. Liczba funkcji, jakie posiada, czynią z niego naprawdę potężny kombajn jak na aplikację, z której korzystamy z poziomu urządzenia mieszczącego się w kieszeni. Dodatkowo w Android Markecie dostępne było rozszerzenie, które zwiększało liczbę dostępnych dla użytkowników efektów. Najprawdopodobniej wczoraj wszystkie cztery aplikacje z pakietu, jak i samo konto dewelopera zniknęły z Android Marketu. Oficjalna strona wciąż jednak działa i umożliwia pobieranie binarki z programem. W skład pakietu PicsIn wchodziły do tej pory aż cztery aplikacje: PicsIn Photo, PicsIn Draw, PicsIn Goo oraz PicsIn Kaleidoscope. Oprócz tego w Android Markecie dostępna była aplikacja będąca tak na prawdę rozszerzeniem pakietu o dodatkowe efekty graficzne. Najprawdopodobniej wczoraj aplikacje te wraz z kontem dewelopera zniknęły z Marketu. Zauważyłem to dziś, podczas gdy komentarz na Facebooku jednego z użytkowników PicsIn z pytaniem o to, gdzie podziała się aplikacja, datowany jest na wczoraj. Moim zdaniem twórcy szykują użytkownikom całkiem nowy, możliwe że zintegrowany pakiet usług. Jeśli sięgnąć do historii, nie jest to pierwszy tego rodzaju ruch producentów tej aplikacji. Około dwóch miesięcy temu miała miejsce podobna sytuacja, gdy twórcy zmienili nazwę swojego programu, wrzucając nową wersję do Android Marketu, podczas gdy stara została skasowana i ostrzeżono, że nie będzie dalej rozwijana. Rozumiem chęć rozwoju, być może integrowania ze sobą wybrnych usług czy też rebranding. Moim zdaniem nie powinno się to odbywać jednak w tak drastyczny sposób. W pierwszej chwili użytkownik po prostu głupieje, gdyż aplikacja nie tylko nie jest widoczna w wyszukiwarce Android Marketu, ale linki z Google na nią wskazujące pokazują błąd HTTP typu 404 – nie znaleziono dokumentu. Polecam zapoznać się z recenzją sprzed miesiąca mówiącą o dotychczasowym PicsIn, jeśli nie mieliście do czynienia z tym programem. Myślę, że wtedy zrozumiecie moją ciekawość odnośnie planów twórców tego narzędzia. 