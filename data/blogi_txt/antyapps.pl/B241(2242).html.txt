12.06.2012 Mapy w smartfonach dla wielu stały się ich nieodłączną częścią. Doceniane są nie tylko przez kierowców, ale też podróżnych i zwykłych użytkowników. W końcu, kto czasem nie potrzebował znaleźć szybko jakiejś ulicy, albo punktu? Pod tym względem domyślnie wbudowane w Windows Phone mapy Binga potrafiły rozczarować. Trochę lepiej gdy jesteśmy użytkownikami telefonu od Nokii, tam automatycznie otrzymamy dostęp do świetnych map. Podobnie użytkownicy HTC, w ich wypadku jest o tyle dobrze, że mapy prawie całego świata mogą pobrać offline. Wszyscy pozostali byli skazani na szukanie zamienników w Marketplace. Najlepszym z nich jest wspomniany w tytule gMaps. Program, jak sugeruje nazwa, jest klientem map od Googla. Oczywiście możliwościami odbiega od oficjalnej aplikacji dedykowanej dla urządzeń z Androidem, ale i tak pod względem funkcji potrafi bardzo pozytywnie zaskoczyć. Mamy więc to, co najważniejsze czyli mapy, a wraz z nimi filtry ruchu, pogody, komunikacji miejskiej. Wszystko możemy w łatwy sposób włączyć lub wyłączyć. Jest też dostęp do ogromnej bazy POI jak i widoku Street View. Wprawdzie ten ostatni ogranicz się do obracania o 360 stopni, ale i tak dzięki niemu możemy „rzucić okiem” na daną okolicę.  Nie mogło zabraknąć modułu wyszukiwania trasy oraz prostej nawigacji (w tym do wybranego kontaktu). Mamy więc wszystko co najważniejsze, plus parę dodatkowych i przyjemnych opcji. Co ważne, aplikację cechuje duża stabilność pracy jak i szybki czas wyszukiwania. To właśnie stabilność jest największą bolączką konkurencyjnych programów. gMaps wspiera też usługę Google latitude. Aplikacja jest cały czas rozwijana, a autorzy słuchają głosu swych użytkowników. Dzięki temu powstał bardzo wygodny i czytelny interfejs.  Tak więc jeżeli przywykłeś do Google Maps, lub też twój telefon Windows Phone nie pochodzi od Nokii, albo HTC, zainteresuj się gMaps. Aplikacja posiada dwie wersje: płatną i darmową. Co ważne, nawet darmowa jest bardzo użyteczna, a na płatną czasem zdarzają się promocje. Ostatnio można ją było pobrać za darmo, o czym informowaliśmy na naszym Facebooku. Ocena: 4+ 