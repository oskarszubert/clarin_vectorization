18.12.2013 W AppStore i Google Play coraz cześciej pojawiają się aplikacje, których zadaniem jest nie tylko rozrywka i ułatwianie nam życia, ale również przekaz treści, z którymi niekoniecznie spotykamy się na co dzień. Dziś chciałbym zaprezentować wam klimatyczną grę, która, jak sama nazwa wskazuje, przybliży nam temat najczęstszej na świecie choroby zakaźnej. Tytuł stworzono we współpracy z Against Malaria Foundation, a samej platformówce towarzyszy wyjątkowo ładnie przygotowana oprawa graficzna. Jeśli jesteście fanami takich pozycji jak Limbo czy Badland, Nightmare: Malaria z pewnością powinno znaleźć się w waszych smartfonach i tabletach.  Gra dostępna jest zupełnie za darmo, bez jakichkolwiek mikropłatności. Biorąc jednak pod uwagę tematykę, z jaką jest związana, nietrudno się domyślić, że znajdzie się tu również miejsce na możliwość dokonania wpłaty na rzecz Against Malaria Foundation. Po przejściu każdej planszy na ekranie pojawia się komunikat informujący nas o możliwości przekazania wybranej kwoty dla fundacji. Każde trzy dolary to równowartość jednej moskitiery, która zostanie przekazana potrzebującym. Biorąc pod uwagę szczytny cel i klimatyczną rozrywkę, myślę, że warto rozważyć niewielki przelew.  Przejdźmy jednak do samej rozgrywki. W Nightmare: Malaria przyjdzie nam pokonać 21 poziomów podzielonych na dwa światy: Krew i Mózg. Cała sceneria, która będzie nam towarzyszyć, opiera się na gorączkowych halucynacjach małej dziewczynki. Ciekawostką jest fakt, że narratorem całej opowieści jest zdobywczyni Oscara, Susan Sarrandon. Świat ten jest wyjątkowo mroczny, jednak twórcy całego przedsięwzięcia najwidoczniej wyszli z założenia, że właśnie w taki sposób najlepiej uświadomić graczy, jak straszną chorobą jest malaria. W każdej rundzie naszym zadaniem będzie przeżycie do końca planszy oraz uratowanie po drodze pluszowych misiów należących do naszej bohaterki. Mimo pozornie prostego zadania, gra nie należy do łatwych i każda kolejna plansza wydaje się być jeszcze trudniejsza od poprzedniej. Za każdym razem, kiedy nasza bohaterka ginie, na ekranie pojawiają się informacje dotyczące malarii. Nie są to niestety optymistyczne ciekawostki, a statystyki związane z okropnym żniwem, które zbiera choroba.  Nightmare: Malaria to mroczne połączenie wciągającej platformówki oraz faktów związanych z chorobą, jaka nie dotyka nas na co dzień. Myślę, że twórcom udało się wygenerować odpowiedni klimat, który być może przyczyni się do większej świadomości ludzi na temat malarii i tego, jak ważne są moskitiery w miejscach dotkniętych epidemią. 