28.01.2013 Aplikacje fotograficzne należą do grona programów, które są najchętniej pobierane przez użytkowników urządzeń mobilnych. Wraz ze stale rosnącymi możliwościami aparatów montowanych w smartfonach, rośnie również popularność tego typu oprogramowania, a jego zróżnicowanie może przyprawić co wrażliwszych o prawdziwy zawrót głowy. Zaryzykuję stwierdzenie, że na chwilę obecną każdy fotograf-amator znajdzie w AppStore aplikację (jedną lub kilka), która w 100% spełni jego oczekiwania. My przyjrzymy się dziś niewielkiemu programowi Krop Circle, którego główna funkcjonalność zawarta została w nazwie. Krop Circle służy do niecodziennego przycinania zdjęć. Przeznaczona na iPhone’a aplikacja może działać w dwóch trybach: w czasie rzeczywistym – dodając do wykonywanej właśnie fotografii wybraną ramkę oraz w trybie umożliwiającym skadrowanie zdjęcia, które już znajduje się na dysku naszego iUrządzenia. Niestety, ten bardzo prosty w obsłudze program pełnię możliwości zyskuje dopiero po dokonaniu kilku zakupów wewnątrz aplikacji – wersja, którą pobieramy z AppStore umożliwia dodanie zaledwie… jednej ramki.  Ograniczenie funkcjonalności znacznie obniża radość płynącą z korzystania z Krop Circle. Jedyną dostępną dla użytkownika ramką jest tytułowe koło. Ramka jest nieedytowalna – nie zmienimy ani jej barwy, ani rozmiaru (możliwość edycji koloru ma zostać wprowadzona wkrótce). W zdecydowanie lepszej sytuacji będą użytkownicy, którzy zdecydują się zainwestować w rozszerzenie programu kilka euro. Za pomocą zakupów in-app purchase mają możliwość zakupienia kilkudziesięciu ramek – począwszy do figur geometrycznych, poprzez litery, cyfry i sporą ilość innych kształtów.  Interfejs Krop Circle jest przejrzysty i bardzo przyjazny użytkownikowi. Podczas wykonywania zdjęcia aplikacja w czasie rzeczywistym nakłada na obraz wybraną ramkę. W podglądzie crop jest półprzezroczysty, co pomaga w kontrolowaniu wydarzeń rozgrywających się poza kadrem. Program obsługuje przednią i tylną kamerę iPhone’a – przycisk odpowiedzialny za zmianę wykorzystywanego obiektywu jest czytelnie oznaczony, podobnie jak inne ikony funkcyjne znajdujące się na ekranie (wybór kształtu ramki, wyzwalanie migawki, biblioteka zdjęć i opcje). Fotografie wykonane z pomocą Krop Circle możemy otworzyć w aplikacji Instragram (o ile mamy ją zainstalowaną) lub udostępnić w dwóch najpopularniejszych serwisach społecznościowych – Facebook’u i Twitterze. KC jest obecnie (z okazji premiery) dostępny za darmo – standardowa cena programu wynosić będzie 0,89 euro. 