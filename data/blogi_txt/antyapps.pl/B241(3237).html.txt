08.01.2012 Targetem smartfonów jeszcze kilka lat temu byli biznesmeni czy fachowcy, którzy musieli mieć mobilny dostęp do serwerów. Wraz z popularyzacją Androida i iPhona korzenie się zatraciły, gdyż smartfony stały się przede wszystkim urządzeniami do konsumpcji multimediów. Nie oznacza to, że fachowcy pozbawieni zostali możliwości wykorzystania swoich telefonów do profesjonalnych zastosowań. Tak też każdy z Was, który potrzebuje mobilnego dostępu do serwera FTP może z powodzeniem wykorzystywać do tego aplikację AndFTP. Aplikacja posiada bardzo przejrzysty interfejs, jednak design został zaniedbany. Narzędzie z pewnością przypadnie do gustu typowym geekom i nerdom, którzy odnajdują się w typowo niskobudżetowo graficznych interfejsach, nie mówiąc już o linii poleceń :) Ikony czy okna występujące w programie są po prostu słabe graficznie, jednak w tym przypadku przecież nie to jest najważniejsze. Ekran powitalny aplikacji zawiera listę zdefiniowanych serwerów. Aplikacja spamiętuje loginy, hasła i inne ustawienia połączeń i tworzy z nich listę, dzięki czemu możemy połączyć się z wybranym serwerem jednym kliknięciem. Dużym plusem na korzyść AndFTP jest budowa aplikacji. Korzysta się z niej naprawdę wygodnie. Poszczególne pliki możemy zaznaczać, a następnie z menu wybierać opcje związane ze zmianą praw dostępu czy zmianą nazwy. Górne menu zawiera natomiast trzy przyciski – ich wybór, jak i ułożenie są wręcz idealne.  Pierwszy przycisk zmienia ekran z przeglądania folderów na serwerze na widok plików na telefonie. Drugi przycisk w zależności od okna pozwala pobrać lub wysłać zaznaczone pliki. Jeśli zatem na urządzeniu jesteśmy w wybranym folderze, naciśniemy przycisk wysyłania, to program nie będzie nas pytał o ścieżkę do zapisania pliku. Spyta nas jedynie o potwierdzenie wysłania go do folderu, który był przeglądany w oknie z danymi na serwerze. Super! Trzeci przycisk pozwala natomiast zakończyć połączenie z serwerem. AndFTP dostępne jest w dwóch wersjach. Żadna z nich nie zawiera reklam, natomiast ta płatna posiada większą funkcjonalność. Wersja Pro obsługuje połączenia SCP oraz daje możliwość synchronizacji folderów, czyli stworzenia sobie własnej chmurki typu Ubuntu One :) Gorąco zalecam do instalacji tej aplikacji wszystkich tych, którym klient FTP na smartfonie może się przydać. Owszem, może design aplikacji nie powala na kolana, jednak jest ona naprawdę funkcjonalna. Wersja darmowa jest dostępna tutaj.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 