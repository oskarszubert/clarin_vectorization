08.10.2013 Jeżeli Wasze dziecko ma dość mazania po ekranie, to dobrze się składa, bo okazuje się, że na urządzeniach mobilnych można znaleźć dla nich więcej ciekawych produkcji, niż tylko proste mini-gry czy kolejną wariację dotyczącą pomagającą zapoznać się z alfabetem. I nie zrozumcie mnie źle, wśród wymienionych gatunków można znaleźć naprawdę dobre produkcje, chodzi mi raczej o świeższe podejście do tematu, jak choćby LEGO Instructions, gdzie tablet / smartfon jest tylko narzędziem. Ekipa z Bajkoteki przygotowała zestawy karaoke skrojone w sam raz dla najmłodszych — i do tego ze znakomitym wyborem piosenek i dbałością o każdy, nawet najmniejszy szczegół.  O ile później przypominamy sobie, że śpiewać nie umiemy, o tyle dzieci nie mają z tym większego problemu — chętnie nucą i popisują się swoimi możliwościami wokalnymi przy znanych numerach bardzo chętnie. A w pierwszej kompilacji śpiewanek znanych im utworów nie brakuje, bowiem recenzowany produkt skupia się na dziecięcych wyliczankach i znanych przyśpiewkach. Nie zabrakło takich hitów jak Pan Sobieski miał trzy pieski, Tańcowały dwa Michały, Entliczek Pentliczek czy Pałka, zapałka, dwa kije – zakładam, że każdemu przedszkolakowi wciąż dobrze znanych. Karaoke, jak to karaoke, zakłada śpiewanie do ekranu. W tekście wciąż wspominam o przedszkolakach, bo to one wydają mi się być największym targetem takich piosenek, jednak część z nich może mieć jeszcze spore problemy z odczytaniem tekstu. Na szczęście w aplikacji dostępne są dwa rodzaje podkładów: instrumentalne oraz z wokalami, dzięki którym maluchy mogą zapoznać się z całym utworem w wykonaniu zespołu Wesołe Nutki. W Śpiewankach dostępne są dwa tryby — po prostu śpiewanie, oraz nagrywanie. Niezależnie od naszego wyboru, zawsze mamy możliwość przełączania się na bieżąco między dwoma różnymi podkładami, wystarczy kliknąć na ikonę z nutką znajdującą się w przyborniku. Design aplikacji jest kolorowy i przyciągający wzrok, ale nie jest to nic nachalnego i przeładowanego. Duże, kontrastujące ikony i brak rozbudowanych funkcji z pewnością pomoże w wygodnej nawigacji nawet najmłodszym, którzy są jeszcze wzrokowcami.  Śpiewanki można pobrać za darmo zarówno w Google Play jak i App Storze. Warto jednak mieć na uwadze, że jest to coś, na wzór wersji demonstracyjnej, z odblokowaną jedną piosenką. Kolejne można nabyć z poziomu aplikacji za ok. 3,5 pln każda, lub w zestawie w nieco niższej cenie. Śpiewanki doczekały się już kilku odsłon, także jeśli wyliczanki niespecjalnie przypadną Wam do gustu, można spróbować swoich sił w innych utworach — te póki co dostępne są tylko w AppStorze (druga, trzecia i czwarta część). 