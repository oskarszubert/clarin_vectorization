25.01.2013 Po ogromnym sukcesie Limbo, na rynku jak grzyby po deszczu wyrastały tytuły w podobnej estetyce, tj. bazujące na sylwetkach bohaterów którymi sterujemy. Naught to kolejna, na pierwszy rzut oka, oklepana platformówka, w której bohaterem przemierzamy kolejne poziomy zdobywając diamenty. Tym co ją wyróżnia jest nawigacja po tamtejszym świecie — nawet jeśli korzystamy z wirtualnych strzałek, to zupełnie inaczej niż miało to miejsce w, znakomitej zresztą, Oscurze.  Bez zbędnego przedłużania, od razu wkraczamy do akcji. Wybieramy tylko jeden z trzech schematów sterowania i ruszamy przed siebie. W grze nie kontrolujemy bohatera jako takiego, a świat, który obracamy tak, by spełniał wszystkie jego wymagania i pomógł mu się dostać gdzie zechce, przy okazji zbierając porozrzucane po drodze niewielkie diamenty. Do wyboru mamy trzy schematy sprawowania kontroli nad tamtejszym światem i przed rozpoczęciem każdej planszy wybieramy, jak tym razem chcemy władać tajemniczą ziemią:   wirtualne przyciski — na ekranie pojawiają się dwie strzałki, po dotknięciu których zaczynamy obracać; gesty — mazanie po ekranie w wybranym kierunku. Albo robiłem to źle, albo faktycznie jest to najwolniejsza technika i przez to na dłuższą metę dość niewygodna; akcelerometr — mimo że na co dzień nie jestem miłośnikiem takich rozwiązań i wolę tradycyjny zestaw przycisków, w tym przypadku to prawdopodobnie najlepsza i dająca najwięcej satysfakcji opcja. Obracamy urządzeniem, uważamy by nie wpaść w żadną czarną dziurę i… po prostu mamy bardzo dużo zabawy!  Poza tym, jak to w gatunku — dziesiątki czyhających na nas ruchomych platform, wyzwań oraz niebezpieczeństw którym musimy stawić czoło, lub zostaniemy cofnięci do ostatniego portalu. Poziom trudności w Naught rośnie niespodziewanie szybko, przygotujcie się na sporo wyzwań, szczególnie jeśli zechcecie zdobyć wszystkie porozrzucane (a wręcz poukrywane) po planszach diamenty. A kiedy już te będą w waszym posiadaniu i nadal nie macie dość, zawsze możecie podjąć wyzwania czasowe!  W produkcji znajdziemy w sumie 40 poziomów, w których będziemy musieli naobracać się jak szaleni, dbając o bezpieczeństwo anonimowego bohatera. Wymagająca, przyjemna, ale — co z perspektywy czasu jest chyba jej największym minusem — w oklepanej oprawie gra. W 2013 roku stawianie na sylwetki już na nikim nie robi wrażenia, a już na pewno nie dobrego — mimo wszystko jest estetycznie i grywalnie, zatem wydaje mi się, że warto wyskubać z portfela te trzy złote i pobawić się trochę tamtejszą fizyką. Gra dostępna jest zarówno na iOS jak i Androida. 