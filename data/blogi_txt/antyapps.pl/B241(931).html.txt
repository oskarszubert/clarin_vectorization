05.04.2013 Mówi się, że jak coś jest do wszystkiego, to tak naprawdę nie nadaje się do niczego. Sęk w tym, że nasze smartfony nie mają nieograniczonej pojemności i często musimy korzystać z aplikacji unifikujących wiele różnych funkcji i rozwiązań. W ten sposób nie tylko oszczędzamy cenne megabajty, ale też ułatwiamy sobie dostęp do poszczególnych funkcji, do których normalnie musielibyśmy przełączać się między programami. Takim kompleksowym narzędziem do zarządzania czasem ma być Day by Day. Day by Day to jedna z tych aplikacji, które mimo dość rozbudowanych możliwości ciągle obsługuje się banalnie prosto i intuicyjnie. Teoretycznie mamy do czynienia z kolejną aplikacją kalendarza. W praktyce twórca rozbudował ją o kilka przydatnych narzędzi oraz zintegrował z Google Tasks (oczywiście zapewniając też synchronizację), co sprawia, że z jednego miejsca możemy zarządzać spotkaniami i wydarzeniami, a także wyznaczać sobie cele do zrealizowania w przyszłości. Wszystko to składa się na kompleksowe narzędzie do samoorganizacji.    Program na specyficzny, przesiąknięty żółtym kolorem interfejs. Na szczęście można to szybko zmienić w ustawieniach, gdzie przygotowano kilka różnych schematów kolorystycznych. Rozlokowanie funkcji wydaje się przejrzyste. Główną cżęść ekranu stanowi tabela kalendarza, którą szybko możemy przełączyć na chronologiczną listę najbliższych zadań oraz wydarzeń. Zarówno jedne jak i drugie dodajemy za pomocą odrębnych przycisków, dzięki czemu nie wprowadzimy do kalendarza (lub naszej listy w Google Tasks) zbędnego chaosu. Powiedzmy jednak sobie szczerze – o pomyłkę jest tutaj nietrudno, bo ikonki leżą obok siebie, a ekrany z opcjami dodawania różnią się właściwie detalami. Mimo dość szerokich możliwości w Day by Day rażą pewne uproszczenia. Przede wszystkim nie znalazłem sposobu, by przełączać widoki kalendarza. Do dyspozycji oddano nam tylko tabele miesięczne, ale już tygodniowych czy rocznych nie podejrzymy. Trochę to frustrujące. Trochę doskwiera też brak możliwości oddzielenia listy zadań od listy wydarzeń – czasem po prostu chcemy skorzystać tylko z jednej z nich. Szkoda też, że program nie integruje się z innymi usługami – np. z Facebookiem w celu pobierania informacji o urodzinach. Stałby się dzięki temu bardziej wszechstronny. Do zalet na pewno też nie zaliczymy ceny wersji pełnej – 14 zł. To dość wysoka kwota, jak na aplikację kalendarza. Co prawda darmowe wydanie jest tylko nieznacznie okrojone z funkcji, ale emituje uciążliwe reklamy, które na pewno nie sprzyjają efektywnemu planowaniu. Day by Day to aplikacja ciekawa, ale wymagająca jeszcze trochę pracy. Potencjał w pomyśle na pewno jest duży, wystarczy go dobrze wykorzystać. Naprawdę dobrych i solidnych kalendarzy w Google Play jest jak na lekarstwo – być może ten stanie się w końcu godną alternatywą dla rozwiązania proponowanego przez Google. 