06.09.2012 Aplikacji służących do słuchania kanałów radiowych z najdalszych zakątków świata znajdziemy w AppStore całą masę. Są wśród nich płatne i bezpłatne oraz lepsze i gorsze, większość z Was ma już pewnie swoje ulubione programy, które wykorzystuje do tego celu. OneTuner Radio to aplikacja radiowa pod pewnym względem niepowtarzalna. Potrafi ona bowiem, po uprzednim skonfigurowaniu odtwarzać nasz osobisty kanał radiowy w postaci wpisów na Facebooku oraz Twiterze. Co więcej, obecnie wersja Pro OneTuner dostępna jest w obniżonej cenie. Design OneTuner Pro to minimalizm w czystej postaci. Aplikacja utrzymana jest w odcieniach szarości, a liczba opcji ograniczona jest do tych, które są naprawdę niezbędne. Mamy więc tradycyjny ekran wyboru stacji radiowej – wyszukiwarka pozwala poruszać się w kategoriach: kraj nadawania, język audycji oraz gatunek muzyki. Wśród całego mnóstwa stacji znajdziemy również radia polskojęzyczne.  Po wybraniu konkretnego radia możemy dodać je do ulubionych oraz rozpocząć odtwarzanie. Miło, że aplikacja może działać w tle, co umożliwia np. przeglądanie internetu podczas słuchania radia. Najciekawszą funkcjonalnością OneTuner Pro jest jednak wspomniana na wstępie integracja z serwisami społecznościowymi. Obecnie program obsługuje dwa, cieszące się sporą popularnością portale: Facebook’a oraz Twitter’a. Po odpowiednim skonfigurowaniu (czytaj: po zalogowaniu się oraz udzieleniu kilku zezwoleń) i wybraniu lektora (dostępny m.in. język polski) otrzymujemy możliwość słuchania (!) naszej Facebook’owej ściany oraz wpisów pojawiających się na Twitterze. Muszę przyznać, ze pomysł to dość ciekawy oraz oryginalny i choć osobiście nie potrzebuję takiej funkcjonalności, to może znajdą się osoby, dla których będzie ona czymś więcej niż tylko widowiskowym gadżetem.  Niestety, mimo wielu zalet OneTuner Pro ma również wadę, jedną ale poważną. Aplikacja jest niestabilna. Jednego dnia całość hula przez pół dnia bez żadnych problemów, a nazajutrz w żaden sposób nie można uruchomić spersonalizowanej stacji, a program co rusz zamyka się w najmniej oczekiwanych momentach. Dolegliwości te występują zarówno na iPadzie 2 jak i najnowszym iPodzie Touch (oba z systemem iOS w wersji 5.1). Ocena: 3- 