20.02.2013 Karol Paciorek i Włodek Markowicz znani również jako Lekko Stronniczy – duet to zaiste oryginalny i wyróżniający się w raczkującej krajowej vlogosferze. Twórcy popularnego wideobloga wystartowali w połowie stycznia z nowym projektem – poranną audycją na żywo zatytułowaną „Co tak wcześnie?!”. Program nadawany jest od poniedziałku do piątku między 8 a 9 rano, a słuchać go możecie na specjalnie przygotowanej stronie internetowej oraz za pośrednictwem aplikacji mobilnej, przeznaczonej na smartfony działające pod kontrolą jednego z dwóch najpopularniejszych systemów mobilnych: iOS lub Androida. Co tak wcześnie?! to aplikacja przejrzysta, prosta w obsłudze i znakomicie spełniająca swoje zadanie. Ponadprzeciętnych rozmiarów napisy i duże przyciski sprawiają, że z obsługą programu powinny poradzić sobie nawet osoby znajdujące się w sennym letargu. Prócz standardowych opcji dostępnych w każdej radiowej aplikacji (play, pause, stop), program przygotowany przez agencję Lupine Development umożliwia zmianę jakości dźwięku (HD/SD) oraz przyłączenie się do czatu aktywnego w czasie trwania porannej audycji. Tylko tyle i aż tyle – moim zdaniem całkowicie wystarczająco.  Program Co tak wcześnie?! oparty jest w dużej mierze na interakcji z fanami i słuchaczami. To nasza wersja porannych programów z stacji radiowych, ale w formacie bardziej przyjaznym odbiorcom internetowym. Oczywiście jak w całej naszej działalności kluczowa jest więź z odbiorcami: audycje są w dużej mierze oparte na mailach i interakcjach na naszym fanpage’u na Facebooku. W nieodległej przyszłości planujemy wprowadzić możliwość dzwonienia do nas na antenę - tak dla serwisu www.wirtualnemedia.pl mówi jeden z prowadzących audycję, Karol Paciorek. Aplikacja, którą przyszło mi testować na iPadzie drugiej generacji wyposażonym w system iOS 6.1 działa stabilnie i płynnie. Choć w AppStore dostępna jest jedynie iPhone’owa wersja Co tak wcześnie?!, użytkownicy tabletów nie powinni mieć powodów do zmartwień – pacnięcie w niewielkie pole x2 sprawia, że program skaluje się do odpowiednich rozmiarów (bez efektu pikselozy!). Posiadacze urządzeń działających pod kontrolą systemu z logo zielonego robota Co tak wcześnie?! mogą pobrać z Google Play. Użytkownicy Windows Phone również nie są poszkodowani – aplikacja dostępna jest w sklepie z aplikacjami na mobilną platformę Microsoftu. Program jest oczywiście darmowy. 