14.10.2013 Ćwiczenie ze smartfonem powoli wchodzi w stały zestaw nawyków nowoczesnych ludzi.Bardziej zaawansowani kompletują je pewnie samodzielnie lub z pomocą trenera z siłowni, innym wystarcza zestaw odgórnie zdefiniowanych zadań na każdy dzień. Autorzy aplikacji proponują siedem minut wysiłku — w sam raz na poniedziałkowy poranek, by z energicznie i z uśmiechem rozpocząć nowy tydzień! Na starcie proponowane jest nam założenie konta w serwisie lolo — to rzecz opcjonalna, także jeśli nie planujecie synchronizować gromadzonych przez aplikację danych, śmiało możecie ten krok pominąć i przejść dalej. Podajcie zatem swój wiek, wzrost, wagę oraz nazwę użytkownika; nie zaszkodzi również zaznaczyć Waszego poziomu wtajemniczenia (początkujący, średnio zaawansowany, zaawansowany), by aplikacja wiedziała jakiej rangi wyzwania może Wam rzucać, dosłownie, pod nogi. Warto także zaznaczyć jakim sprzętem do ćwiczeń dysponujemy, by w razie czego podrzucić nam zadania wykorzystujące dodatkowe akcesoria. Jeżeli takich na stanie nie macie, to spokojnie — i bez nich sobie jakoś poradzimy.  Następnie klikamy start i rozpoczynamy ćwiczenia — miła pani lektor zapowiada ćwiczenie, daje nam kilka sekund na przygotowanie, a następnie na ekranie naszego urządzenia widać prezentację danego zadania. Z racji na to, że nie wszystkie z zadań wykonywane są w jednej pozycji, każdorazowo dają nam krótką chwilę na to, aby się wygodnie ułożyć. I każdorazowo przed nami zestaw kilkunastu ćwiczeń, które wykonujemy przez 30 sekund. Niby nic, a jednak!  W aplikacji możemy w każdej chwili przejrzeć nasz profil i zmienić dane — dodając kolejne akcesoria, czy manipulując trybem trudności. Ciekawą opcją jest dodanie własnej muzyki z biblioteki utworów zapisanych na naszym urządzeniu — program automatycznie analizuje ich tempo i do takiegoż właśnie tła dostosuje intensywność ćwiczeń. Bez problemu możemy także przejrzeć historię naszych ćwiczeń i obserwować progres — po każdym zestawie w podsumowaniu znajduje się czas, ilość spalonych kcal czy ile dni upłynęło od podjęcia przez nas wyzwania z codziennym siedmiominutowym zestawem ćwiczeń. 7-minute Workout jako aplikacja, jest zrobiona naprawdę porządnie. Wysokiej jakości materiały, możliwość zarządzania i dostosowywania ścieżki dźwiękowej według własnego widzimisię i bogata, bo składająca się z ponad dwustu ćwiczeń, baza danych robią duże wrażenie. Jeżeli natomiast chodzi o efektywność tego treningu — nie wypowiem się, bo najzwyczajniej w świecie się na tym nie znam i nie wiem jakie rezultaty możemy dzięki temu uzyskać. Aplikacja dostępna jest w AppStorze w wydaniu na małe ekrany i przyjdzie nam za nią zapłacić około 8 złotych. 