07.08.2013 Przyciski na telefonie — zeszłe stulecie. Dotykowe ekrany — wciąż za dużo. A kiedy specjalne, dedykowane słuchawkom przyciski również okażą się zbyt niewygodne, zawsze możecie spróbować rozwiązań zupełnie nieinwazyjnych, które proponuje Air Call-Accept. Działanie aplikacji opiera się o czujnik zbliżeniowy — kiedy uaktywnimy program, wystarczy, że machniemy przed telefonem dłonią lub przyłożymy go do ucha i połączenie zostanie automatycznie odebrane. Bo właśnie na tyle pozwala nam darmowa wersja Air Call-Accept. Co ciekawe, już przy pierwszym uruchomieniu otrzymujemy komunikat, w którym autorzy informują nas, że aplikacja nie była testowana na wszystkich możliwych modelach i… może nie działać, bowiem wszystko ociera się o nasz sprzęt. Na używanym przeze mnie HTC Sensation problemów z odbieraniem nie miałem, ale… no właśnie — ale!  To zdecydowanie nie jest aplikacja „na każdą okazję”. Nie bez powodu twórcy zostawili nam suwak, którym wybieramy kiedy chcemy ją uaktywnić, a kiedy jednak wolimy, by czujnik zbliżeniowy nie pomagał nam w odbiorze połączeń. I bardzo dobrze, bowiem podczas podróży przy zestawach głośnomówiących czy słuchawkach bluetooth takie rozwiązanie może okazać się pomocne, podobnie i w biurze, kiedy wystarczy że przyłożymy leżący w stacji dokującej / na biurku telefon do ucha. Ale kiedy ten automatycznie odbierał połączenia przy wyjmowaniu go z kieszeni, byłem dość… średnio zadowolony. Air Call-Accept dostępny jest w dwóch wersjach: darmowej oraz płatnej, na którą przyjdzie nam wydać trochę ponad 6 złotych. Pozwala ona dodatkowo na odrzucanie przychodzących połączeń oraz automatyczne wysyłanie z tej okazji wiadomości do telefonującego. Jeżeli planujecie często korzystać z tego typu dobrodziejstw, warto zainwestować. Wcześniej polecam jednak przetestowanie wersji darmowej, choćby po to, by upewnić się, że aplikacja wspiera Wasze urządzenie. 