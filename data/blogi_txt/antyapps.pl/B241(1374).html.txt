02.02.2012 Frozen Window to animowana tapeta, która ma symulować zamarzniętą szybę okna. Na wybrane przez nas zimowe tło nakładany jest odpowiedni filtr, który sprawia wrażenie szronu. Prostymi gestami możemy go zetrzeć z szyby, ale to nie koniec zabawy. Szyba po pewnym czasie zacznie przymarzać ponownie – i to na naszych oczach! Pomimo tego, że Frozen Window występuje w Android Markecie w dwóch wersjach, to ta darmowa jest pozbawiona większości funkcjonalności. Dostajemy w niej jedną tapetę i możliwość ścierania szronu z szyby. Wersja płatna przynosi nie tylko większą liczbę tapet, ale i możliwość wykorzystania własnej. Oprócz tego możemy aktywować efekty trójwymiarowe, bądź też w drugą stronę – obniżyć jakość filtrów, jeśli tapeta za bardzo obciąża naszego smartfona.  W pełnej wersji możemy także topić lód za pomocą oddechu. Właśnie tak wygląda to dla naszych znajomych, przy których dmuchamy na telefon. W rzeczywistości z tego, co rozumiem, to program wyczuwa, że zbliżami telefon do buzi (de facto podnosimy go do góry) i przez użycie akcelerometru odgaduje nasze zamiary. Samo dmuchanie to jedynie ściema przed znajomymi :) Frozen Window to tapeta w sam raz na mrozy, jakie nawiedziły nas ostatnimi czasy. Pełna wersja kosztuje zaledwie około trzech złotych, więc nie jest to duży wydatek, a smartfon zyskuje naprawdę fajny wygląd dopasowany do obecnych za oknem warunków. Możecie także oczywiście pobrać darmową wersję :)  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 