19.07.2012 Jedną z głównych aplikacji używanych na komputerze jest przeglądarka plików i choć w ostatnich latach częściej zaglądam w okno Chrome’a, to nie wyobrażam sobie funkcjonowania bez Total Commandera. Na urządzeniach mobilnych rzadko przeglądam strukturę folderów, jednak nie raz już się przekonałem, że czasem zachodzi taka potrzeba. Używałem już wielu aplikacji, jednak w każdej coś mi nie odpowiadało. Aż tu nagle w Google Play pojawił się nowy, polski menadżer plików. I mimo że to jeszcze wersja beta to już teraz wiem, że to właśnie on pokonał cały zastęp rywali. Solid Explorer autorstwa Krzysztofa Głodowskiego, bo to o nim właśnie mowa, charakteryzuje rozbudowanie funkcji, prostota obsługi oraz wykonanie z dbałością o najdrobniejsze szczegóły — oprócz niezawodności w wykonywaniu zadań, twórca zaproponował też estetyczny design. To wszystko składa się na zestaw pozwalający zostawić rywali daleko w tyle. Oprócz podstawowych dla każdego menadżera plików opcji takich jak eksploracja, kopiowanie i przenoszenie plików czy zmiana ich nazwy, opisywana aplikacja oferuje także obsługę FTP, SFTP oraz SMB; udostępnianie zawartości smartfona poprzez FTP, obsługę i tworzenie archiwów oraz połączenie z najpopularniejszymi usługami służącymi do przechowywania plików w chmurze, takimi jak: Dropbox, SkyDrive, Box czy Google Drive. Solid Explorer wyświetla jednocześnie dwa panele, w których przeglądać możemy pliki zarówno z pamięci telefonu jak i dodatkowej karty. Kiedy trzymamy telefon w pionie, przechodzimy między nimi suwając palcem w lewo/prawo, zaś w poziomie oba wyświetlane są obok siebie. Warto też dodać, że aplikacja oferuje możliwość otworzenia kilku zakładek jednocześnie, dzięki czemu szybko możemy przełączać się między najczęściej odwiedzanymi folderami bez zbędnych kombinacji. Już w tutorialu autor zachwala opcję wyszukiwania która została zaimplementowana w Solid Explorerze. Nie mam telefonu wypchanego po brzegi, ale kilka GB jest zajętych — mimo tego wyszukiwanie dowolnej frazy nie trwało więcej niż kilka sekund. To ogromny plus, wszyscy bałaganiarze którym zdarzyło się już posiać pliki z pewnością to docenią. Warto także wspomnieć o możliwości zmiany widoku listy plików czy modyfikacji jej wielkości. Myślę, że po chwili spędzonej w ustawieniach każdy znajdzie opcję która go zadowoli. Ciekawie też zaprezentowane są właściwości plików i folderów, gdzie w bardzo szczegółowej, a zarazem atrakcyjnej dla oka, formie podawane są statystyki związane ze wskazanymi przez nas elementami. Ale na tym jeszcze nie koniec. Autor w informacji o aplikacji wspomniał też o planowanych w niedalekiej przyszłości nowościach, wśród których znalazły się takie punkty jak: menadżer aplikacji, skórki holo, nowy interfejs dla tabletów czy usprawnione zaznaczanie plików. Nie pozostaje mi zatem nic, jak tylko wyglądać kolejnej, oby tym razem już stabilnej, wersji tego menadżera gdyż, jak już wcześniej wspominałem, Solid Explorer wciąż jest jeszcze w fazie beta. Nie zmienia to jednak faktu, że nawet teraz jest to najlepsza aplikacja do zarządzania plików z jaką spotkałem się w sieciowym sklepiku Google. Dla każdego użytkownika Androida jest to pozycja obowiązkowa — czas skończyć zabawę w półśrodki. Nie ma na co czekać, pobierajcie Solid Explorer, w końcu jest dostępny zupełnie za darmo! 