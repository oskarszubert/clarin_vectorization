14.02.2014 Instagram stał się już inspiracją dla wielu aplikacji. Ich twórcy odeszli jednak od pierwotnej idei i w ten sposób powstało np. Vine, gdzie możemy się dzielić krótkimi nagraniami wideo czy Instaradio stawiające na głosowe komunikaty. Opisywana dziś aplikacja pozwala na tworzenie i udostępnianie mniej lub bardziej rozbudowanych nagrań. Całość działa w sposób zbliżony do modelu obranego przez twórców Instagrama. Czy to ma szanse się przyjąć? W Instagramie udostępniamy zdjęcia (a od niedawna filmy), Vine skupia się na wideo. Instaradio to „radiowy” serwis społecznościowy. Użytkownicy mogą tutaj udostępniać nagrania o dowolnej długości i dowolnym rozmiarze. Nic nie stoi zatem na przeszkodzie, aby w ten sposób prowadzić kilkunastominutowy podcast. Aplikacja ma charakter czysto społecznościowy, a więc nie powinno być problemów ze znalezieniem odbiorców. Całość działa w sposób dość prosty i oczywisty. Po nagraniu audycji możemy przypisać jej wybrany komentarz (do dyspozycji mamy też hasthagi) i opublikować w swoim strumieniu. Jest tutaj też opcja szybkiego udostępnienia takie „audioposta” na Facebooku i Twitterze lub wysłania go MMS-em czy też e-mailem. Ciekawym dodatkiem jest też możliwość nadawania na żywo. Wówczas takie nagranie mogą słuchać wszyscy aktualnie podłączeni do serwerów Instaradia użytkownicy. Po zakończeniu takiej audycji jest ona natomiast zapisywana jako klasyczny post. Sęk w tym, że wymaga to w miarę niezłego połączenia internetowego, bez czego audycja będzie praktycznie niemożliwa (lub w najlepszym wypadku strasznie frustrująca). Każdy z opublikowanych postów można polubić (ikonka serduszka) lub skomentować. Stale widoczny jest też licznik odtworzeń nagrania, co daje nam pewien obraz jego popularności. Użytkownicy mogą siebie wzajemnie obserwować, by stale widzieć opublikowane nagrania innych. Wbudowane mechanizmy wyszukiwania, hashtagi, a także dział Editor’s picks agregujący najciekawsze posty pozwalają na szybkie dotarcie do szczególnie interesujących treści. Słowem całość mocno odzwierciedla to, co oferują inne aplikacje tego typu. Interfejs również nie jest żadnym zaskoczeniem. Twórcy postawili na sprawdzone rozwiązania, które już dobrze kojarzymy m.in. z Instagrama. Jest to szczególnie widoczne na stronach profilowych użytkowników, które niemalże zostały całkowicie zdarte od konkurencji. Z jednej strony dobrze, że twórcy stawiają na sprawdzone rozwiązania, ale z drugiej chciałbym zobaczyć tutaj chociażby szczyptę oryginalności, inwencji i wkładu własnego. Nie można odnieść sukcesu w taki sposób. Instaradio to ciekawy pomysł na nowy mobilny serwis społecznościowy. Szkoda, że wykonanie trąci za bardzo tym, co już widzieliśmy w Instagramie. Liczyłem, że za oryginalnym pomysłem pójdzie też oryginalne wykonanie, ale się trochę zawiodłem. Niemniej, jeżeli preferujecie tego typu aktywność społecznościową, warto spróbować – chociażby z uwagi na bardzo dużą swobodę w nagrywaniu oraz świetną opcję nadawania na żywo. 