15.03.2012 Od kiedy aplikacja Cyfry Plus pojawiła się w AppStore kusiła mnie swoją funkcjonalnością. Jestem abonentem Cyfry Plus jednak z racji braku usługi Multiroom nie mam możliwości oglądania dodatkowych kanałów w swoim pokoju. Czasami, kiedy podstawowa siódemka zawodzi, ma się ochotę rzucić okiem na coś innego. Czemu zatem nie zrobić tego na ekranie telefonu?  Telefony komórkowe, to coraz popularniejsza forma odbierania telewizji. Skoro można na nich oglądać filmy w trakcie podróży, nic zatem nie stoi na przeszkodzie, by oglądać telewizję, umożliwia to nam aplikacja Cyfra Plus. Program w zależności od wykupionego pakietu Cyfry pozwala nam oglądać kanały z rodziny Canal+: Planete+, Kuchnia+, DOMO+, teleToon+, MiniMini+, Hyper+, Canal+ Weekend, Canal+ GOL, Canal+ SPORT. Wbrew pojawiającym się opiniom wśród recenzji programu w AppStore nie mogę narzekać na płynność streamowanych kanałów – to jednak zależy od prędkości posiadanego łącza. Poza możliwością oglądania telewizji na żywo, z mobilną Cyfrą Plus sprawdzimy także aktualnie nadawany program na wspomnianych kanałach. Mamy także możliwość przewinąć emitowany program w tył do 10 minut. Zatem idealne rozwiązanie w chwili spornej sytuacji w trakcie meczu lub spóźnienia na emisję ulubionego programu.  Program jest kompatybilny z iPodami Touch 3/4G, iPadem 1/2 oraz iPhonem 3GS/4/4S. Czy nadaje się do oglądania telewizji? Ja uważam, że jak najbardziej tak. Co można byłoby zrobić by aplikacja była lepsza? Cóż… oczywiście najlepiej, gdybyśmy mogli oglądać całą ofertę kanałów Cyfry, na to jednak zapewne będziemy musieli jeszcze sporo poczekać. Aplikacja dostępna jest w AppStore za 0,79€. 