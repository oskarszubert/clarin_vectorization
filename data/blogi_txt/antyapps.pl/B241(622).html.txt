10.05.2013 Długo oczekiwana, mobilna premiera legendarnego Carmageddona nastąpiła. Brutalne, bezlitosne i pełne agresji wyścigi wreszcie zagościły na małych (i większych) ekranach. Czy rezultat jest przekonujący i wart naszej uwagi? Co gra oferuje na platformach mobilnych i czy nowy sposób sterowania nie przyćmił jej blasku? Pora się przyjrzeć bliżej mobilnemu Carmageddonowi. Carmageddon to produkcja kultowa, która była właściwie prekusorem dzikich wyścigów, w których głównie chodziło o zrobienie jak największego dymu. Dojechanie do mety (o ile w ogóle było osiągalne) stanowiło tutaj cel drugorzędny. Rozgrywka ociekała krwią, a wraki zniszczonych pojazdów walały się na lewo i prawo. Całość utrzymano natomiast w specyficznym, wciągającym klimacie, który na długo pozostawał w pamięci.  Jak jest w przypadku mobilnej wersji gry? Otrzymujemy tutaj właściwie wszystko to, co widzieliśmy przed laty na dużych monitorach CRT naszych desktopów. Do dyspozycji oddano nam zatem aż 36 poziomów kampanii, 28 przeciwników i 30 grywalnych pojazdów (Swoją drogą, gdyby Carmageddon miał swoją premierę dziś, miałby pewnie z 15 aut, a każde kolejne kupowalibyśmy w DLC…). Jest zatem co testować, zwłaszcza, że poza standardowymi poziomami znajdziemy tutaj też specjalne, bonusowe atrakcje.  Rozgrywka właściwie nie uległa zmianom. Zaczynamy na starcie wraz z innymi pojazdami, by po kilku minutach taranować się wzajemnie na drogach i poboczach, rozjeżdżając przy tym wszystko co się rusza. Otrzymujemy za to punkty oraz dodatkowy czas, który możemy też „zarabiać” przejeżdżając przez kolejne checkpointy lub niszcząc pojazdy rywali. Dróg do osiągnięcia sukcesu jest zatem kilka i nie musimy ograniczać się tylko do jak najszybszego dotarcia do mety.  Sterowanie w Carmageddonie jest bardzo konfigurowalne. Możemy tutaj zdecydować samodzielnie, czy wolimy korzystać z akcelerometru czy przycisków ekranowych, a nawet połączyć oba te sposoby. W trakcie zabawy istnieje też możliwość zmiany położenia przycisków, by jak najlepiej odpowiadały one naszym nawykom i rozmiarom dłoni. Przyznam szczerze, że to właśnie tego elementu się najbardziej obawiałem, ale twórcy wyszli obronną ręką i dali graczom dużą swobodę, na którą trudno narzekać. Graficznie Carmageddon prezentuje się przeciętnie, nawet jak na platformę mobilną. W zasadzie trudno tutaj oczekiwać cudów – gra ma swoje początki w 1997 roku, a wygląda na to, że oprawa została ulepszona przez twórców tylko nieznacznie (właściwie ograniczono się do modeli aut). Na pewno znajdziemy wiele ładniejszych produkcji mobilnych, ale w przypadku Carmageddona nie ma co za bardzo narzekać. Gdyby zrewolucjonizować warstwę wizualną, gra mogłaby stracić swojego ducha, a przecież właśnie ten element wywołujący sentyment u graczy jest w tym wszystkim najważniejszy.  Carmageddona polecam każdemu – bez względu na to, czy miał kiedyś styczność z desktopową wersją czy też nie. Gra daje ogrom zabawy i frajdy. Może sporo elementów wydaje się dziś nieco archaicznych, ale przez to produkcja ta wywołuje jeszcze więcej emocji. Warto się śpieszyć, bo wersja PROMO będzie dostępna za darmo jeszcze tylko przez kilkanaście godzin. Potem do dyspozycji pozostanie nam demo i wydanie płatne (6,27 zł).    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 