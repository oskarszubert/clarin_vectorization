25.01.2013 Tytuł filmowego Instagramu próbowaliśmy przypiąć już niejednej aplikacji, która pozwala na publikację krótkich materiałów video. Po raz pierwszy wydano jednak program, w którym drzemie olbrzymi potencjał, a siła tkwi w oryginalnym podejściu do tematu i naprawdę solidnych „plecach” pod postacią najpopularniejszego portalu mikro-blogowego – Twitter.  Oto Vine. Historia Instagramu pokazuje, że mając ciekawy pomysł, można osiągnąć międzynarodowy sukces. Dziś aplikacja będąca już pod skrzydłami Marka Zuckerberga i jego kolegów z Facebooka, wcześniej niezależny projekt, który miał wystarczająco dużo szczęścia by srogo namieszać wśród aplikacji umożliwiających edycję i publikację zdjęć, a także zmienić zwyczaje użytkowników. Małym projektom filmowym nie udało się przebić do szerszej publiczności. Viddy będący chyba najpopularniejszą aplikacją tego typu, nadal jest raczej programem undergroundowym, choć swego czasu aktywnie wykorzystywanym przez świat celebrytów. Filmy publikowali m.in. raper Wiz Khalifa czy rockowa grupa Linkin Park. Niestety nie specjalnie odbiło się to na statystykach programu. Projektanci mobilnych aplikacji nadal jednak szukają klucza do spopularyzowania trendu publikacji krótkich projektów filmowych. Kolejną próbą jest opublikowany wczoraj Vine za którego przygotowaniem stoi ekipa tworząca Twittera. Przyłóż palec do ekranu i nagrywaj, oderwij, a kamera przestanie rejestrować obraz – i tak przez sześć sekund. To zdanie chyba najlepiej odzwierciedla sposób działania Vine. Gotowy zlepek krótkich klipów możemy opublikować na łamach serwisu okraszając go krótkim opisem, który najlepiej wypełnić tagami tematycznymi. Gotową pracę możemy także wysłać na nasz profil na Twitterze i Facebooku.  Choć tuż po oficjalnej premierze Vine, Grzegorz Marczak będący redaktorem naczelnym AntyWeb napisał na swoim profilu na Facebooku, że Vine wykonane jest słabo, na mnie to właśnie wykonanie aplikacji wywarło największe wrażenie. Po pierwsze – design programu. Vine wygląda naprawdę świetnie, jego obsługa jest prosta i intuicyjna. Bez większych problemów przełączam się pomiędzy kolejnymi kartami aplikacji, gdzie znajdę prace innych użytkowników, a także przyjrzę się tym które opublikowałem sam. Po drugie – sposób nagrywania materiału. Po prostu rewelacja. Tak prostej metody na rejestrowanie obrazu jeszcze nie widziałem. Nagrywanie aktywujemy trzymając palec na ekranie, analogicznie gdy go stamtąd weźmiemy program przestaje rejestrować. Z tym poradziłoby sobie nawet kilkuletnie dziecko. Po trzecie – oryginalny pomysł. Vine prezentuje ciekawe podejście do tematu krótkich filmów, które mam wrażenie może się przyjąć wśród użytkowników. Sześć sekund to dobry czas by pokazać coś interesującego jednocześnie nie zanudzając odbiorców. Chcąc się upewnić, że Vine naprawdę skrywa w sobie moc, wystarczy przejrzeć parę polecanych materiałów opublikowanych przez pierwszych użytkowników. Wygląda to naprawdę imponująco. Program jest bezpłatny i znajdziecie go w AppStore. Wersje na pozostałe systemy mają mieć swoją premierę już niebawem. 