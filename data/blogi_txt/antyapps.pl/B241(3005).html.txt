12.09.2013 Aplikacje fotograficzne — jest ich zarówno na Androida jak iOS naprawdę dużo. Twórcy co rusz to prześcigają się w tym, jak przebić innych. Jedni stawiają na prawdziwe kombajny do edycji zdjęć, inne — na skrajny minimalizm i skupienie się na jednej funkcji. Jak autorzy Photo Blur, które pozwala nam… nakładać efekt rozmycia na importowanych doń fotografiach. Doskonale zdaję sobie sprawę z tego, że efektownie nałożony filtr tak prozaiczny jak rozmycie, może wznieść fotografię na zupełnie nowy poziom. Jednak tutaj, w przeciwieństwie do dajmy na to Bokeh Lens, nie mamy żadnego wpływu na filtr i zakres jego działania. Jedyne pole do manewru jakie mamy, to zmiana intensywności rozmycia oraz zabawa jasnością. Co ciekawe, przy imporcie większych zdjęć aplikacja automatycznie przycina je do rozmiaru, który sama uznaje za słuszny i po zapisaniu jej rozmiar jest przycięty w sam raz na tapetę dla iPhone’a. Inspiracją autorów programu jest nowa odsłona iOS7 i tamtejsze wszędobylskie blury.  Przyznam szczerze, że Photo Blur wywarł na mnie niespecjalnie pozytywne wrażenie. Jakość rozmycia jaką oferuje aplikacja stoi na wysokim poziomie, ale gro aplikacji może zrobić to samo, a nawet lepiej, a przy okazji oferuje także zestaw innych funkcji. Ale jak wiadomo — ile ludzi, tyle gustów, dlatego niektórzy może i postawią na ten skrajny minimalizm przy tworzeniu tapety na nowe oprogramowanie dla swojego iPhone’a. Photo Blur dostępny jest w AppStorze na co dzień za 0,89 euro; obecnie jednak trwa promocja w ramach której można go jeszcze przez chwilę pobrać za darmo. 