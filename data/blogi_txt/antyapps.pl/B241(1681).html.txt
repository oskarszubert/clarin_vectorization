03.09.2013 Choć koleje w naszym kraju nie mają zbyt dobrej opinii, zdążyły się dorobić rewelacyjnej oficjalnej aplikacji o nazwie Bilkom. Zawiera ona wszystko co niezbędne by możliwie bezboleśnie poruszać się pociągami rodzimych przewodników. Największy z nich PKP Intercity (Express Intercity i TLK), postanowił jednak wydać własną, konkurencyjnej aplikacji. Czy było warto? Opisywana tutaj wersja Windows Phone różnie się od tych na iOS i Androida, w ich przypadku ocena końcowa może być wyższa. Na początku warto zaznaczyć, że ograniczenie jej do połączeń PKP Intercity sprawia, iż w bazie nie znajdziemy rozkładów dla kolei regionalnych. To pierwszy spory minus względem aplikacji Bilkom. Na ekranie głównym przywita nas wyszukiwarka połączeń. Jej działanie jest poprawne, a dzięki sporej ilości filtrów możemy dopasować poszukiwane połączenie do swoich potrzeb. Niestety same wyniki nie prezentują się już tak okazale. Po pierwsze, są nieczytelne, po drugie brakuje bardziej szczegółowych informacji, takich jak chociażby godziny przyjazdu na poszczególne stacje. Po trzecie, w przypadku gdy połączeń na danej trasie jest niewiele, ekran zapełniają zdublowane wyniki. Kolejna zakładka to Punktualność  dowiemy się z niej o opóźnieniach 3 najbliższych pociągów na wybranej stacji. Planowane to lista naszych zapisanych połączeń. Drobnym, ale miłym dodatkiem jest każdorazowe sprawdzanie statusu połączeń i informacja o tym czy jest aktualne. W ostatniej Info znajdziemy garść informacji przydatnych dla podróżnych. Niestety ich forma przypomina wyciąg z regulaminów. Dobrze że są (zwłaszcza informacje o kategoriach biletów), ale mogły zostać podane w bardziej przyjemny i przejrzysty sposób.  Interfejs IC Navigator jest prosty, ale nie zawsze przejrzysty. Oparto go na standardowym dla Windows Phone szablonie (podobnie jak Bilkom) z dodatkami elementów graficznych. Wygląda przez to bardziej kolorowo, a zarazem gorzej na urządzeniach z większą rozdzielczością. Dodatkowo, aplikacji podczas testów kilkukrotnie zresetowała się. IC Navigator choć nie jest aplikacją złą, wypada bardzo słabo przy konkurencie jakim jest Bilkom. Nie rozumiem celu powstania takiej aplikacji, gdy tak naprawdę nie oferuje nic nowego, poza to co jest dostępne w innych (a od oficjalnej właśnie tego się wymaga), a części wspólne ma gorzej rozwinięte. Oczywiście zawsze lepiej mieć wybór, to jednak nie tłumaczy przeciętności IC Navigator. Wersję na Androida pobierzecie tu a na iOS tutaj. 