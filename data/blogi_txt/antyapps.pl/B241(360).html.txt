15.12.2011 Mamy już co prawda dostęp do sklepu iTunes oraz tamtejszej biblioteki filmów, ale jednak nie jest ona zbyt kompletna i wymagający czegoś więcej poza naprawdę największymi hitami mogą mieć z dostępnością problem. Wtedy można wybrać się do sklepu fizycznego czy sieciowego, aby zamówić DVD/Bluraya, ale jak go naprawdę wygodnie odtworzyć w trasie? A co na dodatek miałem zrobić biedny ja, który ogląda japońskie programy telewizyjne, których kupić na nośniku fizycznym nie można nigdzie? Z dostępnością cyfrową problemu nie ma, ale z wygodnym obejrzeniem – już jak najbardziej. Na szczęście AvPlayerHD na iPada rozwiązał dla mnie te problemy ostatecznie.  Aplikacja nie jest jak na iOSowe standardy najtańsza, gdyż kosztuje prawie 2.5 euro, ale za tę kwotę dostajemy naprawdę wygodne oprogramowanie do odtwarzania wszelkiej maści filmów. Pierwsza rzecz – trzeba je na iPada zgrać. Można to zrobić albo przez iTunes (prosty drag’n'drop), albo po WiFi, ale wtedy potrzebna będzie konfiguracja FTP w sieci. Co nie zmienia faktu, że możliwość taka jest. Menu jest szalenie proste – w ustawieniach możemy m.in. sobie sporo skrótów przypisać, w media explorerze zaś przechodzimy do konkretów – odtwarzania filmów. Wsparcie mają praktycznie wszystkie formaty, w jakich udało mi się znaleźć nagrania, a dodatkowo program wczyta nam napisy – smi, srt, txt i dźwięczne ass. Jakby ktoś potrzebował – nawet prędkością odtwarzania pokierujemy (od 0.5x do 2x). Chcecie nałożyć jakiś filtr na oglądany film? Też można zmienić mu kolory. Choć kompletnie nie mam pojęcia po co. Podstawowym wymaganiem dla mnie w przypadku tego typu programu był brak bawienia się w jakiekolwiek konwersje – i udało się. Po prostu zrzucamy to co mamy na komputerze i magicznie działa. Także w HD – 720p działa bez żadnej konwersji i bez żadnego przycinania. Jest też możliwość wypuszczenia obrazu na telewizor, jakby co. Dokładnie takiej aplikacji do odtwarzania filmów potrzebowałem – szybkiej, sprawnej, bezproblemowej. I taki jest AVPlayerHD. Polecam wszystkim posiadaczom iPada. AVPlayerHD można nabyć tutaj. Dostępna jest też wersja na małe urządzenia. 