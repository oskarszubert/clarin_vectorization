28.01.2014 I bynajmniej jeśli chodzi o tytuł, to nie jest to żadna ujma. Często przy okazji takich klasycznych platformówek 2D wspominałem już, że era 16-bitowych gier ma specjalne miejsce w moim osobistym rankingu. Odpalając Blade of Betrayal poczułem się jak za starych, dobrych czasów. Gra przypominała mi kultowe amigowe Blues Brothers czy Hudson Hawk. Jeżeli wspomniane tytuły nie są Wam obce, albo po prostu odnajdujecie się w klimacie, warto zainteresować się tą produkcją.  Już po wstępie z pewnością wiecie, że Blade of Betrayal to nic innego jak dość porządna w mojej opinii platformówka. Skakanie między przeszkodami, machanie mieczem, zdobywanie broni, radzenie sobie ze strażnikami, unikanie przeszkód — czyli tak naprawdę nic, czego nie znalibyśmy z innych produkcji tego typu. Nie spodziewajcie się tutaj żadnej rewolucji czy nawet znaczącej ewolucji gatunku, to po prostu fajnie skrojona gra kontynuująca tradycję.  Zamiast bawić się w rozbudowane tutoriale, autorzy postawili na minimalizm i wszystkie kluczowe informacje umiejscowili w głównym menu. Znalazł się tam odnośnik do samouczka, który zamyka się w dwóch stosunkowo krótkich tablicach, a przy tym jest wyczerpujący. Fabuła zaś przedstawiona jest na ilustrowanych scenkach — nie jest zbyt porywająca, ale nie można mieć wszystkiego. Elementem jednak który dodaje najwięcej klimatu grze jest ścieżka dźwiękowa. Na tę składa się zestaw utworów pozwalający dosłownie przenieść się w czasie, a co najlepsze, wszystkie je można pobrać za darmo na oficjalnej stronie projektu. :)  Jak zwykle drażliwym punktem gier zręcznościowych do których Blade of Betrayal niewątpliwie się zalicza jest sterowanie. To, tradycyjnie już, zostało oparte na wirtualnej gałce analogowej wzbogaconej przez cztery przyciski. Kwestia ich wygody jak zwykle jest sporna — na blisko 10″ iPadzie nie należały do zestawu marzeń, jednak jestem przekonany, że na mniejszych ekranach sprawdzą się o wiele lepiej. Na dużą pochwałę zasługują również projekty poziomów. Są przemyślane, duże, pełne smaczków i poukrywanych dóbr które warto mieć przy sobie, jeśli chcemy, by nasza przygoda stała się nieco łatwiejszą :).  Potwory, ludzie, roboty — na naszej drodze spotkamy różne typy przeciwników, ale bogaty zestaw broni pozwoli nam się z nimi bez większego problemu uporać. Czy warto poświęcić czas na tę przygodę? Moim zdaniem — tak. Jak wspomniałem wyżej może nie będzie to najbardziej rewolucyjna produkcja w Waszych życiach, jednak jakość wykonania oraz miodność rozgrywki zasługują na uwagę. Tym bardziej, że za wersję na małe ekrany przyjdzie nam zapłacić jedynie 0,99$, zaś na duże dwa razy tyle. Obecnie jednak można ją pobrać za darmo w ramach trwającej jeszcze przez chwilę promocji. 