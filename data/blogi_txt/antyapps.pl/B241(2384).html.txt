04.09.2013 Jeden z najpopularniejszych serwisów współtworzonych przez użytkowników i służący do dzielenia się ciekawymi treściami znalezionymi w internecie doczekał się w końcu nowej wersji swojej mobilnej aplikacji dla Androida. Jak twierdzą twórcy, najróżniejsze wariacje na temat „Gdzie moja cholerna aplikacja na Androida, lenie!” (oczywiście w wolnym tłumaczeniu) od dwóch miesięcy zasypywały ich jak nigdy. Nowa wersja aplikacji jest jeszcze w fazie ulepszania, dlatego przez najbliższe miesiące wiele może się jeszcze zmienić. Interfejs aplikacji wygląda naprawdę dobrze. Osobiście lubię minimalistyczne rozwiązania z ograniczoną liczbą kolorów. W tym przypadku wszystko utrzymano w czerni, bieli i odcieniach szarości. Treści, które przyjdzie nam oglądać, automatycznie przekonwertowane zostaną na prosty układ „czarny tekst, obrazki + białe tło”. Najważniejsza w Digg jest przecież sama zawartość i właśnie na jej przystępną formę postawiono. Oczywiście istnieje również możliwość przeglądania zawartości wpisów w takiej formie, w jakiej zostały opublikowane na swoich rodzimych stronach.  Aplikacja umożliwia nam rejestrację w serwisie z poziomu naszego konta na Facebooku, Twitterze lub Gmailu. Możemy nie tylko przeglądać treści, jakie znajdują się na stronie głównej serwisu Digg, ale także dodawać własne znaleziska. Niestety w obecnej fazie rozwoju apki, dostępny jest jedynie dział „Top Stories”. Póki co, z poziomu urządzeń mobilnych, nie będziemy mogli przenieść się do sekcji „Popular” oraz „Upcoming stories”. Kolejny minus to brak możliwości edycji stron, jakie subskrybujemy w usłudze Digg Reader. O tej funkcji pisało się chyba najwięcej przed ukazaniem się aplikacji, dlatego też nadzieje w niej pokładane były o wiele większe od tego, co zastaliśmy w aplikacji. Na szczęście kanały RSS dodane do czytnika z poziomu przeglądarki internetowej szybko aktualizują się w apce, więc póki co takie rozwiązanie musi nas zadowolić. Jeśli nie chcecie wykorzystać możliwości Digg Readera, alternatywą jest synchronizacja z serwisami takimi jak Pocket, Instapaper oraz Readability. Wystarczy dodać zakładkę przy wybranym tekście, a natychmiastowo zostanie on zaimportowany do wybranego przez nas czytnika. Premiera Digg na Androida przeszła w Polsce nieco bez echa. Być może dlatego, że u nas dominuje rodzimy Wykop. Na świecie był to jednak tytuł długo wyczekiwany i z opinii, które do tej pory zdążyłem przeczytać, pozycja rozczarowała nieco użytkowników. Ani trochę się im nie dziwię, jednak uważam, że apka ma potencjał i z każdą kolejną aktualizacją może być tylko lepiej. Tym bardziej, że twórcy serwisu nie są obojętni na głos swoich użytkowników. 