23.07.2012 Już pierwsze uruchomienie Pig Shot, gry pobranej z AppStore przez użytkowników ponad 2,5 miliona razy nie pozostawia złudzeń: czeka nas prosta i niewymagająca rozgrywka. Menu główne umożliwia właściwie jedynie rozpoczęcie nowej rozgrywki, więc i ja bez zbędnego rozpisywania się przejdę od razu do konkretów. Pig Shot to prosta zręcznościówka dostępna na urządzenia z systemem iOS (iPhone, iPod Touch oraz iPad). Rozgrywka polega na sterowaniu za pomocą akcelerometru knurem o imieniu Bacon, lub lochą Maggie. Wybór bohatera ma jedynie aspekt wizualny – świniaki nie różnią się między sobą pod względem umiejętności czy reakcji na poczynania gracza. Każda rozgrywka rozpoczyna się od wystrzelenia naszego bohatera (lub bohaterki) z procy.  Po wystrzeleniu następuje faza toczenia. Różowa świnia przemieszcza się w ten sposób do przodu siłą rozpędu, a zadaniem gracza jest zbieranie gwiazdek oraz unikanie przeszkód rozmieszczonych na trasie. I tak, aż do następnej procy. Nasza w tym głowa by Baconowi lub Maggie udało się do niej dotrzeć. Pomogą nam w tym między innymi zjadane po drodze warzywa. Jak wiadomo, w przewodzie pokarmowym w procesie fermentacji powstają gazy, które gdzieś ujście znaleźć muszą. Duża ilość zebranych warzyw = spora ilość wyprodukowanego gazu = duże przyspieszenie podczas pokonywania kolejnych metrów w Pig Shot:-) Rozgrywka jest szybka i dosyć wymagająca. W grze zaimplementowano obsługę Game Centre oraz OpenFeint, dzięki czemu porównamy nasze wyniki z osiągnięciami graczy z całego świata. Pig Shot jest obecnie dostępny za darmo – tytuł pobierzecie stąd. 