29.10.2012 Często pisząc o grach logicznych piszę, że są niezwykle proste, ale mimo wszystko potrafią wciągnąć i wręcz nie można się od nich oderwać. Cofam to co do tej pory napisałem, bowiem Visual Memory jest prawdopodobnie najprostszą grą z jaką miałem styczność w ostatnich tygodniach. I nie bójcie się, mimo tego jest o wiele bardziej wciągającą i wartościową zabawą niż choćby zmiana dzwonków w Jesteś Bogiem. Tak jak sugeruje nazwa aplikacji, chodzi o pamięć wzrokową, a dokładniej mówiąc jej ćwiczenie. Naszym zadaniem jest spamiętanie wszystkich pojawiających się na ekranie kropek i klikanie w tę, która dodana została w każdej z rund. Wiadomo, przy dwóch białych kółkach na czarnym tle nie jest to żadne wyzwanie, jednak kiedy na ekranie widnieje ich już kilkanaście naprawdę można się pogubić szukając tej, która dołączyła do zestawu jako ostatnia. Nie jest to może najbardziej odkrywcza aplikacja z jaką będziecie mieli szansę zainstalować na Waszych urządzeniach z Androidem na pokładzie, jednak z pewnością jest ciekawym ćwiczeniem na koncentrację i spostrzegawczość. Sam pokusiłem się na nią pełen zaufania do dewelopera który jest za nią odpowiedzialny (Mimoteo stworzyli również fantastyczne, opisywane na łamach AntyApps Kid’s Socks oraz Halloween Pumpkins). I mimo że w Google Play można znaleźć również sequel gry, w którym kropki są kolorowe, sam lepiej bawię się przy pierwotnej, czarno-białej wersji tej prostej gry. Obie dostępne są za darmo w serwisie Google Play. Na rozruszanie szarych komórek po leniwym weekendzie będzie jak znalazł. Ocena: 3+/6 