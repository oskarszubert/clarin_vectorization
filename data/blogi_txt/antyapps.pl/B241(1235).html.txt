27.06.2012 Facebook coraz aktywniej działa na polu mobilnych aplikacji. Oprócz podstawowej aplikacji do obsługi serwisu oraz Messengera serwis Zuckerberga wydał na świat dzienny takie produkcje, jak Camera (będąca facebookowym Instagramem) czy Facebook Page Manager. Do tej pory obie te aplikacje nie były dostępne w polskim AppStore. Szczęśliwie klienci z Polski mogą już pobrać chociaż tę drugą. Co w niej znajdziemy? Na aplikację do obsługi fanpage’ów Facebook kazał swoim użytkownikom czekać naprawdę długo. Ale w końcu jest i to w naszym rodzimym języku. Czy aplikacja ta stanie się pożytecznym narzędziem w rękach twórców stron na FB? Pod względem nawigacji aplikacja przypomina to, co znamy z natywnej appki Facebooka. Mamy więc dwie podstawowe wysuwane karty: na jednej z nich znajduje się menu i podstawowe funkcje, na drugiej mamy widok naszego fanpage’a. W karcie menu znajdziemy wszystkie strony, którymi zarządzamy i możemy się między nimi przełączać. Do każdej strony przypisane są podstawowe funkcje: wiadomości, zdjęcia, statystyki, administratorzy i ustawienia, które ograniczają się do zarządzania powiadomieniami.    Karta z naszym fanpage’m wygląda prawie tak samo, jak w podstawowej aplikacji dla Facebooka. U góry mamy centrum powiadomień, wiadomości oraz aktywności na naszej stronie. Nad wpisami znajdują się opcje dodawania zdjęć i tworzenia wpisów. Pod logiem fanpage’a mamy ukryte podstawowe informacje o statystykach, no a potem to już oczywiście stream z wpisami. Każdy wpis można „lajkować” i oczywiście komentować. Spróbowano również zastosować bardziej nowoczesne formy nawigacji: przesuwając post w lewo możemy go usunąć, niestety działa to bardzo opornie. Jeżeli chodzi o tworzenie wpisów to nie mam większych zastrzeżeń. Jeżeli wkleimy link do jakiegoś posta lub artykułu to aplikacja go przekonwertuje i wyświetli w postaci grafiki z opisem, czyli to, co znajdziemy, korzystając z webowej wersji serwisu. Jednak jak na aplikację, która w nazwie ma słowo „manager”, Facebook dla stron nie oferuje szczególnie rozbudowanych funkcji, a lista braków jest długa. Przede wszystkim nie wspiera widoku poziomego przy tworzeniu wpisów. Poza tym nie byłoby w złym tonie dodanie modułu skracania linków. A to dopiero początek.    Jeżeli liczymy na to, że będziemy mogli dokładnie nadzorować nasze statystki, przestańmy liczyć. Aplikacja daje naprawdę podstawowy wgląd w nie: zobaczymy tylko ilość lajków, zasięg i trend. I tyle. Poza tym aplikacja została całkowicie wykastrowania z panelu administratora. Rozumiem, że ma być to proste narzędzie, ale w przypadku fanpage’ów, które w końcu spełniają pewne zadania, brak dostępu do zaawansowanych funkcji mocno ogranicza możliwości wykorzystania tej aplikacji. Dodatkowo Facebook nieco poszedł na łatwiznę. Podstawowa aplikacja obsługuje już widok Timeline, ale Page Manager nie. Niekoniecznie musi to być minus, jednak wydaje mi się, że Facebook powinien jednak tworzyć aplikacje w sposób jak najbardziej integralny i powiązany ze sobą. Mógłbym jeszcze tak długo wymieniać, wskazując przy okazji na dość wolne działanie aplikacji i problemy ze stabilnością, ale myślę, że pokazałem, w czym rzecz. Czym więc jest Facebook Page Manager? To prosta aplikacja do przeglądania swojego fanpage’a, interakcji z jego fanami i tworzenia wpisów. Na pewno nie jest to aplikacja, która w efektywny sposób pozwoli Wam zarzucać stroną. Nie twierdzę, że jest zła, ale trudno ją potraktować, jako zaawansowane narzędzie. Przy okazji uważam, że skoro Facebook wydał już taką aplikację, to mógłby usunąć funkcje odpowiedzialne za zarządzanie stronami ze swojej głównej apki, co na pewno by ją nieco odciążyło. Szczęśliwie Facebook Page Manager jest za darmo, więc jeżeli posiadacie swoją stronę i irytuje was obsługiwanie jej z poziomu głównej aplikacji, to możecie spokojnie sięgnąć po tego managera. Mnie nie zachwycił, ale też nie odstraszył. Ocena: 4- 