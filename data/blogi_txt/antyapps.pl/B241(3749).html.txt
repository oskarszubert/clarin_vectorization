03.07.2013 Najpopularniejszy na świecie wideokomunikator nie ma szczęścia do urządzeń mobilnych. Jego wersja na Androida nie jest przykładem świetnej aplikacji, czemu wyraz dają nieustannie użytkownicy w dość niepochlebnych komentarzach. Jednak Skype się zmienia i to niemalże całkowicie. Czy wersja 4.0 przyniesie oczekiwany sukces? Nowy Skype został przebudowany od podstaw, a więc już po uruchomieniu aplikacji zastaniemy świeży interfejs, w którym dominuje biel z domieszką charakterystycznego błękitu. W kolorze tym wykonano dolny pasek narzędziowy, na którym znajdziemy przyciski rozpoczynania rozmowy oraz czatu. Tutaj również umieszczono odnośnik aktywujący menu pozwalające na dodawanie kontaktów oraz oznaczanie wiadomości jako przeczytanych.  Główny ekran podzielono na trzy panele. Pierwszy zawiera chronologiczną listę osób, z którymi w ostatnim czasie się komunikowaliśmy. Na środkowym znajdziemy nasze ulubione kontakty, a na ostatnim spis wszystkich dodanych użytkowników. W dowolnym momencie możemy przejść do widoku naszego profilu, wybierając okrągły avatar w prawym górnym rogu.    W interfejsie znajdziemy więcej takich okrągłych lub zaokrąglonych elementów. Szczególnie jest to widoczne podczas rozmów, gdzie podręczny panel narzędziowy stanowią przyciski przy dolnej krawędzi. Muszę przyznać, że obsługa Skype’a jest przez to znacznie przyjemniejsza, a przy tym bardzo intuicyjna.  Tradycyjnie aplikacja może zastąpić nam domyślny dialer w telefonie, do czego ma wszelkie predyspozycje. Nie zabrakło tutaj również systemu wiadomości tekstowych oraz najnowszej, wprowadzonej niedawno funkcji wiadomości wideo, które inni użytkownicy mogą odczytać (a właściwie obejrzeć) w dowolnym momencie. Dobre wrażenie robi też interfejs tabletowy, który efektywnie wykorzystuje dużą przestrzeń, umieszczając na jednym ekranie listę kontaktów i ramkę z połączeniem. Prezentuje się do bardzo dobrze.   Nowy Skype wydaje się działać szybciej, stabilniej i efektywniej, a przy tym jest bardzo estetycznie zaprojektowany i intuicyjny w obsłudze. Twórcy zaserwowali nam porządną aktualizację, której właśnie ta aplikacja potrzebowała. Użytkownicy w Google Play również póki co są bardzo rozentuzjazmowani. Nie uniknięto jednak kilku wpadek, jak chociażby stale obecnego na pasku stanu powiadomienia o naszym statusie czy chociażby ubogich możliwości konfiguracji. Oby kolejne aktualizacje przywiązały uwagę do tych elementów. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 