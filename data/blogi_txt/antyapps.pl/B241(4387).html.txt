14.11.2013 Czy wasi znajomi mają już dosyć tyrad na temat ulubionych bohaterów seriali i tego, co może wydarzyć się w najbliższych odcinkach? Ostatnimi czasy jest to jedna z popularniejszych form spędzania czasu, a dyskusje o poszczególnych seriach towarzyszą nam na co dzień prawie tak często jak niegdyś pogawędki o pogodzie. Seriale oglądają niemal wszyscy, ale faktem jest, że dyskusje na ich temat bywają momentami męczące, kiedy dominują one nasze spotkania. Dla tych, których jeszcze nigdy nie zmęczyły tego typu dysputy stworzono serwis TV Talk oraz aplikacje dostępne na Androida oraz iOS. Jeśli więc znacie angielski i seans ulubionej serii bez omówienia wszystkich wątków i niuansów ani trochę was nie zadowala, z powodzeniem możecie przesłuchać, co twórcy portalu mają do powiedzenia, a następnie samemu nagrać wypowiedź na określony w danym podcascie temat. Zabawę z aplikacją rozpoczynamy od zalogowania z pomocą konta Facebook lub Twitter. Mamy jednak możliwość przejścia dalej bez rejestracji naszych danych, jednak łączy się to z ograniczonymi możliwościami związanymi z dodawaniem naszego dźwięku.  Interfejs apki niestety nie jest najwygodniejszym rozwiązaniem, jeśli wziąć pod uwagę dziesiątki tytułów dostępnych podcastów. Spotykamy się tu ze zwykłą listą tytułów, gdzie obok nazwy serialu znajduje się zdjęcie oraz informacja o liczbie nagrań poświęconych danej serii. Zdecydowanie lepszym rozwiązaniem byłoby wprowadzenie wyszukiwarki lub menu z literami, po których o wiele łatwiej wyszukiwałoby się wybrane pozycje. Jedynym udogodnieniem jest tutaj możliwość wyboru przycisku „follow” przy określonych tytułach. Dzięki temu na górze listy pojawiają się te seriale, które darzymy wyjątkową sympatią, a podcasty im poświęcone będą zawsze pod ręką.  Jeśli chodzi o zasoby serwisu, twórcy mają się czym pochwalić. Aplikacja oferuje naprawdę solidny zbiór audycji poświęconych najróżniejszym tematom powiązanym z serialami, które obecnie wyświetlane są w telewizji. Pod nimi umieszczono również drugą listę, w której uwzględniono serie, które zostały już zakończone. Co ciekawe, sporo miejsca poświęcono tu również programom typu „reality show” lub „talent show”. Z poziomu opcji możemy ustawić również kiedy apka ma synchronizować lub pobierać nowe podcasty oraz jak zachowa się, gdy ktoś do nas zadzwoni lub kiedy odłączymy od naszego urządzenia słuchawki. Niby nic, ale z doświadczenia muszę przyznać, że tego typu opcje naprawdę się przydają. Mimo że oglądanie seriali na stałe wpisało się już w popkulturę, nie sądzę, żeby większość z was potraktowała TV Talk jako coś więcej niż ciekawostkę. Być może jednak okaże się, że dla niektórych będzie to okazja na zdobycie dodatkowej wiedzy lub zupełnie nowa, a przy tym dość nietypowa, forma spędzania czasu. Nadmienię również, że serwis co tydzień losuje zwycięzcę nagrody w związku z odpowiedziami, jakie padają w audycjach. Nie próbowałem, ale być może korzystając z apki będziecie mieli szansę na zdobycie nowego telewizora. 