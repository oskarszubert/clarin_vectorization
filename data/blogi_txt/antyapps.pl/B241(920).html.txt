14.01.2012 Niedawno miałem okazję spróbować gry w rzutki i bardzo przypadła mi do gustu. Rywalizacja ze znajomymi sprawia sporą frajdę. Pełen entuzjazmu trafiłem zatem na grę na Androida symulującą tę formę rozrywki. Darts 3D to chyba najpopularniejszy taki tytuł w Markecie, choć nie brak mu wad. Jak w to się gra? W Darts 3D mamy do wyboru trzy tryby gry: 501, 301 oraz cricket rozgrywane z botem, drugim graczem lub pojedynczo – w trybie praktyki. Przy grze ze sztuczną inteligencją możemy oczywiście ustawić poziom trudności. Po załadowaniu pola gry, widzimy na samym środku tarczę, a na niej celownik. Celownikiem możemy dowolnie manipulować w obrębie tarczy. Jest zbudowany w ten sposób, iż im dalej od środka, tym bardziej rozchodzi się na boki. Oznacza to, że im dalej od środka celownika wycelujemy, tym większa możliwość, iż lotka odchyli się w którąś ze stron. Samo celowanie to tak na prawdę puszczenie przycisku w momencie, kiedy zielony pasek znajdzie się najbliżej celownika. Z racji tego, że to zadanie nie jest trudne, gra robi się po pewnym czasie rutynowa. Nie jest problemem trafić na przykład trzy razy po dwadzieścia punktów. Po opanowaniu zasad staje się to wręcz banalne i powtarzalne, dlatego gra po jakimś czasie zaczyna się nudzić. Czy warto? Darts 3D oferuje darmową rozgrywkę ubraną w naprawdę przyjazne szaty – nie tylko grafika jest przyjemna, ale również trójwymiarowa. Trójwymiarowa animacja jest uruchamiana podczas lotu rzutki. To wszystko jedynie kosztem obecności reklamy, dlatego warto spróbować. Z drugiej strony uważam, że zakup wersji bez reklam się nie opłaca, bo jak już mówiłem, gra szybko może się znudzić. Powiem tak – znudzi się szybciej niż zaczną nam przeszadzać reklamy w wersji darmowej.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 