10.05.2012 Wczoraj wieczorem, niczym błyskawica, sieć obiegła informacja o tym, że Google wydało odświeżoną wersję swojej mobilnej aplikacji do Google+.  Jeszcze większym zaskoczeniem był fakt, że aplikacja ta została wydana najpierw na iOSa, zaś użytkownicy Androida, który w końcu jest dzieckiem Google, muszą poczekać kilka tygodni. Tymczasem w ruch poszły telefony i zaczęło się nerwowe wyczekiwanie na aktualizację. Sam aktualizowałem aplikację chyba z 10 razy nim w końcu pojawiła mi się nowa wersja. Ale gdy to nastąpiło zachwytom nie było końca. Moimi pierwszymi wrażeniami na temat nowej odsłony mobilnego Google+ podzieliłem się już wczoraj na łamach Antyweb.pl. Ponieważ była to jednak relacja na gorąco, to teraz, po kilkunastu godzinach, już na chłodno, mogę przyjrzeć się tej aplikacji, wprowadzonym nowym rozwiązaniom, ale i pewnym brakom. Pokrótce tylko przypomnę, że nowa wersja zmieniła wygląd i działanie aplikacji nie do poznania. Aplikacja działa szybciej, ma odmieniony układ menu, sposób wyświetlania kręgów i postów, nowy i lepszy edytor postów. Generalnie niemal wszystko się zmieniło, ale zostało kilka niedoróbek. Zacznijmy od tego, że menu zostało schowane w bocznej karcie, gdzie znalazły się odnośniki to strumienia, naszego profilu, czatu, zdjęć i kręgów oraz moduł powiadomień i ustawienia. Jest minimalistycznie i elegancko. Największe zmiany w nowej wersji odczujemy wchodząc w strumień i nasz profil.   Od teraz strumień wyświetlany jest tylko w jednej kolumnie, zrezygnowano z możliwości przechodzenia między kręgami za pomocą przesunięć palca i postawiono na listę wyświetlającą się u góry aplikacji. Osobiście podobała mi się opcja, w której jednym gestem przechodziłem do innego kręgu, ale musiała odejść. A to dlatego, że zmianie uległ cały sposób wyświetlania postów. Jak pisałem wczoraj, grafiki umieszczone w poście stały się teraz tłem dla loga i tekstu. W ten sposób nawigacja przypomina w swojej formie pokaz slajdów. Wyświetlanie pojedynczego posta również zostało zmienione. Przede wszystkim przypomina to nieco wyglądem nowe profile z wersji webowej lub nawet z Timeline Facebooka. U góry główna grafika, obok logo i treść. Bardzo czytelne i przyjemne w odbiorze. Rezygnacja z przesuwania strumieni za pomocą gestów była zabiegiem celowym, gdyż gest prawo-lewo został zarezerwowany dla nowego sposobu wyświetlania zdjęć. Jeżeli dany użytkownik doda jakiś album to nie musimy go otwierać w nowym oknie, możemy za pomocą wspomnianych gestów przejrzeć zdjęcia z poziomu strumienia, lub w ten sam sposób, wchodząc w post. Jest to rewelacyjne rozwiązanie, bardzo efektowne i wygodne. Przeglądanie zdjęć za pomocą tej aplikacji stało się dużo ciekawsze. Tak jak wyświetlanie strumienia, zmienił się zupełnie wygląd naszego profilu. Nasze prosty również przeglądamy w postaci pokazu slajdów, ale równocześnie informacje o nas są dużo bardziej czytelne i łatwiej z nich korzystać. Dużo czytelniejszy i wygodniejszy jest teraz również moduł dodawania wpisów.   Nie wszystko jednak uległo przeobrażeniu. Nie zmieniła się ekspozycja naszych kręgów, choć to akurat nie jest wielkim problem, bo według mnie jest czytelna i dobra, za to żadnym zmianom nie uległo wyświetlanie zdjęć ani czatu. O ile ekspozycja zdjęć osobiście mi się nie podoba, to jednak jest dość funkcjonalna, o tyle brak większych zmian czatu, przy niemal całkowitym przeobrażeniu innych funkcji, jest irytujące. Oczywiście wideo czat działa jak należy, ale wciąż nie mogę zrozumieć, dlaczego Google nie połączy tekstowego czatu z GTalkiem i nie przestanie dublować tych samych funkcji. Myślę, że prędzej czy później dojście do takiej unifikacji, ale skoro zmieniono tak dużo, to można było już do końca dopracować ten element. I właściwie to jedyny minus nowego Google+. Oczywiście nie wszystkim musi się ta wersja spodobać, ale akurat podzielam zdanie Grzegorza, który skwitował nowe G+ jednym słowem: zachwycające. Google naprawdę stanęło na wysokości zadania i stworzyło designerski produkt, który przyciąga oko, a pewnie też przyciągnie lub zaktywizuje użytkowników. Jest to według mnie jedna z najładniejszych aplikacji na iOSa, no i przy okazji działa o niebo lepiej i szybciej niż jej poprzedniczka. Czekam na to, aż Google wykorzysta to doświadczenie i poprawi swoją aplikację dla Gmaila, która wręcz straszy. Ocena: 5 