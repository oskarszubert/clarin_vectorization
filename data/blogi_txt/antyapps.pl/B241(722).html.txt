22.04.2013 Klauny — dla jednych mili bohaterowie, dla innych prawdziwy horror i niekończąca się fobia. W najświeższej produkcji 10tons Ltd to po prostu obiekty, których musimy się pozbyć. I nie ma w tym nic śmiesznego, bo pomogą nam w tym… piłeczki tenisowe. Serio!  Gier opartych o fizykę na urządzeniach mobilnych mamy pod dostatkiem, ale nie przeszkadza mi to trwonić kolejnych minut przy jeszcze jednej produkcji. Clowns in the face nie można traktować serio pod względem tego, co dzieje się na ekranie, jednak w przypadku samej rozgrywki to co innego. Bowiem proste strzały tu z pewnością nie wystarczą, musicie dobrze zaplanować tor lotu piłki tak, by wykorzystując porozrzucane po planszy dodatki pozbyć się wszystkich „przeciwników” korzystając z jak najmniejszej ich ilości — bo te również są limitowane. Do dyspozycji w każdej rundzie dostajemy jedynie kilka piłek. Jednak sam tor lotu to także jeszcze nie koniec Waszych przygód, na szczęście w każdej z plansz porozrzucanych jest sporo dodatków które pozwolą nie tylko szybciej wyeliminować z gry drażniących komików, ale także nabić kolejne punkty — nie zapominajcie zatem uderzać w automaty z napojami czy fruwające balony.  Clowns in the Face może nie powala wyglądem, przywodzi mi na myśl raczej pozbawione pikseli dosowe hity, jednak nadrabia znakomitym projektem poziomów i wyzwaniami, jakie rzuca wszystkim graczom. Sama mechanika zabawy jest prosta, wskazujemy miejsce w którym chcemy posłać najbliższy pocisk i gotowe! Obserwujemy jedynie jakich szkód uda mu się narobić na planszy. Gra jest darmowa i można ją pobrać zarówno w Google Play jak i AppStorze. Jeżeli zechcecie pozbyć się reklam, będziecie musieli zainwestować trochę ponad trzy złote w wewnątrzgrowych mikropłatnościach. 