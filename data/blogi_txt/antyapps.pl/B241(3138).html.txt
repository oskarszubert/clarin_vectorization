14.05.2012 Ostatnio gdziekolwiek nie zajrzę, jakiego newsa nie przeczytam, prawie zawsze słyszę o Pinterest. Piszą o jego sukcesie, wykorzystaniu jako narzędzie PRowe, mobilnym odpowiedniku, niedawno nawet wydano specjalną aplikację na Facebooka, która zmienia wygląd naszego strumienia Aktualności na ten znany z portalu Pinterest. Skoro z każdej strony jest tak chwalony, coś musi w nim być. Postanowiłem spróbować. Jak mi się podobało?  Do rejestracji nowego konta użyłem aplikacji Pinterest dla iOS. Nie od razu dostaje się tu swój profil. Prawdopodobnie by stworzyć tajemniczą otoczkę i poczucie ekskluzywności, twórcy muszą osobno zaakceptować naszą kandydaturę. Kilka dni po wysłaniu zgłoszenia otrzymałem maila od zespołu portalu z gratulacjami i zaproszeniem do odwiedzenia i zalogowania się na Pinterest. – Uff… udało się! – poczułem ulgę porównywalną do tej po dostaniu się do tajnego bractwa na amerykańskiej uczelni. Po pierwszym zalogowaniu się do aplikacji, jest trochę pusto. Nikogo jeszcze nie „śledzimy”, sami także nic jeszcze nie wrzuciliśmy. Co tu robić? Po co to w ogóle jest? Pinterest to projekt, który ma nam ułatwić przechowywanie naszych ulubionych grafik/stron znalezionych w Internecie bądź zdjęć wykonanych telefonem. Coś Cię zainteresowało? Przypnij to na swoją wirtualną tablicę korkową, byś później mógł to łatwiej znaleźć. Szukasz inspiracji? Przeglądnij tablice innych użytkowników o tych samych zainteresowaniach.  Odkrywanie „przypinek” w Pinterest ułatwi nam zakładka Explore, gdzie wszystkie zgromadzone materiały zostały podzielone na kategorie. Na szczycie karty znajdziecie także wyszukiwarkę, która pozwoli wam na większe sprecyzowanie czego dokładnie szukacie. Tworzysz strony internetowe i szukasz nowych pomysłów i rozwiązań? Wpisz „web design” w wyszukiwarce Pinterest by w mgnieniu oka otrzymać całą listę oryginalnych projektów, z których możesz czerpać inspirację. A jeżeli coś spodoba Ci się wyjątkowo, zawsze możesz to „przepiąć” także na swoją tablicę. Tablica każdego użytkownika, tak naprawdę może się składać z wielu tablic – jakkolwiek to brzmi. Dzięki tworzeniu „podtablic” gromadzone przez nas „wpinki” możemy pogrupować tematycznie, by później było łatwiej je odnaleźć. iOSowa aplikacja Pinterest jest bardzo dobrym klientem pozwalającym nam na przeglądanie zasobów serwisu oraz tworzenie nowych materiałów. Wbudowany w telefon aparat, pozwala na szybkie udokumentowanie widzianych przez nas rzeczy oraz opublikowanie ich na naszej tablicy. To bardzo fajna metoda na stworzenie albumu ciekawych miejsc podczas podróży. Ostatnio przeczytałem także, że bardzo dużo użytkowników, wykorzystuje Pinterest jako narzędzie do planowania ślubnych zakupów. Może to właśnie do tego przyda wam się ten portal? Choć na razie nie mogę powiedzieć bym od Pinteresta był uzależniony jak od Facebooka to w tej aplikacji widzę niesamowity potencjał jako narzędzie do poszukiwania inspiracji. A co wy o nim sądzicie? Korzystacie z Pinterest? Aplikację do obsługi portalu znajdziecie w App Store. 