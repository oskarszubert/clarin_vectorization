27.02.2013 Mamy rok 2013 więc zakładam, że każdemu się mniej lub więcej razy zdarzyło zaliczyć wtopę z dzwoniącym telefonem w najmniej odpowiednim momencie. Silence chce rozwiązać ten problem raz na zawsze, pozwalając nam wyciszyć urządzenie w określonych terminach, a żeby nasze życie stało się łatwiejsze, możemy nawet skorzystać z naszego terminarza w postaci Google Calendar. Już na starcie mamy możliwość dodania nowego wydarzenia. Wybieramy wówczas czy chcemy skomponować go sami, czy jednak skorzystać z danych które mamy zapisane w naszych googlowskich kalendarzach — choć to działa dopiero w urządzeniach z Androidem 4.0 (i powyżej) na pokładzie. W przypadku drugiej opcji wskazujemy z listy wydarzenie podczas którego planujemy zmiany w funkcjonowaniu telefonu, a następnie możemy już przejść do zakładki z opcjami, w których zaznaczamy czego oczekujemy od urządzenia w wybranym terminie. Do wyboru mamy edycję połączeń przychodzących, alarmów, mediów (możemy je całkowicie wyciszyć, lub po prostu wybrać inny poziom głośności), a także rodzajów łączności: trybu samolotowego, WiFi, Bluetooth oraz mobilnego przesyłu danych. Dla każdego z nich wybieramy również czego oczekujemy od aplikacji po zakończeniu „wydarzenia” — prawdopodobnie najczęściej będzie to powrót do macierzystych ustawień, jednak zawsze możecie skorzystać z opcji pozostania w danym trybie…  Nieco więcej zabawy czeka nas przy tworzeniu wydarzenia samodzielnie, bez podpierania się danymi z kalendarza, ale też nie jest to specjalnie trudne. Musimy po prostu samodzielnie ustawić nazwę wydarzenia, termin oraz — jeśli zajdzie taka potrzeba — powtarzanie go w wybranych dniach, można nawet doprecyzować do kiedy ma to mieć miejsce. Wychwaliłem co się dało, zatem teraz jeszcze trochę minusów. Pierwsza sprawa — brak możliwości edycji danych z kalendarza. Jeżeli tam mamy ustawiony termin na poniedziałek między 9, a 9:15, nie możemy dodać pięciu bonusowych minut bez tworzenia całego wydarzenia ręcznie. Kolejna sprawa — kiedy usuwamy trwające wydarzenie z kalendarza, ręcznie musimy przywracać poprzednie ustawienia. Do tego dochodzi sporo ograniczeń związanych z wersjami Androida — wspomniana integracja z Google Calendar to nie wszystko. Z wersją 4.2 (i powyżej) nie działa automatyczne przechodzenie w tryb samolotowy, a wyłączanie przesyłu danych komórkowych funkcjonuje dopiero od Gingerbreada (2.3). O ile z tym ostatnim kłopotów pewnie większość z Was już mieć nie będzie, o tyle z dwoma pierwszymi może powstać trochę zamętu, dlatego przed zaufaniem aplikacji sprawdźcie czy wszystko działa jak należy. Jeżeli nie chcecie mieć więcej przykrych niespodzianek z dzwoniącym telefonem podczas ważnego spotkania, czy po prostu wolicie wyciszyć dźwięki i wszelkie połączenia na noc, Silence będzie odpowiednim kompanem. Aplikację można pobrać za darmo na platformie Google Play. Jest to wersja z reklamami, jeżeli mielibyście życzenie się ich pozbyć, to przyjdzie Wam za taką przyjemność zapłacić niewiele ponad sześć złotych. 