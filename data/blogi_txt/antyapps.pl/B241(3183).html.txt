04.04.2012 Brzydki, ale liczący sobie przeszło 200 pozycji katalog polskich aplikacji na Androida w formie… aplikacji. Twórca ANDROID.CO.RS wypuścił na rynek już kilkanaście takich programów dedykowanych konkretnym państwom. Fajnie, że znaleźliśmy się wśród nich. Z wyglądu aplikacja jest okropna. O designie nie ma co mówić, przy tym programie siedzieli najprawdopodobniej sami programiści. Layout też nie powoduje zachwytu, poszczególne przyciski czy opisy są moim zdaniem rozłożone w oknie aplikacji kompletnie nieprzemyślanie. Z racji tego, że jest to aplikacja dostępna w kilkunastu wersjach językowych, a stworzona przez małą grupę deweloperską, tłumaczenie jest trochę nieudolne, zaczynając od samego Polska Android :) Z drugiej jednak strony aplikacja spełnia swoje zadanie. Nie tylko udostępnia katalog polskich aplikacji, ale również pozwala sortować je po miejscowościach, których poszczególne pozycje dotyczą. Na przykład w „Poznaniu” mamy takie aplikacje jak Wielkopolska, Lech Poznań 3D Live Wallpaper czy Hotel Włoski. Po wybraniu konkretnej pozycji z menu uzyskujemy zassane z Google Play informacje o liczbie pobrań programu, jego ocenie oraz cenie. Przy poszczególnych aplikacjach znajdują się także przyciski przenoszące do Google Play. Program jest praktycznie w ogóle nie konfigurowalny, bo umożliwia jedynie zmianę tła. Zapraszam do pobierania tego narzędzia. Choć jest brzydkie jak noc listopadowa, grupuje sporą liczbę polskich aplikacji, w tym tak niszowych jak na przykład Na Browara, o których nigdy wcześniej nie słyszałem.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 