04.10.2012 Chyba wszyscy użytkownicy urządzeń z systemem iOS aktywnie korzystający z iTunes zdążyli się już przyzwyczaić, że co tydzień dostają w prezencie od Apple (w ramach akcji App of the Week) aplikację lub grę z najwyższej półki całkowicie za darmo. Jedyne co muszą zrobić to pamiętać by raz w tygodniu zaglądnąć do iTunes i pacnąć w przycisk ‚install’. Dla tych, którym zdarza się zapomnieć – przypominamy: trwająca od kilku miesięcy akcja ma się dobrze, a w tym tygodniu w jej ramach dostajemy platformówkę z najwyższej półki – LostWinds! Baśniowa, skrząca feerią barw kraina, bóstwa, magia, mistyczna muzyka – to wszystko i wiele więcej składa się na rozgrywkę w LostWinds. Główny bohater – Toku zamierza uratować piękny świat gry z pomocą bóstwa zaklętego w kamieniu. Wcielający się w młodego chłopaka gracz przemierza kolejne krainy spotykając na swojej drodze przeróżne postacie. Gra zaskakuje mnogością rozmów jakie musimy przeprowadzić – dla mniej wytrzymałych osobników ich ilość może być przytłaczająca.  Prócz wspomnianych, rozbudowanych dialogów, Toku skacze, lata i rozwiązuje zagadki. Tempo gry jest zadziwiająco wolne, autorzy zaprojektowali swoje dzieło w ten sposób by gracze w pewien sposób ‚smakowali’ stworzony na jego potrzeby świat. Trzeba przyznać, że im się to udało – LostWinds jest idealną pozycją na coraz dłuższe jesienne wieczory dla użytkowników, którzy nad szybką, akcję cenią sobie baśniowy klimat i rozbudowaną historię. LostWinds jest aplikacją uniwersalną, a to oznacza, że raz pobrana może zostać zainstalowana na wszystkich urządzeniach wyposażonych w system iOS – iPadzie, iPhonie oraz i Podzie Touch. 