04.06.2012 Mówiąc szczerze, nie raz zadawałem sobie pytanie, jak to możliwe, że właściciel empiku, będący w posiadaniu jednej z największych sieci oraz jednego z najpopularniejszych sklepów internetowych w Polsce nadal nie zdecydował się na inwestycję w aplikację na smartfony, nie wspominając już o mobilnej odsłonie strony internetowej. Wygląda na to, że ktoś z zarządu jednak poszedł po rozum do głowy, bowiem od kilku dni w AppStore można znaleźć e-bibliotekę firmowaną logo empikowego przecinka. Najprostszy pomysł na czytanie! Wygodny dostęp do Twojej biblioteki e-booków z poziomu urządzenia mobilnego. Integracja z biblioteką e-książek Empik.com i dostęp do zakupów w Empik.com, gdzie znajdziesz tysiące e-booków w języku polskim oraz ponad 50 000 pozycji zagranicznych. – czytamy w opisie wydanej eBiblioteki. Z przykrością muszę jednak stwierdzić, że kogoś poniosła wyobraźnia podczas pisania tej „zajawki”. Może i eBiblioteka Empik.com ma szansę by stać się wygodnym czytnikiem e-booków na urządzeniu mobilnym Apple, ale z pewnością nie oferuje całej reszty promowanych funkcji. Co poszło nie tak? Po pierwsze – ta aplikacja nie umożliwi nam zakupów na Empik.com i nie mam tu na myśli dostępu do całego asortymentu sklepu. Nawet w kwestii wspomnianych e-booków nie mamy na co liczyć. Na wirtualnych półkach znajdziemy tylko 7 pozycji z serii Klasyka i to w zasadzie tyle. Po drugie – grafika aplikacji. Od czasu premiery iPhone 4, a co za tym idzie – standardu Retina – minęło już dwa lata. W empiku jednak czas się zatrzymał i większość ikon do większej rozdzielczości przygotowana nie jest. To spory minus, zważając na to, że przecież salony empik wyróżniają się dbałością o każdy detal. Co się udało? Może nie w 100%, ale na tle pozostałych elementów aplikacji, twórcom choć trochę wyszedł sam czytnik. Otrzymaliśmy możliwość zmiany kroju czcionki i jej rozmiaru, możemy także zadecydować o wyrównaniu tekstu. Zaimplementowane zostały także funkcje przeglądania książek z wykorzystaniem gestów oraz opcja trybu nocnego.  Choć moim faworytem nadal w tej kwestii pozostaje iBooks to eBiblioteka Empiku ma szansę z nim konkurować oczywiście o ile zespół tworzący program poprawi wszystkie rażące w nim błędy. Czy warto? Na chwilę obecną, opublikowany czytnik uważam za wpadkę empiku. Po tak silnej i znanej w Polsce marce spodziewałem się czegoś znacznie, znacznie lepszego. Niestety, póki co jestem zawiedziony. Kiedy jednak pojawi się aktualizacja, eBibliotece dam drugą szansę. Zobaczcie sami, program jest do pobrania bezpłatnie z AppStore. 