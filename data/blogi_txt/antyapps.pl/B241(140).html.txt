09.01.2013 „Gdzieś w dalekiej krainie zwanej Grzybową Polaną mieszkało w niewielkim domku czworo przyjaciół. Mały nieśmiały żółw, odważna i sprytna dziewczynka, duży puszysty miś i kotek, który wszystkich prześcigał na swoich dwóch kółkach.” Niektórym będzie trudno w to uwierzyć, ale tymi słowami zaczyna się jedna z najciekawszych historii jakie kiedykolwiek zaprezentowano na urządzeniach mobilnych. Opowieść ta, choć przeznaczona jest głównie dla dzieci, zachwyci każdego potrafiącego docenić wspaniale nakreślony świat i pięknie opowiedzianą baśń. Interaktywna książka, prosta gra, wspaniała bajka – do aplikacji Amelia i Postrach Nocy znakomicie pasuje każde z tych określeń. Wspaniała przygoda stworzona przez polskie studio OhNoo bawi, uczy i sprawia, że każdy z użytkowników może bez pamięci zanurzyć się we wspaniale wykreowanym, baśniowym świecie. Amelia oszałamia rozmachem i konsekwencją. Choć sama bajka nie jest specjalnie długa, to ilość animacji, dźwięków, ukrytych przedmiotów i zwierząt na każdej z 21 w pełni interaktywnych plansz robi ogromne wrażenie (na całą powieść składa się przeszło 40 etapów, ale połowa z nich jest prawie zupełnie statyczna). O oprawie aplikacji mógłbym pisać bez końca. Amelia i Postrach Nocy to jedna z najpiękniejszych i najbardziej spójnych opowieści dostępnych w AppStore. Maniera graficzna jest lekko surrealistyczna i wielu będzie się zapewne kojarzyła z specyficznym stylem filmów Tim’a Burton’a. Przerysowane postacie i pełne humoru animacje powinny spodobać się zarówno dzieciakom, jak i dorosłym.  Osobny akapit warto poświęcić ścieżce dźwiękowej programu. Aplikacja pobrana z AppStore zawiera dwie wersje językowe – polską i angielską. Przełączenie się między nimi jest bezproblemowe, a obie lokalizacje obejmują zarówno słowo pisane, jak i dźwięki płynące z głośników. Narrator i lektorzy czytający kwestie czwórki głównych bohaterów zostali dobrani bezbłędnie (uwaga ta dotyczy obu wersji językowych). Głosy pasują do postaci, a narrator wspaniale podkreśla atmosferę. Na bardzo wysokim poziomie stoi również muzyka i setki innych, drobnych dźwięków dobiegających z głośników – w dużej mierze to właśnie udźwiękowienie aplikacji sprawia wrażenie, że świat przedstawiony na ekranie naprawdę żyje. Historia przedstawiona w Amelii i Postrachu Nocy jest ciekawie pomyślana i trzyma w napięciu. Biorąc pod uwagę grupę docelową aplikacji (kategoria wiekowa: 4+), może nawet zbyt bardzo. Opowieść jest mroczna i porusza temat śmierci. Oczywiście, jak to zazwyczaj bywa w bajkach, wszystko kończy się dobrze, ale dreszczyk emocji jest obecny i w pewnym momencie robi się naprawdę smutno. Rodzicom planującym pokazać bajkę swoim kilkuletnim szkrabom radzę wcześniej „przetestować” Amelię i w zależności od wieku i świadomości swojej pociechy samemu podjąć decyzję. Amelia i Postrach Nocy to aplikacja uniwersalna. W AppStore znajdziemy dwie wersje programu – pełną, będącą obecnie na promocji (i w jej ramach kosztującą niecałe 2 euro) oraz darmową ograniczoną do kilku początkowych plansz. 