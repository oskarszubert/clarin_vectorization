24.10.2013 Gry FPS na Windows Phone to wciąż jeszcze gatunek prawie martwy. Jest kilka znanych hitów od Gameloftu, a potem długo długo nic. Nie odnajdziemy tam chociażby mającego dziś premierę Dead Trigger 2. Na szczęście czasem prosty tytuł bez dużego budżetu, super grafiki i rozbudowanej rozgrywki potrafi być równie miodny. Tak właśnie jest w przypadku 3D Zombienstein. Gdy w sklepie natrafiłem na 3D Zombienstein, gra nie wywarła na mnie dobrego wrażenia. Kiepska ikona, grafiki które jasno dawały do zrozumienia że mamy do czynienia z produkcją niskobudżetową. Jednak zamiłowanie do gatunku oraz brak innych, lepszych alternatyw (kolejny tydzień bez gry Xbox Live) skłonił mnie do jej pobrania. Zabawę zaczynamy od krótkiego przewodnika, który uczy nas poruszania, korzystania z interfejsu i wprowadza w świat gry. Nie zważając na przeciętnie brzydką grafikę, pierwszy kontakt przywołał mi na myśl pierwszy gry FPS w jakie grałem: Catacomb 3D, Wolfenstein 3D itp. Ciężko określić jaki dokładnie czynnik sprawia, że w 3D Zombienstein gra się tak dobrze. Na pewno duży wpływ na to ma sterowanie połączone z dobrym modelem strzelania. Jak na ekrany dotykowe jest wręcz świetne. Eksploracja kolejnych pomieszczeń, eliminacja przeciwników, szukanie przełączników i skarbów bawi prawie tak samo dobrze jak wiele lat temu na PC.  Gra oferuje nam spory zasób plansz, klika rodzajów broni i inne dodatki jakie możemy zakupić w sklepie. Gdy brakuje nam środków, pomocą służy mikropłatność. Korzystanie z niej nie jest niezbędne, aby przejść grę. Pomaga jednak pozbyć się reklam. A te są wyjątkowo natarczywe i atakują nas z każdej możliwej strony podczas gry i w menu. Jednym z większych błędów jakie dostrzegłem to brak wstrzymania gry podczas połączenia telefonicznego. Jeżeli podczas walki ktoś do nas zadzwoni jest to jednoznaczne ze śmiercią. Zdaję sobie sprawę że powyższe grafiki nie zachęcą do zabawy, jednak polecam pobranie 3D Zombienstein i przejście do pierwszej planszy. Zwłaszcza jeżeli tak jak ja zaczynaliście swoją przygodę z FPS-ami bardzo dawno temu. Autorom gry udało się w jakiś nieznany dla mnie sposób przemycić do swej produkcji ich klimat. I stąd tak wysoka ocena. 