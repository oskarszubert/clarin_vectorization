17.01.2014 We wrześniu ubiegłego roku pisałem o widżecie zegara Chronus, który jest projektem wywodzącym się z repozytorium modyfikacji CyanogenMod. Dziś Chronus to prężnie rozwijający się projekt z wersją premium. Chyba nie pomylę się o wiele, nazywając go jednym z najlepszych tego typu rozwiązań dla Androida. Najnowsza wersja testowa została dodatkowo dopakowana strumieniem newsów bazujących na kanałach RSS. Nowy Chronus w żaden sposób nie przypomina tego raczkującego programu sprzed kilku miesięcy. Widżet znacząco się rozrósł  i zyskał wiele nowych funkcji, z czego część zaprojektowano z myślą o wersji premium, za którą należy zapłacić niespełna 6 złotych. Czy warto? Wersja premium widżetu Chronus wprowadza sporo nowych funkcji. Twórcy zaimplementowali tutaj m.in. nowe rodzaje widżetów. Nie jesteśmy już skazani tylko na zegar. Możemy teraz skorzystać z opcji z samą prognozą, kalendarzem lub całkowicie się ich pozbyć i postawić na analogową tarczę ze wskazówkami. Wprowadzono też możliwość wybrania koloru tła, zaokrąglenia narożników, wyrównania do którejś ze stron, a nawet pokolorowania konkretnych elementów. Możliwości konfiguracji programu są ogromne, nie da się ukryć.  Po aktualizacjach Chronus wzbogacił się o masę nowych możliwości. Aplikacja pozwala nam teraz wybrać jedno z trzech źródeł pogody: Yahoo!, AccuWeather lub OpenWeatherMap. Dla każdego coś miłego. Co więcej, wprowadzono dodatkowe zestawy ikon, a także umożliwiono wyświetlanie szczegółowej prognozy w okienku typu pop-up.  Najnowsza wersja dostępna  Google Play to aktualnie 3.4.2. Tymczasem już w wydaniu 3.5, które testuję, Chronus wzbogaci się o strumień z newsami. Aplikacja będzie potrafiła pobierać informacje z różnych źródeł. Na pierwszy ogień pójdą kanały RSS. Twórcy wbudują listę popularnych serwisów informacyjnych, a także pozwolą na ręczne dodawanie kanałów. W rezultacie na ekranie domowym naszego Androida zobaczymy najświeższe informacje na interesujące nas tematy. Funkcja ta zapowiada się naprawdę interesująco i już teraz, mimo wersji beta, spisuje wzorowo. Chronus się rozrasta i sięga po miano rozwiązania kompleksowego. Jednak z uwagi na ogromne możliwości konfiguracji trudno nazwać aplikację kombajnem. W razie potrzeby możemy wyłączyć dowolną z funkcji lub modułów. Nie jesteśmy przymuszani do żadnych rozwiązań, a płacąc symboliczną kwotę otrzymujemy naprawdę szerokie możliwości. Nie sposób kibicować temu projektowi. 