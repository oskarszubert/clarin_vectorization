28.08.2013 Choć sam do notatek od lat używa OneNote, Evernote jest programem którego rozwojowi przyglądam się bardzo uważnie. Towarzyszy on Windows Phone prawie od samego początku. Wprawdzie długo odbiegał możliwościami od wersji z innych systemów mobilnych, a na aktualizacje trzeba było czekać bardzo długo, to jednak ostatnimi czasy jego autorzy nadrabiają te braki. Do Sklepu trafiła właśnie najnowsza wersja Evernote dla Windows Phone 8. Lista zmian może i nie jest długa, ale wprowadzone nowości znacznie polepszają komfort pracy i korzystania z programu. W jego opisie możemy znaleźć takie nowości jak: Wsparcie dla Windows Phone 8: Szybsze ładowanie i nawigacja – rzeczywiście działa. Jest szybciej, a do tego drobne zmiany w interfejsie edycji sprawiają, że notatki łatwiej przygotować i przeglądać. Aparat Multishot: Możliwość zrobienia kilku zdjęć, bez zamykania aplikacji aparatu – bardzo dobre rozwiązanie. Jeżeli w notatce chcemy umieścić kilka zdjęć z jednego wydarzenia, możemy to zrobić bez potrzeby każdorazowego uruchamiania aparatu. Pokaz slajdów: Płynne przechodzenie między wszystkimi zdjęciami w notatce – kolejny miły dodatek. Teraz notatki ze sporą ilością materiałów graficznych przegląda się bardzo wygodnie. Rozpoznawanie mowy: Przekształcanie mowy na tekst i zapisywanie w notatce – niestety opcja ta nie działa z językiem polskim. Auto-tytuł: Inteligentne nadawanie tytułów notatkom w oparciu o ich zawartość, wydarzenia z kalendarza i lokalizację - próbowałem na kilku testowych notatkach, ale nie uświadczyłem działania tej opcji.  Jak więc widać, nie wszystkie z nowości są dostępne dla naszego języka. Szkoda. Tym bardziej że Windows Phone 8 oferuje wsparcia dla j. polskiego w temacie obsługi głosem. Ubogie, ale jednak. Zawodzi także stabilność nowego Evernote. Podczas testów aplikacja kilkukrotnie wywaliła mnie do ekranu start, a raz zawiesiła się na bardzo długą chwilę. W momencie gdy zależy nam na szybki zarejestrowaniu treści, takie działanie jest niedopuszczalne.  Zmiany wprowadzone w interfejsie są w większości korzystne. Nie dostrzeżemy ich na pierwszy rzut oka, ale wystarczy krótka chwila z oknem edycji wpisu bądź też podglądem notatki, aby zauważyć że idą w dobrym kierunku. Drobnym dodatkiem jest też szybki dostęp do konta premium z możliwością jego wykupienia. Całość bardzo dobrze komponuje się z możliwościami i interfejsem Windows Phone. Nowa wersja Evernote powinna zadowolić wszystkich miłośników tej aplikacji. Gdyby tylko nie problemy ze stabilnością byłby to idealny przykład dobrej ewolucji. Wprawdzie wciąż brakuje tak podstawowych opcji jak treść notatki na kafelku, ale te nowo dodane realnie poprawiają komfort zarówno tworzenia jak i odtwarzania notatek. 