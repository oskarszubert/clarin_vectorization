06.01.2014 Meetup to serwis istniejący w sieci już od przeszło dziesięciu lat. W przeciwieństwie do społeczności wirtualnych, w których interakcja odbywa się w internecie, tu mamy do czynienia z narzędziem pozwalającym spotykać się „w realu”. Meetupy organizowane są na całym świecie i pozwalają ludziom o najróżniejszych zainteresowaniach czy umiejętnościach poznawać innych, którzy dzielą ich pasje. Jest to okazja do nauczenia się zupełnie nowych rzeczy, znalezienia bratniej duszy lub po prostu porozmawiania o rzeczach, które nudzą już naszych najbliższych znajomych, a nam dają wiele radości, kiedy możemy się nimi podzielić. Biorąc pod uwagę, że Meetup istnieje już w sieci naprawdę długo, nietrudno się domyślić, że towarzyszy mu mobilna aplikacja.  W życiu zdarzyło mi się odwiedzić dwa Meetupy: jeden, który jednoczy fanów Twittera, a drugi – użytkowników serwisu WordPress. W obydwu przypadkach dowiedziałem się o nich przez znajomych, jednak nie zliczę tego typu spotkań, o których dowiadywałem się po czasie. Dzięki aplikacji Meetup każdego dnia będziemy mogli sprawdzić, czy w naszej okolicy nie jest organizowane spotkanie, na którym chcielibyśmy się znaleźć. Apkę charakteryzuje wyjątkowa prostota i brak przeładowania niepotrzebnymi funkcjami. Wszystko wygląda przejrzyście i intuicyjnie. Wydarzenia opatrzone są dodatkowo zdjęciami i informacjami o liczbie osób, która wybiera się w dane miejsce. Poza samymi Meetupami, apka umożliwia również dołączenie do grupy zajmującej się daną dziedziną i organizacją spotkań o określonej tematyce.  Chcąc utworzyć własny Meetup, aplikacja przekieruje nas do przeglądarki internetowej. Trochę szkoda, że nie możemy wygenerować wydarzenia z poziomu tabletu lub smartfonu. Małym minusem jest również fakt, że poszukując ciekawych iwentów w okolicy, możemy ograniczyć poszukiwania najwyżej do 62 kilometrów w promieniu miejsca, gdzie akurat się znajdujemy. Na szczęście istnieje również możliwość wyboru poszczególnych miast. Nie zabrakło też kategorii tematycznych, które ułatwiają poszukiwanie interesujących nas spotkań.  W mojej okolicy na Meetupach z pewnością najbardziej skorzystają osoby związane z szeroko pojętą branżą IT oraz fani nowych technologii, dlatego jeśli czujecie, że wasze otoczenie nie rozumie waszego wewnętrznego „geeka”, polecam pobrać aplikację Meetup i sprawdzić, czy w okolicy nie odbywają się interesujące was spotkania. Wśród kategorii, jakie oferuje apka, nie zabrakło również innych dziedzin, jednak obecnie nie znalazłem tam żadnych spotkań, które miałyby miejsce w okolicy. Być może wraz z rozwojem serwisu w naszym kraju sytuacja ulegnie zmianie. 