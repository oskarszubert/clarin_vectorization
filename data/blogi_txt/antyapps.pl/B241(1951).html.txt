10.08.2012 Gry polegające jedynie na biegnięciu przed siebie mają w sobie pewną magię, która przyciąga do nich na długo. Dzięki mnożnikom mamy wrażenie że z każdą próbą idzie nam coraz lepiej i czujemy się młodymi bogami. Do tego dochodzi jeszcze porównywanie wyników ze znajomymi na Facebooku, które wciąga i motywuje do ciągłego polepszania wyników. To co, biegniecie? Agent Dash to nic innego, jak jeszcze jedna wariacja oparta na tych samych zasadach co Temple Run czy Running Fred. Widzimy naszą postać zza pleców, kontrolujemy jej ruchy nakazując biec w prawą i lewą stronę, skaczemy, ślizgamy się i, w przypadku Agenta, jeszcze strzelamy. Skoki i wślizgi wykonujemy za pomocą gestów suwania palcem w górę/dół ekranu; strzelamy natomiast stukając w niego. Proste? W założeniach i przy nieskomplikowanych planszach — oczywiście. Schody zaczynają się dopiero wtedy, kiedy twórcy postanawiają poszaleć z projektami plansz i co rusz rzucają nam kłody pod nogi. A w tej grze jest ich wyjątkowo dużo. O ile w przypadku większości gier w tym stylu po kilkudziesięciu minutach niewiele jest nas w stanie zadziwić, o tyle tutaj im dłużej gram, tym bardziej uświadamiam sobie, że twórcom zależało na uczynienie z niej prawdziwego wyzwania. Niespodziewane zakończenie tuż za drzwiami, pod którymi właśnie się ślizgasz? A proszę bardzo! Punkty to jedno, ale prawdziwym skarbem są porozrzucane na trasie diamenty. Tych warto zebrać jak najwięcej gdyż, jak się już pewnie domyślacie, można je wówczas wymienić na udoskonalenia, nowe bronie czy wykupienie zastępu nowych agentów. Waluty potrzeba będzie naprawdę dużo, a prawdziwie pomocne dodatki jak jet-pack kosztują skromne… 2000 diamentów. Zatem albo długo gramy, albo fatygujemy się do sklepu by wymienić trochę zasobów z naszych kont bankowych na wirtualne diamenty. Miłym zaskoczeniem w Agent Dash były zmieniające się środowiska. Właściwie w kwestii wykonania grze nie można nic zarzucić, gorzej jeśli chodzi o optymalizację. Bez problemu zainstalować ją można także na starszych urządzeniach z Androidem, jednak lwia część z nich (wszystkie?) nie dadzą sobie rady i drażnić będą nieustanne lagi. Kolejnym problemem z jakim boryka się ta produkcja jest niemiłosiernie długi czas ładowania. Chyba jeszcze nie spotkałem się na smartfonach z tytułami, którym zajmowałoby to aż tyle. Rywalizacja z przyjaciółmi na Facebooku, świetne opracowanie zarówno wizualne jak i muzyczne oraz eksploatacja sprawdzonego pomysłu — tak widzę Agent Dash. Wciągająca, momentami zaskakująco trudna i pełna humoru. Jeżeli chcecie zastąpić zasłużone tytuły czymś świeżym, nie ma na co czekać. Gra czeka na użytkowników urzadzeń z Androidem oraz iOS za darmo! Ocena: 4– 