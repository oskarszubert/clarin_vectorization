22.06.2012 Urządzenia mobilne do sprzęty nadające się nie tylko do zabawy, ale i do edukacji. W tym zastosowaniu fantastycznie sprawdzają się głównie tablety – przede wszystkim dzięki znacznie większej powierzchni ekranu, na którym prezentowane mogą być przeróżne zdjęcia, wykresy, tabelki, animacje czy filmy. Chłonne umysły dzieciaków w wieku szkolnym bardzo szybko przyswajają materiał podany w lekkiej, multimedialnej postaci. Apple rozpoczęło na dobre ofensywę w kierunku edukacyjnym – świadczy o tym chociażby tegoroczna konferencja firmy spod znaku nadgryzionego jabłka, poświęcona jej najnowszemu narzędziu do tworzenia cyfrowych podręczników wzbogaconych o liczne materiały multimedialne – iAuthor. Nie próżnują również niezależni developerzy, którzy ciągle powiększają swoją ofertę aplikacji służących wzbogacaniu wiedzy.  Z mojego punktu widzenia jednym z najciekawszych programów edukacyjnych dostępnych w polskim AppStore jest Molecules – niewielka aplikacja stworzona przez studio Sunset Lake Software. Ważący równy megabajt program posiada praktycznie jedną funkcjonalność. Za pomocą Molecules wyświetlimy na ekranie iPada lub iPhone’a model 3D wybranego związku chemicznego. Wraz z aplikacją dostajemy sześć modeli związków. Oczywiście bez żadnego problemu (przetestowane) ściągniemy na nasze urządzenie każda cząsteczkę jaką sobie wymarzymy. Taką możliwość zawdzięczamy integracji programu z olbrzymią bazą danych RCSB Protein Data Bank oraz NCBI’s PubChem.  Animacja modeli cząsteczek jest płynna i wyraźna. Obraz możemy pod dowolnym kątem obracać oraz przybliżać i oddalać. Obsługa jest bardzo intuicyjna. Twórcy pokazali, jak za pomocą prostych środków stworzyć program, który może być wykorzystany jako pomoc edukacyjna. Molecules  dostępne jest w AppStore za darmo. 