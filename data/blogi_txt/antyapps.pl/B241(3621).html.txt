16.04.2012 Szczerze powiedziawszy nieszczególnie dużo gram na swoim telefonie. Nie dlatego, że nie lubię gier, ale dlatego, że łatwo się wciągam, więc staram się unikać produkcji, które przypominają czasową czarną dziurę, w które się gra dopóty, dopóki się gry nie przejdzie. Wybieram więc tytuły, które bez żalu mogę po godzinie odłożyć na później, a które zabijają trochę czasu i relaksują.  A czy jest coś bardziej relaksującego i odstresowującego jak robienie jesieni średniowiecza paskudnym, robakowatym alienom za pomocą wysokoenergetycznego karabinku laserowego, prawda? Prawda! Dlatego dzisiaj kilka słów o świetnej grze: Star Warfare: Alien Invasion. Fabuła tej gry nie jest szczególnie skomplikowana. Dostajemy szereg lokalizacji, które musimy oczyścić z kosmicznych robali. Za każdego aliena dostajemy pieniądze, które ładujemy w ekwipunek i bronie, aby być jeszcze bardziej potężnymi i jeszcze mocniej smagać wraże oddziały kosmitów. Czysta przyjemność. Ale po kolei. Jak wspomniałem, fabularnie gra jest prosta jak budowa cepa, co nie znaczy, że jest nudna. Trudno się nudzić, gdy chcemy zrobić porządek ze zgrają potworów, które nadciągają z różnych stron, a nam właśnie kończy się amunicja. Jeżeli jednak to wydaje się Wam mało ekscytujące, to szczęśliwie grać można również online, co zwiększa tylko frajdę z sianego zniszczenia.  Sama ilość potworków, z którymi się zmagamy nie jest wybitnie duża, ale jest ich na tyle sporo, że nie będziemy się nudzić. Poza tym w tego typu grach frajdę sprawia również zbieranie i ulepszanie ekwipunku, a z tym jest naprawdę nieźle. Do dyspozycji mamy szereg broni, od karabinków, po shotguny, lasery, energetyczne miecze, łuki czy wyrzutnie rakiet. Oprócz tego możemy wzmacniać nasz pancerz dokupując kolejne elementy zbroi. Nie zabrakło również healthpacków i wszelkiego typu wzmacniaczy obrony. Każdą broń możemy ulepszać za odpowiednią sumę.  Pieniądze zdobywamy podczas rozgrywki zabijając kosmitów. Gra ma charakter freemium, czyli za lepsze bronie i wyposażenie trzeba zapłacić diamentami, które musimy nabyć za realną gotówkę, ale ta wirtualna waluta, którą zdobywamy przy okazji każdej potyczki wystarcza na skompletowanie naprawdę porządnego wyposażenia. Twórcy gry nie poszli na łatwiznę i nie skoncentrowali się tylko na próbie wyciągnięcia od graczy kasy. Gry jeszcze nie przeszedłem, ale na razie nie musiałem wydać ani złotówki, aby poradzić sobie z wrogami, choć oczywiści przez to zbieranie ekwipunku trwa dość długo.  Jeżeli nie fabuła, to grafika. Nie mam żadnych zastrzeżeń do tego, co twórcy tej gry zaoferowali swoim klientom. Grafika jest naprawdę dopracowana, choć oczywiście znajdziemy lepsze produkcje, to jak na darmową aplikację, trudno narzekać. Nawigacja opiera się oczywiście na dwóch wirtualnych padach, jeden jest do kierowania postacią (w połączeniu z przesuwaniem widoku za pomocą palca), drugi do kierowania ostrzałem. Mam pewne zastrzeżenia, co do tego ostatniego. Nie jest on szczególnie dokładny i czasami, w ferworze walki nie wiadomo, w którą stronę lecą pociski, ale i tak generalnie działa lepiej niż w innych tego typu strzelankach, w które miałem okazję grać. Jeżeli więc miałbym podsumować Star Warfare: Alien Invasion to do plusów bez wątpienia mogę zaliczyć dobrą grafikę oraz całkiem przyzwoicie wyposażoną zbrojownię. Za to, zarówno do plusów i minusów, mogę zaliczyć prostotę fabuły, która skupia się po prostu na likwidowaniu kosmitów. Jeżeli lubicie proste fabularnie gry, to ten tytuł jest dla Was. Jeżeli oczekujecie skomplikowanej fabuły, to raczej Star Warfare Was nie zainteresuje. Ale zarówno w jednym, jak i drugim wypadku warto wypróbować tę grę, zwłaszcza, że jest za darmo. Moja ocena: 4 (więcej robali proszę!) 