23.09.2013 Zawsze bardzo cieszy mnie, kiedy w poszukiwaniu ciekawych aplikacji na zagranicznych serwisach udaje mi się trafić na rodzime produkcje, które zostały docenione poza granicami naszego kraju. Tak właśnie było w przypadku Photo Mix+. Wprawdzie układanie kwadratowych kolaży ze zdjęć na stałe wpisało się już w instagramową kulturę, a aplikacje do ich tworzenia zdążyły już zaznaczyć swoją obecność w Google Play, jednak jeśli potraficie docenić prostotę idącą w parze z funkcjonalnością, a dodatkowo wesprzeć polskich twórców mobilnych programów, aplikacja od Appreal zdecydowanie powinna zagościć na waszych tabletach i smartfonach z Androidem. Jestem wielkim fanem najprostszych rozwiązań graficznych i wygodnych, nieskomplikowanych interfejsów. Jednocześnie lubię, kiedy mimo wspomnianej prostoty, wszystko ze sobą współgra, jeśli chodzi o kolory czy ikonki. Photo Mix + pod tym względem naprawdę trafił w mój gust. Pastelowe kolory, czytelna czcionka i geometryczne menu od początku wskazują na to, że twórcy aplikacji przywiązali dużą wagę do estetyki swojego dzieła, co niestety często jest pomijane przez polskich projektantów softu na urządzenia mobilne.  Działanie aplikacji nie jest żadną rewolucją. Photo Mix+ to kolejna aplikacja podobna do recenzowanych już przez nas Photo Frame czy Photo Slice. Wybieramy liczbę zdjęć, która ma znaleźć się na naszym obrazku, a następnie wskazujemy siatkę, która odpowiada takiemu układowi fotek, jaki w danym momencie jest nam potrzebny. Później wystarczy zrobić zdjęcia lub wybrać te zapisane w naszej galerii, dodać filtry, wzór ramki… i gotowe. Ponieważ kwadratowy układ naszej kompozycji jest obecnie jedynym dostępnym, myślę, że największy pożytek z apki będą mieli użytkownicy Instagramu. Fragment zdjęcia, który chcemy wykorzystać w naszym kolażu, dopasowujemy przez wycięcie odpowiedniego kształtu. Zabrakło mi tutaj funkcji powiększania i zmniejszania obrazka, który przenosimy na nową kompozycję, dzięki czemu „trafienie” w odpowiednie miejsce byłoby o wiele bardziej dokładne.  Photo Mix+ z pewnością przypadnie do gustu osobom, które dobierając aplikacje do swoich potrzeb, poza funkcjonalnością zwracają uwagę również na wygląd. Mam nadzieję, że twórcy rozwiną jeszcze swój produkt, a nowe funkcje przyciągną kolejnych użytkowników. Myślę, że na pierwszy ogień powinna pójść możliwość układania naszych kolaży na planie innej figury niż kwadrat. W końcu nie samym Instagramem człowiek żyje… ;) 