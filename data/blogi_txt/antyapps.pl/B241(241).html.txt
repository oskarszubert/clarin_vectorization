02.08.2013 Miesiąca tak bogatego pod względem opisanych przez nas interesujących aplikacji na system iOS nie było już dawno. Wydawać by się mogło, że lipcowe upały sprawią, że porzucimy klawiatury i monitory w kąt, ale nic bardziej mylnego. Trwaliśmy na stanowiskach i w pocie czoła (dosłownie) opisywaliśmy dla Was najciekawsze aplikacje mobilne. Zapraszam do przeglądu Best of the Best Lipica 2013 na iOS:) Match-a-Shape – dopracowana gra logiczna  Pozycja obowiązkowa dla wszystkich fanów gier logicznych. Zabawa w Match-a-Shape polega na przekładaniu kostek. Gra wymaga skupienia i obrania dobrej strategii, a całości NIE towarzyszy stresujące niektórych tykanie upływającego niemiłosiernie czasu.   Aplikacja jest dopracowana pod względem technicznym i wizualnym. Paperless – coś dla miłośników cyfrowych rysunków  Aplikacji mobilnych służących do przelewania swoich artystycznych wizji na cyfrową kartkę papieru powstało już tak wiele, że wybranie spośród nich tej jedynej- najlepszej jest zwyczajnie niemożliwe. Osobiście nie miałem przyjemności korzystania z Paperless, ale Kamila, który testował aplikację zachwyciły jej czytelny interfejs, spore możliwości oraz bezproblemowa obsługa. Limbo – strach się bać  O Limbo słyszała już zapewne większość z Was. Wyjątkowa platformówka w klimacie horroru doczekała się wersji na urządzenia mobilne. Gra w wersji na iPada i iPhone’a nie straciła nic ze swojego wyjątkowego klimatu – ciemny pokój i słuchawki na uszach gwarantują niezapomniane przeżycia. Polecam! Readmill – najlepszy czytnik książek na iOS  Readmill jest wyjątkowym czytnikiem książek. Do bólu minimalistyczny interfejs pozwalający w 100% skupić się na treści, uniwersalność, bezproblemowe ładowanie plików za pośrednictwem iTunes lub przeglądarki internetowej oraz świetny “bajer” w postaci licznika pokazującego czas poświęcony na lekturę konkretnej książki i czas potrzebny do jej ukończenia – to wszystko sprawiło, że moje ulubione iBooks odeszło w zapomnienie. MoneyZoom – kontroluj swoje wydatki  MoneyZoom to aplikacja do kontrolowania wydatków, która od razu przykuje Twoją uwagę swoim interfejsem. Program prezentuje się rewelacyjnie, a jej główne barwy kojarzą się z mobilną aplikacji sieci komórkowej Play. MoneyZoom oferuje użytkownikowi spore możliwości oraz (co nie zawsze idzie w parze) łatwą obsługę. Tiny Thief – po prostu świetna gra  Tiny Thief to kolejna prosta mobilna gra, od której naprawdę ciężko się oderwać. Tym razem wcielamy się w postać złodziejaszka nie mogącego przeżyć dnia bez solidnej dawki adrenaliny, którą zapewnić może mu jedynie podwędzanie coraz to nowych przedmiotów. Rozgrywka wciąga, muzyka hipnotyzuje, a prosta grafika jest czytelna i przyjemna dla oka. Badland – małe dzieło sztuki  Dobre gry dzielę na dwie kategorie. Do pierwszej należą genialne, dopracowane w najdrobniejszych szczegółach produkcje, przy których świetne się bawię i czas mija jak błyskawica. Drugą kategorię zarezerwowałem dla prawdziwych dzieł sztuki, tytułów deklasujących konkurencję nie tylko poziomem wykonania, ale przede wszystkim ciężkim do zdefiniowania KLIMATEM. Badland należy właśnie do tej drugiej grupy. Mobilna gra warta każdych pieniędzy. Polecam. Leisure Suit Larry: Reloaded – udany powrót znanego podrywacza  Na powrót najsłynniejszego cyfrowego podrywacza wszech-czasów czekaliśmy długo. Gra została odświeżona (było to konieczne, by choćby spojrzały na nią osoby, którym imię Larry mówi tyle co nic), a sterowanie zostało przystosowane do ekranów dotykowych. Poza tym to nadal stary dobry bajerant Larry. Brać:) lokomo – komunikacja miejska bez tajemnic  Czy aplikacja przeznaczona dla podróżujących komunikacją miejską może zachwycać? Okazuje się, że tak:) lokomo to wyjątkowy rarytas dla wszystkich podróżujących wrocławską komunikacją miejską. Program umożliwia błyskawicznie zlokalizować interesujący nas tramwaj lub autobus. lokomo działa i wygląda bajecznie, a co najważniejsze jest bardzo praktyczne. Szczerze polecamy! Fotopedia Reporter – świetne zdjęcia i nie tylko  Seria znakomitych aplikacji dla miłośników fotografii nareszcie doczekała się pomysłowego rozwinięcia. Fotopedia Reporter to nadal genialne zdjęcia i reportaże, ale tym razem drogi użytkowniku i ty możesz znaleźć się “po drugiej stronie barykady”. FR umożliwia publikację własnych reportaży w specjalnie do tego przygotowanej usłudze. Wrzucamy najlepsze zdjęcia, tworzymy historię, podpisujemy i volia. Pozostaje czekać na słowa uznania od wymagającej społeczności. Świetne! 