14.03.2012 Wydawnictwo naukowe PWN wkracza w cyfrową erę z kilkoma edukacyjnymi aplikacjami, które mają nam pomóc w poszerzaniu naszej wiedzy z różnego zakresu. Osobiście przyjrzałem się aplikacji Pierwiastki – Okresowy układ pierwiastków, choć to niejedyne wydanie, które już teraz dostępne jest na rynku.     W zasadzie nie dzieląc włosa na czworo można powiedzieć, że nazwa aplikacji zdradza wszystko – jest to pełny i interaktywny układ okresowy pierwiastków, który dobrze przedstawiają powyższe obrazki. Aplikacja pozwala go przeglądać w postaci pełnej tablicy, w której możemy kliknąć na pojedynczy element i wyświetlić o nim pełne szczegóły, w których rozeznają się pewnie tylko chemicy. Oczywiście zaczyna się od rzeczy w miarę jasnych, jak liczba atomowa, temperatury topnienia i wrzenia, ale obfitość kosmiczna jest już poza moim zakresem wiedzy.  Jeśli czujemy potrzebę to możemy przeglądać pierwiastki również alfabetycznie lub je wyszukiwać. Nie ma w tym nic skomplikowanego i sama aplikacja spełnia swoje zadanie, choć odnoszę wrażenie, że ktoś za bardzo przejął się rolą kolorystyki, bo nie wiem skąd pomysł na takie oznaczenia graficzne układu, które utrudniają jego odbiór. Co prawda można tenże kolor zmienić, ale żaden z dostępnych odcieni nie jest przyjazny w odbiorze. Na koniec warto wspomnieć, że dodano również możliwość uczenia się poprzez zabawę w prostą grę, w której musimy umiejscowić konkretne pierwiastki na przestrzeni tablicy. Proste, a skuteczne.  Czy warto? Pierwiastki to aplikacja skierowana do bardzo konkretnej grupy użytkowników i im właśnie powinna przydać się najbardziej. Sama inicjatywa natomiast mi się podoba i liczę, że PWN pójdzie za ciosem i wyda więcej tego typu produkcji mających silne walory edukacyjne. Cena wynosząca 0.79 Euro to kwota, która za poszerzanie swojej wiedzy z pewnością mógłbym zapłacić. Link do aplikacji Pierwiastki (iPhone, iPad). 