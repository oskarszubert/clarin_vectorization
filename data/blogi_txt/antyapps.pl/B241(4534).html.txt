11.02.2013 W czwartek walentynki — dzień szumnie nazywany świętem ludzi zakochanych. Uwielbiany przez tysiące, nienawidzony przez miliony. Dziś propozycja kilku gier i aplikacji, zarówno dla singli jak i par. Avocado  Aplikacja dla dwojga, w której dzielimy wszystkie treści, łącznie z hasłem, które jest uniwersalne dla obu stron. Czat, listy zadań, galeria zdjęć oraz terminarz — do wszystkiego dostęp przyznawany jest tylko parze użytkowników. Jeżeli chcecie zadbać o swoją prywatność, warto zabezpieczyć jeszcze dostęp do Avocado wzorkiem, o którego powtórzenie jesteśmy proszeni przy odpalaniu aplikacji. W standardowej, bezpłatnej wersji, należy liczyć się z kilkoma ograniczeniami. Ale jeżeli te okażą się zbyt drażniące, za 20 dolarów możecie nabyć roczny abonament który zniesie wszelkie limity :) Aplikację można pobrać za darmo na platformie Google Play. Filozofia miłości  Gry z gatunku visual novel to często znakomite fabularnie opowieści okraszone miłą dla oka grafiką i kilkoma wyborami. Oprócz tego to godziny wypełnione po brzegi tekstem. Problem polega na tym, że produkcje te, bardzo popularne w Japonii, rzadko kiedy opuszczają jej granice. Ale to nie problem, bo okazuje się że Polak potrafi i doczekaliśmy się niedawno rodzimej produkcji z tego gatunku: Filozofia Miłości. Mobinet Games zaserwowali nam opowieść o świeżo upieczonym studencie filozofii, który próbuje się odnaleźć w nowej szkolnej rzeczywistości. Na swojej drodze spotyka piękne kobiety, z którymi to relacje musi pielęgnować, a naszym zadaniem podejmowanie jest w jego imieniu trudnych wyborów, od których zależeć będzie to jak cała historia się skończy. W sumie czekają na nas dwa główne i dwa poboczne zakończenia. Przyznam że bardzo miło czytało mi się całą historię, choć jak to w przypadku visual novel bywa, w grze było bardzo mało… gry. To głównie przeklikiwanie się przez megabajty tekstu okraszonego miłą dla oka, stylizowaną na styl japońskich komiksów, grafiką oraz przyjemną dla ucha muzyką. Choć przyznam, że odczuwałem pewien zgrzyt patrząc na „kawaii” dziewczynkę o imieniu Marta. Połączenie tamtejszego stylu wizualnego z polskimi realiami wydało mi się komiczne. Ale mimo wszystko grę polecam, bo to naprawdę miła opowieść :) Grę można pobrać na platformie Google Play, za tę przyjemność przyjdzie nam zapłacić niewiele ponad cztery złote. Jak poderwać?  Avantis z okazji Walentynek wypuścili dwie aplikacje które podpowiadają jak poderwać dziewczynę lub chłopaka. Porady są dość mierne, by nie napisać tandetne, ale może faktycznie na tym świecie znajdą się osoby, dla których okażą się przydatne. Jak to zwykle z aplikacjami dewelopera, jest przejrzyście, minimalistycznie, estetycznie i czytelnie; nie zapomniano również o opcji udostępnienia przeglądanego właśnie wpisu innym aplikacjom. Aplikacje można pobrać za darmo na platformie Google Play: jak poderwać dziewczynę / chłopaka.  Where’s my Valentine?  Moja ulubiona mobilna gra Disneya doczekała się specjalnego walentynkowego wydania, który tak naprawdę jest tylko (albo i aż, zależy jak bardzo jesteście stęsknieni) zestawem świeżych 12 poziomów w miłosnych klimatach — choć nie spodziewajcie się tony lukru i różu, te tylko w menu. Serii gier chyba przedstawiać już nikomu nie trzeba, pisaliśmy zarówno o przygodach Swampy’ego jak i Pana Dziobaka, dlatego mam nadzieję, że te znakomite łamigłówki z fizyką w roli głównej nikomu z Was nie są już obce :) Grę można pobrać za darmo na platformie Google Play. Wierszyki miłosne Kolejna walentynkowa propozycja od Avantis. Tym razem zestaw blisko trzysta miłosnych wierszyków opakowanych w romantyczne, czerwone pudełeczko. Treść zaś wyświetlana jest na teksturze przypominającej stary, pożółkły papier. Podobnie jak w przypadku porad nie znajdziemy tutaj nic więcej poza wierszami, strzałkami służącymi do nawigacji między nimi oraz przycisku pozwalającego udostępnić wybrany wpis. Aplikację można pobrać za darmo na platformie Google Play. 