29.09.2013 Po dłuższej przerwie powracamy do naszego niedzielnego cyklu gdzie przybliżasz Wam najciekawsze programy i gry na Windows 8/RT. Dzięki za wszystkie nadesłane zgłoszenia i uwagi. W każdej części postaramy się przedstawić możliwie najbardziej różnorodny zakres aplikacji, tak aby każdy odnalazł coś dla siebie. Zapraszamy do lektury, a w komentarzach czekamy na wasze propozycji aplikacji wartych sprawdzenia.  Dropbox  Dropbox nie jest aplikacją nową, trafił do Sklepu Windows wiele miesięcy temu. Jednak jego wykonanie pozostawiło wiele do życzenia. Aplikacja nie pozwalała na wykonanie nawet najprostszych czynności. Dopiero ostatnia aktualizacja uczyniła z niego przydatne narzędzie. Tak więc jeżeli wcześniej odbiliście się od Dropboxa z powodu jego znikomych możliwości, warto do niego powrócić. Nie jest tak dobry jak SkyDrive, ale do większości zastosowań wystarczy. Tak właściwie, brakuje głównie powiadomień o nowo dodanych plikach. PressPlay Video  Mój ulubiony alternatywny odtwarzacz wideo. Docenią go zwłaszcza posiadacze tabletów z Windows RT (czyli niewielka grupa). W sklepie ma niskie oceny z dwóch powodów: średniej jakości wsparcie dla mkv oraz brak wsparcia dla napisów w formacie .txt. Osobiście od dawna korzystam z formatu .srt, z jednego prostego powodu, wszystko co wspiera .txt wspiera też .srt, nie wszystko co wspiera .srt wspiera txt. Z tym ostatnim formatem jak na razie nie radzi sobie żaden odtwarzacz stworzony z myślą o Metro. Jeżeli jednak macie napisy w formacie .srt otrzymacie bardzo dobry odtwarzacz wielu formatów, ze wsparciem dla tak ciekawych opcji jak odtwarzanie dźwięku w tle. Zdecydowanie warto przetestować. Foursquare  Bardzo dobrze zaprojektowana aplikacja, z minimalnie zbyt dużym naciskiem na wygląd, kosztem użyteczności. Foursquare to serwis społecznościowy dla miłośników podróżowania, zwiedzania i dzielenie się z innymi swoją lokalizacją. Aplikacja na Windows 8/RT kładzie główny nacisk na zdjęcia i mapy dzięki czemu o wiele łatwiej odnaleźć miejsca w naszej okolicy. Odbija się to lekko na szybkości aplikacji, która potrzebuje czasu by wczytać te dane. Speed Checker  Program do sprawdzania jakości naszego połączenia sieciowego. Działa szybciej i mniej awaryjnie od aplikacji przygotowanej przez Microsoft. Do tego ma o wiele ładniejszy interfejs. Nie jest on najważniejszy w tego typu programach, ale dobrze że autor dopieścił też ten element. Speed Checker obsługuje historię naszych pomiarów oraz możliwość zmiany serwera za pomocą którego mierzymy prędkość. Ta ostatnia opcja dostępna jest dopiero po zakupie pełnej wersji (4,99zł), która usuwa też reklamy. InstaPic  Niedawno recenzowałem jego wersję na Windows Phone i przy tej okazji wspomniałem o edycji na Windows 8. Jest jeszcze lepsza. Po pierwsze pozwala na bardzo przyjemne przeglądanie zdjęć innych użytkowników, po drugie pozwala dodawać nasze materiały, a narzędzi do ich edycji ma więcej niż wersja smartfonowa. Nawigacja po aplikacji nie powinna sprawić dla nikogo problemu. Jeżeli szukacie szybkiego i wygodnego dostępu do Instagrama, zwłaszcza na talbetach, pobierzecie InstaPic. Dowcipniś  Windows 8 i RT cierpią na ogromne braki jeżeli chodzi o aplikacje tego typu. Dowcipniś jako jeden z nielicznych godny jest polecenia. Jak nietrudno się domyślić aplikacja jest zbiorem dowcipów, podzielonych na kilka kategorii. Nie mam do niej większych zarzutów. Interfejs jest przyjemny, a autor pomyślał nawet o takich drobiazgach jak krótkie dowcipy na kafelku (stanowczo jest ich za mało). Jedyne czego mi brakuje to możliwości losowego przeglądania bazy. Aplikacja obecnie dostępna jest za darmo, normalna cena to 4,99zł. Reaper  Tomek recenzując tę grę zatytułował wpis Reaper – piękny baśniowy RPG z elementami zręcznościówki. Trudno się z tym nie zgodzić. Odpowiedzialne za ten tytuł studio Hexage po raz kolejny udowodniło że potrafi świetnie modyfikować klasyczne gatunki, dopasowując je do urządzeń mobilnych. Wersja na Windows 8/RT wspiera dodatkowo obsługę klawiaturą i myszą oraz padem. Obie są wygodne, zwłaszcza ta ostatnia. Szkoda że zabrakło możliwości synchronizacji stanów gry pomiędzy urządzeniami. Reaper posiada rozbudowaną wersję demo.  TY the Tasmanian Tiger Bardzo dobra i rozbudowana platformówka, której największym wrogiem jest cena i brak wersji testowej. Za pełną przyjdzie nam zapłacił prawie 25zł. Osobiście nie żałuję zakupu, ale ciężko mi ją polecić każdemu. Jak już wspomniałem gra kusi rozbudowanym światem. Fani odblokowywania sekretów i odnajdowania ukrytych przedmiotów będą w siódmym niebie. Dodatkowo TY the Tasmanian Tiger wspiera obsługę pada oraz klawiatury i myszki co czyni z niego pełnoprawną, komputerową platformówkę. Na obu gra się wyśmienicie, choć sama gra ma dość nietypowe sterowanie (zwłaszcza jeżeli chodzi o strzelanie). Dodatkowym atutem jest synchronizacja stanów gry pomiędzy urządzeniami. Bez problemu grę rozpoczętą na komputerze możemy dokończyć na tablecie. Jazz: Trump’s journey  W bardzo starej recenzji Jakub pisał o tej grze Jazz: Trump’s Journey to (chyba) najlepsza gra, z jaką miałem na iOSie przyjemność. Osobiście jestem jej wielkim fanem, tym bardziej ucieszyłem się z premiery na Windows 8. Główną zaletą Jazz: Trump’s journey jest jej klimat. Platformówka przesiąknięta Jazzem. Grafika, a zwłaszcza muzyka tworzą niesamowity świat, który broni się nawet na dużych monitorach komputerów. Niestety, choć gra wspiera klawiaturę nie wpływa to na wygląd ekranu. Cały czas widnieją na nim przyciski do sterowania dotykiem. Gra nie posiada prawie żadnych opcji co wynika z jej założeń (od samego startu jesteśmy częścią historii, nie ma tu miejsca na tradycyjne menu). Kolejny minus to brak wersji testowej. Choć cena 10,49zł nie jest wysoka jak na tak świetną grę, to jednak wielu zapewne sobie ją daruje, nie mogąc spróbować czym tak naprawdę jest. Where’s My Water? 2 Kontynuacja hitu Disneya, który coraz mocniej wspiera Windows Phone i Windows 8. Więcej o grze możecie przeczytać tutaj. Wersja na komputery i tablety nie odbiega zbytnio od pozostałych gier tego studia. Nigdy nie miałem z nimi problemów, choć wiem że nie wszystkie procesory sobie z nimi radzą. Gra jest dostępna za darmo, a ceną za to jest męcząca mikropłatność. 