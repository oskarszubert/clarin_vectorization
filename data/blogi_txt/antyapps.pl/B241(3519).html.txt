06.01.2014 Zamiana naszego podręcznego mobilnego gadżetu w bezprzewodową myszkę komputerową (a może raczej zręcznie wykonany touchpad?) to żadna nowość. Pisaliśmy już o kilku tego typu programach, ale to nie jest żaden powód by na nich poprzestać. Dziś do puli dodaję kolejną produkcję: Remote Mouse. Czym się charakteryzuje i czy warto w ogóle zawracać sobie nią głowę? Podobnie jak większość (wszystkie?) rozwiązania tego typu, niezbędna będzie nie jedna, a dwie aplikacje. Pierwsza musi zadomowić się na naszym urządzeniu mobilnym, a druga (pełniąca rolę serwera) na komputerze, którym planujemy sterować. Po zainstalowaniu obu, musimy pamiętać, że oba urządzenia koniecznie muszą być podpięte do tej samej sieci WiFi, bez tego elementu — ani rusz. Kiedy już wszystko będzie skonfigurowane, możemy przejść do korzystania z naszego nowego gładzika ze szklanym ekranem.  Aha, by nie było żadnych nieporozumień, od razu wspomnę że testy przeprowadzałem na aplikacji w odsłonie HD na iPadzie trzeciej generacji oraz najświeższej odsłonie OSX — Mavericks. Po instalacji na obu urządzeniach wystarczyło naciśnięcie przycisku Connect i cała magia zaczęła działać. Wskaźnik na Macu przesuwał się, jednak wszystko to było nienaturalne wolne i z widocznym opóźnieniem — nie spodziewałem się efektów równie dobrych, jakie uzyskuję na co dzień z myszką czy gładzikiem Apple, ale całość prezentowała się niespecjalnie dobrze i przy tym, co oferuje choćby WiFi Mouse (opisywane przeze mnie zresztą na łamach AntyApps),  można byłoby uznać za śmieszne. Zajrzałem zatem do opcji, gdzie mogłem ustalić szybkość przewijania tekstu i samego kursora, a także aktywować lub dezaktywować całą gamę gestów i zachowań. Przyznam jednak, że tamtejsze zabawy na niewiele mi się zdały w kwestii efektywności działania. Mimo wielu prób nie udało mi się rozwikłać zagadki jak skorzystać na iPadzie z funkcji przesunięcia palcem trzech palców by przełączyć się pomiędzy ekranami.  Interfejs aplikacji jest przejrzysty i nie widzę opcji, by ktokolwiek się w nim pogubił. O wiele lepiej od touchpada sprawdza się klawiatura (na której, de facto, powstała duża część tego wpisu ; ). Tam nie ma takiego opóźnienia. Oprócz tego dostępny jest także nasz dock (choć jego działanie jest dość kapryśne, często po kliknięciu w któryś z programów aplikacja się wyłączała), skrót z najważniejszymi funkcjami spośród odtwarzaczy multimedialnych, kalkulatora oraz wyłączenia, uśpienia czy zresetowania komputera. Remote Mouse nie jest aplikacją idealną. Jako myszka sprawdza się najgorzej — ale niesie za sobą wachlarz innych przydatnych funkcji. Program dostępny jest zarówno na iOS (wersja SD / HD), Androida jak i Windows Phone. Oprócz tego nie zapomnijcie o programach na OSX lub Windowsa! 