15.10.2013 Kung Fu Panda urzekła mnie w swoich obydwu odsłonach, więc nie potrzebowałem specjalnej zachęty, żeby zagrać w Pandoodle, gdzie tytułowy zwierzak do złudzenia przypomina tego z produkcji DreamWorks. Grę na łamach AntyApps opisywał już wprawdzie Paweł, jednak było to przeszło rok temu i wówczas mogli się nią cieszyć jedynie użytkownicy Windows Phone. Obecnie jest ona dostępna także dla urządzeń z Zielonym Robotem oraz Nadgryzionym Jabłkiem. Muszę przyznać, że niepozorna gra logiczna okazała się być prawdziwym hitem, od którego trudno się oderwać. Zapraszam do świata kolorowych zwierzaków i ich zeszytów z łamigłówkami. Gra od pierwszego uruchomienia robi dobre wrażenie zarówno ze strony wizualnej jak i dźwiękowej. Rozgrywce towarzyszą przyjemne dla ucha dźwięki fortepianu, a oko cieszy prosty interfejs stylizowany na kartki zeszytu.  Naszym zadaniem będzie połączenie odpowiednich symboli z kolorem, jaki naszym zdaniem do nich pasuje. Ikonki „łapek” wskazują jak dużo tuszu nam pozostało, aby połączyć je z odpowiednim znakiem (podstawowe warianty to: niebieski – kropla, żółty-  księżyc oraz czerwony- serce). Żeby nie było tak łatwo, w kolejnych rundach pojawiają się nowe „znaczki”, które musimy pokolorować mieszając ze sobą kilka kolorów. Zawsze należy jednak pamiętać, żeby droga od „łapki” z farbą do odpowiedniej ikonki była jak najkrótsza lub pozwalająca przeciąć się w odpowiednim miejscu z inną barwą. Być może nie brzmi to do końca jasno, jednak jedna rozgrywka wystarczy, żeby zrozumieć zasady Pandoodle.  Mimo że na pierwszy rzut oka gra wygląda dość dziecinnie, zapewniam was, że również starsi użytkownicy wciągną się w kolorowanie. Nie spotkałem się wcześniej z podobnym mechanizmem w grze logicznej, dlatego tym bardziej polecam pobrać apkę i samemu przekonać się o jej potencjale. W grze bardzo ważne jest oszczędne wykorzystywanie kolorowego tuszu. Z pewnością nie raz przyjdzie wam powtarzać ten sam poziom, bo „plan był dobry, ale nie wystarczyło kolorów”. Mając duże kłopoty z przejściem dalej, możemy skorzystać ze wskazówek, które wymagają jednak dodatkowych opłat. Kilka z nich możemy jednak zdobyć za darmo poprzez polubienie facebookowego profilu Pandoodle. Twórcy zapowiadają pojawienie się nowych poziomów, a już teraz udostępnili tryb Time Attack, którego odblokowanie wymaga jednak opłaty lub zdobycia 200 gwiazdek, które otrzymujemy po każdym przejściu danej planszy.   W Google Play grę pobierzemy zupełnie za darmo. Ma ona jednak pewne ograniczenia. Tryb rysowania (zwany tu Kid Mode) możemy uruchomić bez opłat jedynie trzy razy. Nie odblokowałem jeszcze zeszytów innych zwierzaków, ale mam nadzieję, że nie będą one płatne. Osoby korzystające z Windowsa na swoich smartfonach będą musiały zapłacić za apkę 3,49 ZŁ. Można ją pobrać TUTAJ. Właściciele urządzeń mobilnych od Apple, podobnie jak androidowcy, mogą ściągnąć grę za darmo (LINK). Mimo że w grze pojawiają się mikropłatności to myślę, że wydatek rzędu 1 lub 2 dolarów wciąż nie jest majątkiem, biorąc pod uwagę naprawdę wciągający mechanizm gry. To, co udostępniono za darmo, z pewnością wystarczy wam, żeby ocenić, czy będziecie gotowi zapłacić za więcej. 