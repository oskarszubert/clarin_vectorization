28.05.2012 Podejrzewam, że większość naszych czytelników zaczynała swoją telefoniczną przygodę z Nokią 3310. Legendarny już telefon, który spadając miał niszczyć kafelki. Telefon, który miał być głównym składnikiem niezniszczalnego adamantium w ciele Wolverine’a. Telefon, który miał rewelacyjne gry, mimo tego, że w monochromatycznym 2D. Dziś przedstawiam jedną z takich gier – Space Defense. Na czym polega ta gra? To proste. Poruszamy się statkiem kosmicznym, który ma za zadanie zniszczyć wrogie siły atakujące naszą załogę. Czyli tak w praktyce lecimy paroma pikselami i atakujemy inne piksele, które nadlatują z prawej strony ekranu. Developer natomiast zapewnia, że w grze znajdują się oryginalne „grafiki”, kontrola statku kosmicznego wygląda identycznie jak oryginalnie, dźwięki towarzyszące nam w grze również pochodzą z Nokii, a także osiem poziomów, które znajdziemy w Space Defense to idealne kopie. Recenzenci w komentarzach pod grą piszą między innymi, że gdyby mogli to daliby jej sto gwiazdek. To musi być dobra rekomendacja, bo w większości są to osoby grające kiedyś w oryginał. Zapraszam więc - Space Defense można zainstalować z Google Play zupełnie za darmo. Jeśli jest ktoś, kto tak jak pisałem na początku – miał Nokię i grał na niej, to zdecydowanie zrobi mu się miło, kiedy włączy ten hit sprzed lat. 