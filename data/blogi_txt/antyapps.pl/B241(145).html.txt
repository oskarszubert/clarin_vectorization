16.01.2014 Są tacy, którzy twierdzą, że każda część Angry Birds jest jeszcze lepsza od poprzedniej i mimo największej surowości, nie da się ocenić gier z serii. Jeden wyjątek nie pozwala mi się zgodzić, a mianowicie Angry Birds Space, czyli kosmiczna odsłona Gniewnych Ptaków. Dziś udało mi się trafić na tytuł, którego twórcy ewidentnie inspirowali się przebojem od Rovio, jeśli chodzi o mechanikę gry. O dziwo, jednak bardziej przypadł mi on do gustu. Nie jest to może gra z gatunku tych, które potrafią przykuć nas do ekranów na kilka godzin, jednak jeśli szukacie dobrej rozrywki na zabicie czasu, z całą pewnością mogę polecić wam Kosmitę z Magnesem. W fabułę gry wprowadzi nas prosta, obrazkowa animacja, której towarzyszy zabawny głos naszego głównego bohatera. Nasz tytułowy kosmita rozbił się swoim statkiem na nieznanej planecie. Na szczęście odnalazł tam magnes, który pomoże mu w „przyciąganiu” do kolejnych planet, jakie będzie przemierzał w swoich kolejnych podróżach. Twórcy tego typu gier przyzwyczaili nas do dużej oszczędności, jeśli chodzi o jakiekolwiek wprowadzenia, tym bardziej duży plus dla studia Rejected Games za postaranie się o odpowiednią narrację. Nie wiem jak wy, ale ja lubię takie smaczki.  Oprawa graficzna tytułu to kolejny element An Alien with a Magnet. Wszystko utrzymane jest w przyjemnym kreskówkowym klimacie, który dodatkowo wspiera muzyka będąca połączeniem soundtracków ze starych filmów sci-fi z wesołymi melodyjkami w stylu country. Wszystkie elementy gry zostały skompletowane bardzo starannie, dlatego gra, mimo niewielkiego poziomu skomplikowania całej rozgrywki, jest bardzo spójna, przez co aż chce się do niej wracać.  Do naszej dyspozycji będą dwa tryby rozgrywki: Adventure oraz Time Attack. Pierwszy z nich rozpoczynamy od krótkiego tutoriala pozwalającego szybko zrozumieć mechanikę gry. Naszym zadaniem jest naciskanie planet na planszy, skutkujące „przyciągnięciem”. Puszczenie ekranu w odpowiednim momencie pozwala nam wylecieć z orbity i przemieścić się na kolejny glob. Po drodze będziemy oczywiście musieli zebrać określoną liczbę monet oraz specjane „znajdźki”, uważając przy tym na różnorakie przeszkody. Mimo że pozornie sterowanie statkiem wydaje się proste, minie trochę czasu zanim w pełni uda wam się opanować jego ruchy. Misja kończy się, kiedy dolecimy do pola z gwiazdami, które znajduje się zazwyczaj u góry ekranu. Jak nietrudno się domyślić, w drugim trybie rozgrywki naszym przeciwnikiem będzie czas. Chodzi tu o pokonywanie własnych rekordów związanych z jak najszybszym ukończeniem wybranego poziomu.  An Alien with a Magnet to gra, która naprawdę mnie wciągnęła. Myślę, że to głównie zasługa dopracowanego klimatu gierki, ponieważ podobny mechanizm rozgrywki do tej pory nie porwał mnie w innych tytułach tego typu. Gierka dostępna jest zupełnie za darmo zarówno w Google Play, jak i App Store dlatego zdecydowanie warto dać jej szansę. Wiążą się z tym oczywiście reklamy co jakiś czas pojawiające się na ekranie, jednak nie zdarza się to znowu tak często. 