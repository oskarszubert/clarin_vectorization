27.04.2012 Chillingo Ltd, studio w którego aplikacyjnym portfolio widnieje m.in. Cut the Rope, nie przestaje mnie zaskakiwać. Miałem okazję spróbować już kilku tytułów ich autorstwa i jeszcze nigdy się nie zawiodłem. Zawsze dopracowane od każdej strony, a co najważniejsze – ciekawe – gry cieszące nie tylko oko, ale także rozgrzewające umysł umiliły mi już nie jeden weekend. Ten nadchodzący zapowiada się pod znakiem Blockolicious, jednej z najsmaczniejszych i najbardziej pobudzających apetyt gier w jakie kiedykolwiek grałem.  Blockolicious to gra logiczna, której zasady będą pewnie większości z was już znane. Na wejściu otrzymujemy planszę z losowo rozmieszczonymi elementami (w tym wypadku żelkami) w różnych kolorach. W miejscach, gdzie trzy z nich, w takim samym kolorze występują obok siebie, możemy doprowadzić do „połączenia”. Połączone żelki, mogą łączyć się z kolejnymi i tak dalej… Jeżeli ciężko wam to sobie wyobrazić, koniecznie zobaczcie poniższy trailer.  Spróbować swoich sił w Blockolicious można na dwa sposoby. Tryb Sprint to gra na czas. W przeciągu dwóch minut musimy zdobyć jak najwięcej punktów. Tworzenie kolejnych połączeń powodujących powstanie widocznych na trailerze „bomb”, nie będzie jednak najłatwiejsze, ponieważ wraz z upływem czasu, z naszych żelków wypływa sok, który utrzymuje je przy życiu. Trzeba mieć zatem naprawdę sprawne palce, a do tego być bardzo spostrzegawczym. Druga opcja Marathon pozwoli nam na nieco więcej zabawy. Tutaj nie jesteśmy ograniczeni czasem, a sok w naszych żelkach nigdzie nie ucieka. Tu liczy się strategia. Musimy tworzyć jak najwięcej grup, zbierając jak najwięcej punktów. O ile na początku zapewne nie będziecie mieć z tym problemu, o tyle im wyższy poziom gry, tym trudniej. Łącząc kolejne żelki w trójki, wypełniamy także zawartość tzw. „Power Ups”. Nad każdym z trzech „naczyń” czuwa inne zwierzę, które po zapełnieniu całego zbiornika nieco ułatwi nam grę np. usuwając kilka rzędów soczystych klocków. Blockolicious to nie tylko super zabawa, ale także bajeczna grafika oraz świetnie brzmiący soundtrack. Prostota zasad tej gry dosłownie gniecie, podobnie jak jakość rozrywki, którą nam dostarcza. Muszę także wspomnieć o efektach dźwiękowych, które w połączeniu z wirtualnymi żelkami wzbudziły we mnie niesamowity apetyt na te łakocie. Także pamiętajcie, by mieć je pod ręką podczas gry, bo można „zaślinić” ekran :). Grę polecam wszystkim, bez względu na wiek zwłaszcza,  że dziś możecie ją z App Store pobrać bezpłatnie. 