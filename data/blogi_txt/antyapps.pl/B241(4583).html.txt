06.11.2013 Niestety wciąż doskonale pamiętam ten moment, w którym trzeba było rozejrzeć się za kablem do telefonu / aparatu fotograficznego, by móc nareszcie wymienić czy skopiować uzbierane tam multimedia. Ale czasy się zmieniają i teraz, dzięki modułom WiFi, wymiane plików między poszczególnymi urządzeniami można prowadzić bez kabli i większych przeszkód. Pozostaje nam jedynie wybór odpowiedniej metody: jedni postawią na staroszkolne rozwiązania, takie jak wysyłanie załączników mailem, inni na przyszłościową chmurę, ale z pewnością znajdzie się również grupka śmiałków, która wolałaby bardziej bezpośrednią metodę. Taką oferuje właśnie WebSharing!  Ideą aplikacji jest „android w przeglądarce”, czyli udostępnianie całej zawartości jego pamięci bez większej gimnastyki. A co ważne — nie ma w tym nic skomplikowanego. By móc gmerać w pamięci wewnętrznej tabletu lub smartfona z poziomu przeglądarki, należy oba sprzęty podłączyć do tej samej sieci WiFi. Następnie, po włączeniu aplikacji na telefonie, otrzymujemy adres pod który musimy się udać z poziomu drugiego urządzenia, oraz hasło pozwalające się zalogować. I gotowe, teraz z poziomu przeglądarki internetowej możemy gmerać między folderami, kopiować znajdujące się tam pliki w obu kierunkach, lub po prostu zrobić porządek. To menadżer plików, który pozwoli nam wygodnie, z użyciem fizycznej klawiatury komputera i solidnego touchpada / myszki zaprowadzić tam nowy ład.  W ustawieniach aplikacji możemy także zmienić hasło na zdefiniowane przez siebie, wydawać konta, hasła oraz przywileje gościom, przydzielać dostęp WebDAV czy też kombinować z ustwieniami sieci i zachowaniem usługi. Część z nich zarezerwowana jest dla płatnej wersji. Jeżeli zaś chodzi o to, co widzimy w przeglądarce tuż po zalogowaniu się, to raczej nikt nie powinien się gubić. Zestaw folderów z całego naszego Androida, wygodny interfejs i całe morze możliwości zarządzania plikami, albo najzwyczajniej w świecie szybkiego pobierania czy też przenoszenia na urządzenie plików. WebSharing to bardzo wygodna aplikacja, która pozwala zaoszczędzić wiele czasu. Myślę, że w dzisiejszych czasach rzadko kto ucieka się jeszcze do archaicznych metod z kablami w roli głównej i zdecydowanie stawia na przesyłanie plików za pośrednictwem sieci, jednak metoda oferowana przez program wydaje się być najszybszą z możliwych. Bezpośrednia, omijająca jakichkolwiek pośredników, bezproblemowa. WebSharing dostępny jest w dwóch wersjach: darmowej (w pełni funkcjonalnej, pozbawioną bardziej zaawansowanego klienta sieciowego oraz kont gościnnych) oraz płatnej, za którą przyjdzie nam zapłacić około 3 złotych. 