21.03.2013 Jeśli zdarza nam się podróżować w różne zakątki świata to na pewno często korzystamy z urządzeń, które pomogą nam dotrzeć do danych punktów. Im większe miasta, tym trudniej nam się coraz częściej poruszać bez ich znajomości. Z pomocą przychodzi technologia GPS, która od kilku lat sukcesywnie dodawana jest do oprogramowania na telefony komórkowe. Mając pod ręką mapę czujemy się bezpieczniej i zawsze w przypadku zgubienia się będziemy mogli znaleźć właściwą drogę powrotną. Jedną z aplikacji, która pozwala na takie czynności jest Scout. Program będzie efektywnym narzędziem jeśli mieszkamy na terenie Stanów Zjednoczonych. W jego opcjach nie znajdziemy niestety żadnej możliwości pobrania map dla innych rejonów świata, jak chociażby Europy. Mimo to, warto o niej wspomnieć ze względu na wiele nagród, które otrzymała w minionym roku. Przy pierwszym uruchomieniu aplikacji mamy możliwość utworzenia nowego konta lub zalogowania się do istniejącego. Co ciekawe, dostępna jest również opcja, która pozwala przełożyć tę czynność na później. Stukając w nią czekamy chwilę, aż pojawi się ekran powitalny. Następnie przechodzimy do głównego widoku aplikacji.  Scout łączy w sobie elementy nawigacji z odkrywaniem ciekawych miejsc w naszym pobliżu. Przypomina to poniekąd Foursquare’a. Do dyspozycji mamy różne kategorie – od kawiarni po kina i lotniska, które znajdziemy w okolicy lub miejscu do którego chcemy się udać. Drugim dostępnym działem są kategorie z wydarzeniami, które akurat się odbywają lub będą odbywać. Ulubione miejsca możemy zawsze dodać do zakładek i podzielić się z innymi poprzez udostępnienie. Aplikacja pozwoli nam także znaleźć najszybszą alternatywną trasę wobec zakorkowanych ulic, unikając niepotrzebnych nerwów. Im częściej będziemy wykonywać rutynowe czynności, tym program szybciej będzie się ich uczył i w konsekwencji otrzymamy dokładniej spersonalizowane dane. Ponadto, wiele dostępnych funkcji znajdziemy w Scout Plus dopiero po wykupieniu rocznej subskrypcji za niecałe 25 dolarów. Oczywiście istnieje funkcja sprawdzenia jego działalności za darmo przez 30 dni. Nie mniej jednak dla większości z nas aplikacja nie okaże się przydatna ze względu na miejsce zamieszkania. W takim wypadku warto poszukać innego programu, który spełni podobne zadania. 