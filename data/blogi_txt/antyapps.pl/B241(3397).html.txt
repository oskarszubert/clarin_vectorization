07.12.2011 Quizy to bardzo fajny sposób spędzania wolnego czasu. Nie tylko sprawdzamy swoją wiedzę ogólną z danej branży czy danego tematu, ale także mamy możliwość dowiedzenia się czegoś nowego. Temat quizów na smartfonach chwycił i dzięki temu powstał Quipper – aplikacja z ogromną bazą quizów. Quipper to nie pierwsza gra typu quiz, która jest opisywana na Antyapps. Jakiś czas temu mówiłem o Zgaduj, jednak między tymi dwiema aplikacjami jest ogromna przepaść. Zgaduj to polski program z pytaniami ogólnymi na temat naszego kraju, podczas gdy Quipper to frontend dla ogromnej liczby quizów z przeróżnych dziedzin. Obecnie w bazie tej aplikacji znajduje się przeszło 1000 quizów, a kolejne dodawane są codziennie. Dotyczą one naprawdę różnej tematyki, znalazłem w bazie nawet quiz na temat Facebooka, który wcale nie był taki łatwy! Duża baza quizów to jedno, sposób ich prezentacji to już inna kwestia. Uważam, że interfejs aplikacji mógłby być przyjaźniejszy, a na pewno twórcy powinni zwerbować do swojej ekipy grafika z prawdziwego zdarzenia. Oprawa wizualna programu jest po prostu biedna. Jedyną przeszkodą w popularyzacji Quippera wśród polskich użytkowników może być język programu – nie ma polskiej wersji, jedynie anglojęzyczna. Jeśli nie przeszkadza Wam ten szkopuł, zachęcam do instalacji Quippera. 