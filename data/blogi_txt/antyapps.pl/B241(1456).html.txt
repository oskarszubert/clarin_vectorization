25.07.2012 Człowiek to istota społeczna, musi i chce wchodzić w interakcję z innymi ludźmi, czy to w świecie wirtualnym (ot, fenomen social media), czy w świecie rzeczywistym, poprzez chociażby spotkania ze znajomymi, a to w pubie, a to na koncercie. Dlatego nie dziwią mnie zupełnie aplikacje, które w taki czy inny sposób ułatwiają nam tworzenie i zarządzanie takimi spotkaniami. Taką funkcję ma chociażby Facebook, ma ją Google+. Ale dzisiaj chciałbym Was zainteresować zupełnie inną produkcją, która służy jednemu i tylko jednemu celowi: spotykaniu się. Glomper FreeTime to aplikacja przeznaczona zarówno na iOSa, jak i Androida. Glomper to nasz podręczny, społecznościowy manager spotkań. Jego budowa i funkcjonowanie podporządkowane są właśnie temu celowi i muszę przyznać, że aplikacja ta od razu przypadła mi do gustu. Glomper budową przypomina popularne obecnie aplikacje społecznościowe typu Path. Mamy więc własny profil, mamy główny stream, jest centrum powiadomień, możemy śledzić lub zapraszać wybrane osoby. Ale może po kolei.  Najważniejszym zadaniem aplikacji jest umożliwienie nam tworzenia spotkań i obserwowania oraz dołączania do spotkań naszych znajomych. Dostajemy więc edytor, za pomocą którego określamy rodzaj spotkania (na kawę, impreza, wspólne oglądanie telewizji), wybieramy godzinę i dzień spotkania oraz przewidywany czas jego trwania. Następnie dodajemy lokalizację. Gdy to zrobimy zostajemy odesłani do kolejnej karty, gdzie w edytorze przypominającym ten z Twittera wpisujemy dowolny tekst, dodajemy zdjęcie, wybieramy osoby, do których zaproszenie zostanie wysłane, określamy, czy wiadomość i wpis ma być prywatny czy publiczny, a następnie wybieramy social media, na które trafi nasze powiadomienie o spotkaniu. Utworzony wpis pojawia się oczywiście na naszej ścianie w aplikacji. Po wejściu w niego możemy zobaczyć, kto jest zaproszony, skomentować spotkanie, polubić je lub do niego dołączyć. Oczywiście aplikacja nie służy tylko do tworzenia spotkań, ale również do szukania w naszej okolicy ewentualnych wydarzeń utworzonych przez naszych znajomych. Do tego służy karta „What’s happening”. Tutaj pojawiają się wszystkie wpisy z naszej okolicy lub od osób, które obserwujemy. Widok listy możemy zamienić na widok mapy oraz dodać do niego kalendarz, dzięki czemu łatwo będziemy mogli zobaczyć, jakie wydarzenia będą w najbliższych dniach. Stream możemy również filtrować, albo po kategoriach, albo ze względu na charakter wpisu: czy jest publiczny czy prywatny. Aplikacja oferuje również inne funkcje. Możemy również dać znać naszym znajomym, że jesteśmy w tym momencie wolni, możemy także zsynchronizować Glompera z naszym kontem na Facebooku, tak, aby niemal każda nasza aktywność w aplikacji pojawiała się również w naszym Timeline. Oczywiście mamy również podstawowe opcje związane z edycją naszego profilu, jak chociażby dodanie tła. Glomper FreeTime to naprawdę ciekawy sposób na zarządzanie naszymi spotkaniami ze znajomymi, szukania nowych lub po prostu na danie całemu światu znać, że się nudzimy i chętnie byśmy się z kimś zobaczyli. To, co mógłbym chcieć zobaczyć w ramach tej aplikacji, to synchronizacja jej z Wydarzeniami w Google+ i Facebooku. Niemniej jednak aplikacja ma spory potencjał, mimo że istnieją już jej podobne, jak chociażby Foursquare. Ocena: 4+ 