25.04.2012 Paweł Orzech w jednym ze swoich pierwszych tekstów na AntyApps pisał o aplikacji GO Power Master na Androida, która pozwalała szczegółowo zbadać stan baterii naszego telefonu oraz przejrzeć aktywne procesy. Na iOS także nie brakuje aplikacji tego typu. Ba! Jest ich nawet całkiem sporo i choć funkcjonalnością daleko im do przedstawionej pozycji na Androidzie, warto zwrócić na nie uwagę. Poznajcie Battery Doctor. Zanim o technicznej stronie programu, kilka słów o samej filozofii „bateriowego lekarza”. Battery Doctor to aplikacja, która umożliwia nam szybkie sprawdzenie do czego zdolny jest nasz telefon, a konkretniej jak długo „pociągnie” z obecnym stanem baterii. Program wyświetla nam dokładne informacje na temat ilości czasu, jaki będziemy w stanie prowadzić rozmowę telefoniczną, słuchać muzyki, czy też korzystać z Internetu korzystając z połączenia 3G. By wyniki były bardziej precyzyjne, możemy ręcznie określić  z jakich funkcji korzystamy w danej chwili. Battery Doctor zbada i oceni także nasze nawyki, jeżeli chodzi o ładowanie naszej baterii. By jednak tak się stało, konieczne jest uruchomienie aplikacji tuż przed podłączeniem telefonu do ładowarki. Każde ładowanie wraz z wystawioną diagnozą zostanie zapisane we wbudowanym kalendarzu. Aplikacja podsumuje również wszystkie informacje na temat naszego telefonu. Przechodząc na kartę System otrzymamy komplet danych o urządzeniu, wykorzystaniu CPU, stanie pamięci, sieci Wi-Fi/2G/3G, zużyciu dysku, czasie od ostatniego restartu oraz zawartości sprzętowej naszego telefonu. Ciekawostką jest także okno, w którym sprawdzimy wszystkie aktywne procesy, działające na naszym sprzęcie wraz z czasem ich aktywności.  W programie znajdziemy ponadto wiele cennych wskazówek, które pomogą nam wydłużyć czas pracy naszego telefonu na „jednym ładowaniu”. Wyłączenie dodatkowych usług, korzystanie z trybu „Samolot” to tylko niektóre z nich. Niestety z uwagi na ograniczenia narzucone przez Apple, program nic sam za nas nie wyłączy, dołączone do wskazówek zdjęcia pomogą jednak zlokalizować odpowiednie wyłączniki. Opisując Battery Doctor należy także wspomnieć o wysokim poziomie dopracowania tego programu. Interfejs jest bardzo przejrzysty i przygotowany z najwyższą starannością. Twórcy zadbali również o efekty dźwiękowe. Battery Doctor to program bezpłatny, możecie pobrać z AppStore. 