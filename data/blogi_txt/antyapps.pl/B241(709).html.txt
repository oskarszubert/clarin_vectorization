05.07.2012 Wczoraj opisywałem interesującą grę, Call Of Mini: Sniper, w której wcielamy się w snajpera, który musi powstrzymać hordy nieumartych przed wkroczeniem do obiektu i zjedzeniem jego lokatorów. Dzisiaj proponuje Wam ponowne wcielenie się w snajpera, ale tym razem nie z zombi będziemy walczyć. Clear Vision to nader mocny tytuł, dla nieco starszego gracza. W grze tej wcielamy się w kontraktowego zabójcę, który za pomocą karabinu snajperskiego rozwiązuje na mieście problemy swoich zleceniodawców. Niech nie zwiedzie Was konwencja tej gry. Mimo, że postacie wyglądają, jak ludziki narysowane długopisem, sama gra jest całkiem krwista i brutalna. Fabuła gry nie jest może skomplikowana, ale twórcy postarali się, aby nie była statyczną, co kilka misji mamy filmik z życia naszego asasyna, który przynosi mu pewne zmiany w jego dotychczasowym losie (podryw w barze, konkurencja próbująca go zabić, etc).  Generalnie dostajemy mapę z różnymi lokacjami, spośród których najważniejszy jest nasz dom (zmieniający się w zależności od rozwoju wypadków) i sklep z bronią. Startujemy z najgorszym karabinem i zaczynamy przyjmować zlecenia.  Na początku nasze zadania są dość proste, jednak potem zaczynają się utrudnienia. W tej grze nie wystarczy tylko wymierzyć, aby zabić. Trzeba wziąć pod uwagę również odległość, wiatr, a niektóre zadania wymagają różnych typów snajperek. Oprócz tego czasami musimy zlokalizować dopiero nasz cel, na przykład dzwoniąc na jego komórkę. Nie zawsze strzelamy, czasami po prostu musimy kogoś wysadzić w jego samochodzie.  W grze nie brakuje krwi i dość ciekawie wygląda to w zestawieniu z narysowanymi postaciami. Oprócz wypełniania misji liczą się również osiągnięcia, jak na przykład zarobione pierwsze 100 tysięcy czy 100% celność. Więc nawet, gdy skończymy fabułę zawsze możemy powalczyć o to, aby być lepsze lepszymi i pobijać własne rekordy.  Clear Vision to naprawdę interesujący tytuł, po który warto sięgnąć. Ma dość ciekawą, choć prostolinijną fabułę, niezły tryb strzelecki i dobrą grafikę. Jest to wciągający tytuł i trudno się od niego oderwać. Jeżeli chcecie więc wkroczyć w świat przestępców, płatnych morderców, nielegalnych walk i szemranych lokali, to wybierzcie Clear Vision, zwłaszcza, że obecnie jest na promocji i można ją pobrać za darmo. Ocena: 5 