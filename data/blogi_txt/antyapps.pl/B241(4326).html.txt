03.08.2012 Wczoraj The Voxel Agents, wydawca serii Train Conductor sprawił nam nie lada niespodziankę udostępniając pierwszą część nieco zapomnianego już cyklu całkowicie za darmo. Train Conductor był jednym z pierwszych tytułów przeznaczonych na platformę mobilną, które zakupiłem i w które zagrywałem się godzinami. Proste reguły rozgrywki i delikatna gra na emocjach (w końcu, kto z nas, choć przez chwilę w dzieciństwie nie pasjonował się pociągami) okazały się receptą na sukces, dzięki czemu gra swego czasu okupowała czołówki rankingów w AppStore. Uruchamiając na urządzeniu mobilnym aplikację służącą rozrywce oczekuję od niej (najczęściej, ale oczywiście zdarzają się wyjątki od tej reguły) przejrzystości zasad, prostoty obsługi i dynamicznej, wciągającej rozgrywki. Idealną sytuacją jest gdy, by zrozumieć zasady obowiązujące w danej grze zbędny był samouczek – wszystko powinno dobywać się tak intuicyjnie jak to tylko jest możliwe. Taka jest właśnie pierwsza część Train Conductor. Mamy tu co prawda krótki samouczek, ale wydaje mi się on całkowicie zbędny – reguły rozgrywki każdy jest w stanie pojąć momentalnie, spędzając z grą zaledwie kilkanaście sekund.  Zadaniem stojącym przed graczem w Train Conductor jest taka zmiana zwrotnic na sąsiadujących torowiskach, by pociągi nadjeżdżające z naprzeciwka nie zaliczyły zderzenia czołowego. Dodatkowo, punkty zdobywa się jedynie wtedy, gdy zbliżający się skład skierujemy na właściwy tor, którego numer widnieje na lokomotywie ciągnącej wagony. By nie było zbyt prosto, wraz z kolejnymi  planszami zwiększeniu ulega nie tylko prędkość pociągów, ale i liczba torowisk. Wraz  z pełnymi seriami dobrze skierowanych pociągów, otrzymujemy większy mnożnik punktów.  Wszystkie etapy rozgrywane są na gorących terenach Australii. W Train Conductor znajdziemy 5 tradycyjnych plansz oraz taką samą liczbę etapów specjalnych. By rozpocząć grę na „odcinkach” specjalnych wystarczy pacnąć w ikonkę słońca w lewym górnym rogu ekranu. Gdy tego dokonamy, krajobraz ulegnie zdecydowanej zmianie. Zapada noc…  a w nas budzą się złowrogie istoty. Od tego momentu pociągi zostają zastąpione przez niewielkie wagoniki z niecodziennymi pasażerami – duchami. Wagony takie nie zderzają się między sobą, jednak jeżdżą zdecydowanie szybciej niż ich materialne odpowiedniki. Rozgrywka w Train Conductor stoi na najwyższym poziomie. Liczy się tutaj przede wszystkim gigantyczna grywalność, dzięki której raz za razem powracam do tego tytułu. Grafika nie zachwyca – jest po prostu przeciętna (i nieco się zestarzała), ścieżka dźwiękowa jest natomiast moim zdaniem bardzo udana i zróżnicowana. Szkoda, ze autorzy nie pokusili się o dodatkowe tryby rozgrywki – aż prosi się o multiplayer na podzielonym ekranie, rywalizacja byłaby przednia:-) Wraz z wydaniem wersji 3.0.0 na iOS w grze zaimplementowano specjalną opcję dla najmłodszych. Po wykupieniu pakietu w cenie 1,59 Euro gracz dostaje do dyspozycji specjalne pociągi w kształcie zwierzaków. Pociągi takie poruszają się znacznie wolniej niż ich „dorosła” wersja, dzięki czemu gra staje się dużo prostsza. Train Conductor znajdziecie w AppStore w wersji uniwersalnej obsługującej urządzenia o małej przekątnej ekranu (smartfony), jak i te o nieco większym ekranie (tablety). Ocena: 5- 