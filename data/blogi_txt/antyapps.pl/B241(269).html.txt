20.07.2012 Letnie wakacje rozkręciły się na dobre. W związku z tym postanowiliśmy w redakcji przygotować dla Was cykl artykułów poświęconych aplikacjom, bez których nikt z nas nie udaje się na urlop;) Pierwszy tekst przypadł w udziale osobie, która na wakacje nie rusza się bez aparatu, stąd obecność w zestawieniu dwóch programów, które powinny przydać się pasjonatom nieco ambitniej podchodzącym do fotografii. Obok nich miejsce znalazła aplikacja umożliwiająca wygodne czytanie tekstów (po uprzednim ich zapisaniu) w miejscach pozbawionych dostępu do sieci. Na koniec program, którego używanie pozwala oszczędzić sporą ilość gotówki na rozmowach z rodziną i znajomymi, którzy pozostali w kraju. Zapraszamy!  The Photographer’s Ephemeris  Niezwykle ciekawa aplikacja, w którą powinien zaopatrzyć się każdy myślący poważnie o fotografii. Jak wiadomo, w tej dziedzinie sztuki najważniejsze jest światło. Bez niego fotografia nie istnieje, a jego dobre opanowanie daje zdecydowanie lepsze rezultaty niż nawet najlepszy sprzęt. The Photographer’s Ephemeris pomoże użytkownikowi zapanować nad światłem. Dzięki aplikacji, będąc nawet w najdalszym zakątku świata bez problemu sprawdzimy o której godzinie oraz w którym miejscu słońce (lub księżyc) pojawi się na nieboskłonie (oraz kiedy i gdzie zniknie za horyzontem).  Dla aplikacji nie ma rzeczy niemożliwych – liczba danych podawanych przez program przewyższa moje wymagania – za jego pomocą wywnioskować możemy nawet o wpływie ukształtowania terenu na oświetlenie w wybranym miejscu w terenie. Oczywiście, wszystkie dane dotyczące wschodów i zachodów w konkretnych miejscach na mapie możemy sprawdzić na długo przed docelowym terminem. The Photographer’s Ephemeris to dla mnie narzędzie niezastąpione – jedzie ze mną w każdą podróż i bardzo często się przydaje. Niestety sama aplikacja jest bardzo droga, jak na standardy AppStore: koszt jej pobrania wynosi prawie 7 Euro. Program dostępny jest również dla użytkowników urządzeń z systemem Android na pokładzie. Eye-Fi  Druga aplikacja stricte powiązana z fotografią, która towarzyszy mi na każdej wycieczce. Eye-Fi umożliwia natychmiastowe wyświetlenie wykonanego właśnie zdjęcia na ekranie iPad’a lub iPhone’a. Wszystko odbywa się bez użycia jakichkolwiek kabelków i wtyczek. Niestety by magia zadziałała niezbędna jest specjalna bezprzewodowa karta pamięci. Gdy już się w taką zaopatrzymy, pozostaje jedynie ściągnięcie darmowego Eye-Fi oraz skonfigurowanie połączenia między urządzeniem, na które chcemy przesyłać wykonane zdjęcia, a kartą w aparacie.  Sama aplikacja Eye-Fi działa bezbłędnie i choć nie posiada właściwie żadnych opcji dodatkowych, prócz przeglądania zdjęć – to z tego zadania wywiązuje się znakomicie. Warto wspomnieć , że przesyłanie plików w formacie RAW wymaga posiadania karty w wersji PRO. Eye-Fi znajdziemy również w Google Play. Readability  Czas urlopu to dla mnie również czas nadrabiania zaległości. Tych zazwyczaj najwięcej mam w nieprzeczytanych tekstach, które przeznaczam do przeglądnięcia na bliżej nieokreślone „później”. Tygodnie mijają, a artykułów nie ubywa, wręcz przeciwnie – gromadzi się ich całkiem pokaźna ilość. Wszystkie lądują na moim koncie w serwisie Readbility skąd później są pobierane do aplikacji o tej samej nazwie zainstalowanej na moim iPadzie. Tych, którzy nie słyszeli jeszcze o tym rewelacyjnym programie służącym do czytania tekstów odłożonych „na później” zapraszam do recenzji autorstwa Beniamina Durskiego.  Z mojej strony dodam jedynie, że przerobiłem chyba wszystkie dostępne w AppStore aplikacje z kategorii „Read Later”, zarówno te płatne jak i darmowe i nie znalazłem żadnej, która dorównałaby Readbility pod względem funkcjonalności i wyglądu. Readbility to prawdopodobnie najczęściej uruchamiana przeze mnie aplikacja w sezonie urlopowym – ponad 400 artykułów samo się nie przeczyta;) Wersja na urządzenia z systemem Android dostępna jest pod tym adresem. Skype  Absolutnie niezbędna aplikacja, dzięki której mogę prowadzić wideo-rozmowy z rodziną lub znajomymi będąc na drugim krańcu świata. Do prawidłowego działania niezbędne jest oczywiście połączenie internetowe, ale w większości miast Europejskich nie powinno być z nim żadnego problemu. Prócz rozmów głosowych i wideo program oferuje możliwość wysyłania wiadomości tekstowych.  Na iPhonie oraz iPadzie komunikator działa bez zarzutu. Użytkownicy systemów innych niż iOS również nie powinni mieć powodów do narzekania – zarówno w Google Play, jak i Windows Phone Marketplace aplikacja zbiera dobre recenzje. 