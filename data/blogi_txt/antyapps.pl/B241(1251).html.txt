25.08.2012 Tower Defense to jeden z najpopularniejszych gatunków wywodzących się ze strategii czasu rzeczywistego, do tego coraz częściej można go spotkać także na urządzeniach mobilnych. Dziś produkcja niezwykła, bo nie dość że polska, to jeszcze jej głównym designerem jest Beniamin Durski, który pisał również dla AntyApps. Grę od kilku tygodni można ujrzeć na bannerach promujących na głównej stronie Google Play, co z pewnością jest dużym osiągnięciem, o między innymi o którym również udało mi się zamienić kilka słów z Beniaminem. Zapraszam do przeczytania recenzji gry i krótkiego wywiadu z jej twórcą! Fantasy Kingdom Defense HD to, jak już wspomniałem, kolejny reprezentant tower defense. Próżno szukać tu specjalnych różnic, które wyróżniałyby tę grę na tle całej reszty produkcji z gatunku. Wybieramy jednostki których zadaniem jest obrona naszego drogiego zamku. W tym celu mamy do dyspozycji 6 wojowników — choć połowę z nich odblokujemy dopiero wraz z progresem. Tradycyjnie wrogowie różnią się od siebie prędkością i siłą zadawanych ciosów. Nasz zamek którego bronimy możemy udoskonalać poprzez kupowanie dodatkowych gadżetów wzmacniających, czy pomagających nam zadawać kolejne obrażenia wrogom.  W Fantasy Kingdom Defense operuje się dwiema walutami: złotem i szmaragdami. Pierwsza z nich ma prawdziwą wartość na polu bitwy, ponieważ to właśnie za nią najmujemy kolejnych obrońców naszej twierdzy. Drugą zaś możemy wydawać na szaleństwa w sklepie, gdzie czekają na nas wspomniane ulepszenia zamku, eliksiry wzmacniające dla bohaterów czy możliwość odblokowania kolejnych światów bez konieczności zmagania się ze wszystkimi przeszkodami stającymi nam na drodze. Oczywiście te niebieskie, drogocenne kamienie możemy też zakupić w ramach mikropłatności, jednak te faktycznie są w grze dodatkiem, nie koniecznością. Przy odrobinie wysiłku bez problemu można poradzić sobie ze wszystkimi przygotowanymi przez twórców przeszkodami bez konieczności sięgania do portfela. Oprócz trybu fabularnego, w którym już teraz czeka na nas kilka światów — a co jakiś czas dodawane są kolejne (o czym więcej opowiada Beniamin); jest jeszcze opcja wzięcia udziału w prawdziwym survivalu. Tak długo jak się uda musimy opierać się atakom hord przeciwników. Wizualnie, jak widać na dołączonych materiałach, gra prezentuje się fenomenalnie. Śliczna grafika w połączeniu z klimatyczną, niedrażniącą nawet przy dłuższych posiedzeniach, muzyką tworzą zestaw ponadczasowy. Niech Was tylko nie zwiedzie rysunkowy klimat w jakim utrzymana jest produkcja! Sterowanie również nie sprawia większych problemów, gry tower defense świetnie sprawdzają się przy sterowaniu na panelach dotykowych, co nie jest żadną tajemnicą. Świetnie się prezentuje, wciąga, a ponadto stanowi też nie lada wyzwanie. Gra dostępna jest za darmo zarówno na iOS jak i Androida. Szukacie wciągającej produkcji, która zajmie was na kilkanaście godzin? Właśnie ją znaleźliście. Ocena: 5+ Na koniec jeszcze obiecanych kilka słów do głównego projektanta gry, Beniamina Durskiego: 1) Z tego co wiem, nie jest to pierwsze wydanie Fantasy Kingdom Defense. Mógłbyś nakreślić pokrótce historię gry i powiedzieć jak to się stało, że doczekała się wersji HD? Tak, to prawda pierwsza wersja Fantasy Kingdom Defense ukazała się w pod koniec zeszłego roku na telefonach z systemem JAVA oraz Androidy. Nie muszę chyba tłumaczyć, że projektowanie gry pod dwie tak różne platformy wymagało pewnych wyrzeczeń, ale już wtedy podświadomie czuliśmy ogromny potencjał drzemiący w tym tytule. Pozytywny odbiór przez graczy na całym świecie był tylko dodatkową siłą napędową do stworzenia wersji HD już z myślą tylko i wyłącznie smartfonach. Jako designer podchodziłem do tego jak do zupełnie nowego projektu, w końcu unowocześniliśmy praktycznie każdy element gry, oczywiście zaczynając od przygotowania bardzo ładnej, rysowanej grafiki. Dopiero teraz mogę powiedzieć, że Fantasy Kingdom Defense jest taką grą, jaką planowałem siadając do pierwszego konceptu tego tytułu. 2) Wasz tower defense od kilku tygodni promowany jest w Google Play. Czy aby tam trafić obowiązują specjalne zasady, czy ta forma promocji jest kosztowna dla deweloperów? Wydaje mi się, że najbardziej oczywistą, choć może odrobinę nieskromną odpowiedzią na to pytanie będzie spojrzenie w statystyki Fantasy Kingdom Defense. Na samym Google Play osiągnęliśmy już ponad 1 milion pobrań, a średnia ocen graczy nadal utrzymuje się na poziomie 4.6 gwiazdki na 5 możliwych. Oceniło nas prawie 20 tysięcy osób. To właśnie takich gier szuka Google i promuje w sklepie. Dla nas to wielki zaszczyt i wyróżnienie, ale również potwierdzenie ciężkiej pracy jaką wykonaliśmy całym zespołem na przestrzeni kilku miesięcy. 3) Pewnie nie o wszystkim jeszcze możesz mówić, ale czy mógłbyś pokrótce zdradzić naszym czytelnikom nad czym pracuje ekipa z Tequila Mobile, albo przynajmniej kiedy/na jaką platformę możemy się spodziewać najbliższej produkcji? Jedną z tych rzeczy możecie oglądać już dzisiaj na Waszych telefonach z Androidem. Dokładnie wczoraj wypuściliśmy pierwszą naprawdę dużą aktualizację do Fantasy Kingdom Defense – dodaliśmy cały nowy jeden świat (7 jeszcze trudniejszych plansz), nowych przeciwników, specjalne talizmany urozmaicające rozgrywkę i długo wyczekiwaną przez graczy możliwość przyspieszenia rozgrywki. W skrócie mógłbym powiedzieć, że rozszerzyliśmy grę o jedną trzecią, a mimo to nie planujemy wcale spocząć na laurach i już myślimy o kolejnych rozszerzeniach. Jeśli zaś chodzi o kolejną dużą grę Tequila Mobile, to nie mogę jeszcze zdradzić o czym będzie, ale jest to dla nas nowatorski projekt, ponieważ będzie to pierwsza nasza gra multiplayer stawiająca na element społecznościowy. Duże wyzwanie, ale jest to nowy trend w branży i chcemy być jego częścią. Pierwsze szczegóły już niedługo, premiera w trzecim kwartale. Jeśli będzie okazja to na pewno przeczytacie o tym więcej na AntyApps. Dziękuję i od siebie zapewniam, że na pewno wieści o nowych grach od rodzimego Tequila Mobile u nas nie zabraknie! 