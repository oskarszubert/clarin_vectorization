02.07.2012 Nie należę do zagorzałych miłośników słuchania muzyki online. Zwłaszcza jeżeli chodzi o telefony komórkowe. Pakiety internetowe są zbyt ograniczone, a zasięg zbyt zawody, aby cieszyć się muzyką zawsze gdy mamy na to ochotę. Cieszy mnie jednak fakt, iż przybywa serwisów tego typu i cechuje je coraz wyższa jakość. Cieszy tym bardziej, że w tym gronie doskonale radzą sobie również nasi rodacy, czego dobrym przykładem jest aplikacja i serwis tuba.fm.  Najbliżej jest mu chyba do Last.fm, choć skala nie ta, to jednak pewne idee są podobne (więcej o niedawnych zmianach w serwisie, przeczytacie na Antywebie). W tuba.fm otrzymujemy dostęp do blisko 30 stacji radiowych grupy Agora, w tym tych mniej muzycznych jak np. Tok FM. Stacje radiowe to jednak tylko wierzchołek góry lodowej.  Ulubionej muzyki możemy wyszukiwać poprzez gatunki (a tych jest multum, kategorie + podkategorie) oraz artystów. Na podstawie takiego wyboru zostanie stworzona stacja z muzyką. Dodatkowo wybierając konkretnego wykonawcę (lub zespół) możemy wybrać czy interesują nas tylko jego kawałki, czy też jego oraz podobne, a może chcemy posłuchać listy któregoś z użytkowników, na której ten artysta widnieje.  Tak oto dochodzimy do drugiej, ważnej funkcji tuba.fm, społeczności. Z poziomu aplikacji możemy zalogować się na swoje konto, polecać utwory, bądź też dodawać do ulubionych. Jak wspomniałem wyżej, możemy również słuchać list innych użytkowników. Dodatkowo mamy możliwość śledzenia listy topowych artystów oraz przeglądania newsów ze świata muzyki (mają mocno plotkarski charakter). Aplikacja (a raczej sam serwis) zaskakuje bardzo pokaźną bazą utworów. Nie miałem problemu ze znalezieniem wielu mniej lub bardziej popularnych artystów z bardzo niszowych gatunków. Duży plus za ten aspek, jeden z najważniejszych dla tego typu aplikacji.  Wykonanie aplikacji stoi na bardzo wysokim poziomie. Właściwie jedyne czego można się przyczepić to zbyt długi czas jej ładowania. Tuba.fm bardzo ładnie wpisuje się w styl metro.  I nie chodzi tylko o możliwość przypięcia dowolnej muzyki jako kafelek (tak, przypinać możemy nie tylko konkretne stacje, ale właściwie wszystko: artystów, miksy, listy innych użytkowników). Interfejs jest intuicyjny i bardzo praktyczny. Do najważniejszych opcji mamy dostęp zawsze, na dolnym pasku. Jedyne czego brakuje, to znanej z Nokia Muzyka możliwości zapisania ulubionej stacji offline. Tuba.fm to kawał dobrej aplikacji. Wartej zainstalowania pomimo setek innych, podobnych. Tym bardziej, że tuba jest przyjazna nie tylko dla posiadaczy konta. Jeżeli nigdy go nie mieliście i nie planujecie zakładać, dalej możecie korzystać z wszystkich najważniejszych zalet aplikacji. Tuba.fm w wersji na systemy Windows Phone możecie pobrać tu. Tuba.fm jest również dostępna w wersji na systemy Android oraz iOS (iPhone i iPad) Ocena: 5- 