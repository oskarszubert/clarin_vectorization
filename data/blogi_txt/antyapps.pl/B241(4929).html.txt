29.05.2013 Zombie apokalipsa to niekończący się motyw dla wielu twórców. Dołącza do niech HeroCraft, który wypuścił swój nowy mobilny tytuł osadzony w tych realiach. Tym razem przyjdzie nam przemierzać bezdroża i taranować nieumarłych. Wszystko w szczytnym celu – by przetrwać. Zombie Derby to reprezentant dość wąskiego gatunku gier samochodowych, w których widzimy nasz pojazd z boku i dbamy o to, by dojechał w jednym kawałku do mety. W opisywanej produkcji do zabawy dołączą jeszcze zombie i szereg innych atrakcji na naszej drodze, które zadbają o to, by nam utrudnić zadanie.  Gra jest o tyle wymagająca, gdyż na każdy rajd przypada określona ilość paliwa w baku. Nie łudźcie się, że przy pierwszym podejściu pokonacie całą trasę. Najpierw musicie metodą prób i błędów ulepszyć pojazd w zamian za zdobywane w trakcie zabawy srebrne monety. Możliwości jest dużo, bo w aucie zainstalujemy nie tylko pojemniejszy bak i mocniejszy silnik, ale też karabin maszynowy do eliminacji przeszkód przed nami czy napęd odrzutowy. Z ulepszenia na ulepszenie gra jest przyjemniejsza i nieco łatwiejsza.  Dopiero gdy uda nam się dotrzeć do końca trasy, odblokowana zostanie kolejna. Łącznie mamy tu ich cztery, ale to jedynie przedsmak zabawy, bo z pewnością w miarę upływu czasu pojawią się kolejne. Tory są bogate w przeszkody – wybuchające beczki, stosy drewnianych skrzyń, przepaście i skocznie, na które najlepiej wjeżdżać z napędem odrzutowym, by nasze auto wzniosło się w powietrze mogło lecieć jak najdalej i… oszczędzać paliwo.  Po uzbieraniu odpowiednio dużej liczby monet możemy kupić nowe, lepsze auta dysponujące mocniejszymi podzespołami. Dysponują one też nieco innym typem uzbrojenia oraz wyglądem. Ten również możemy dostosowywać, ale w dość ograniczonym stopniu, bo twórcy przewidzieli po jednym alternatywnym schemacie kolorystycznym dla każdego auta. Grafika jest dość prosta, ale trójwymiarowa i dość przyjemna dla oka. Oczywiście jest dużo ładniejszych produkcji na Androida, ale ta wcale nie odstrasza – wręcz przeciwnie, wielu twórców mogłoby z niej brać przykład.  Zombie Derby to przyjemna, prosta i „odmóżdżająca” produkcja, przy której warto spędzić kilka dłuższych chwil. Problemem może być mała liczba plansz i konieczność pokonywania każdej z nich nawet kilkudziesięciokrotnie. Po jakimś czasie staje się to monotonne i nudne. Oby twórcy szybko wprowadzili dodatkowe tory. Podejrzewam też, ze wraz z nimi zawitają tutaj na większą skalę mikropłatności, bo póki co wydają się bardzo nieinwazyjne. Warto zatem wypróbować Zombie Derby, póki ich jeszcze nie ma. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 