21.09.2012 Są zabawy z których absolutnie się nie wyrasta. No bo umówmy się, jaki miłośnik duńskich klocków Lego mimo iż nie jest dzieckiem przeszedłby obojętnie wobec możliwości zabawy tymi cudakami? Myślę, że żaden. Jednak trzeba pamiętać, że kochają je także i dzieci. I to właśnie z myślą o najmłodszych deweloperzy stworzyli Lego 4+, czyli prawdopodobnie najlepszą z obecnie dostępnych gier dla dzieciaków jaką znajdziemy w Google Play. Lego tak naprawdę jest synonimem kreatywności. No niestety, w grze ta została nam odebrana na rzecz przemyślanego schematu zabawy który jest na tyle prosty, że poradzą sobie z nim nawet najmłodsi, z drugiej strony na tyle interaktywny, że pozwoli im się znakomicie bawić, bo stawia przed nimi drobne wyzwania.  Na początku, jak to z duńskimi klockami zawsze bywa, należy stworzyć konstrukcję. Zaczynamy od podstawowego zestawu klocków — dobieramy kolejne elementy, a wyświetlające się na ekranie strzałki wskazują nam co powinniśmy zrobić dalej. Tak konstruujemy pojazd marzeń, kiedy już będzie gotowy, możemy ruszać do akcji — na łowy po kolejne klocki, które posłużą nam przy tworzeniu następnych konstrukcji.  Sama rozgrywka jest, jak na grę dla dzieci przystało, niezwykle prostolinijna. Jedziemy, lecimy lub biegniemy nieustannie w prawą stronę zbierając porozrzucane klocki. Zawsze na planszy znajduje się ich więcej niż wymagane jest do odblokowana kolejnych elementów, by nie siać niepotrzebnego zamętu i nie demotywować maluchów. Po dotarciu do mety musimy jeszcze samodzielnie skonstruować nową część, dokładając klocki w odpowiednie miejsca. Przeważnie są to 3-4 elementy o charakterystycznych elementach, więc i tutaj nawet najmłodsi sobie poradzą bez naszej pomocy.  Przez rózne typy rozgrywki (jazda, lot, czy bardzo wolny, ale jednak – bieg) w Lego 4+ nie brakuje różnorodności, a gra nie nudzi się za szybko. Wirtualne przyciski ograniczają się do góra dwóch, a soczyste kolory i elementy znane z prawdziwych klocków sprawiają, że dzieciaki nie tyle wspaniale sobie radzą, co… nie mogą się oderwać. Ostatnio spędzam czas przy coraz większej ilości gier i aplikacji skierowanych do najmłodszych. Część z nich radzi sobie jako-tako, kilka w ogóle nie się nie nadaje, ale powoli odnajduję też perełki takie jak Lego 4+ które są zaprojektowane idealnie, bez zbędnych udziwnień czy elementów które mogłyby sprawiać trudność docelowym odbiorcom. Grupa wiekowa określona jest jasno już w tytule i to naprawdę działa. Jeżeli macie pociechę w wieku 4–7 lat, albo budujecie bazę na przyszłość, pamiętajcie o tej grze. Dostępna jest za darmo zarówno w AppStorze jak i Google Play. Ocena: 5+/6 