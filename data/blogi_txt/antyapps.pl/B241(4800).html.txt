17.05.2012 Kilka dni temu pisałem o aplikacji, która pomagała nam złożyć znane z dzieciństwa Origami. Dziś, po raz kolejny sięgam do wspomnień z przeszłości. Pamiętacie jeszcze grę w „statki”? To prawdopodobnie jedna z najstarszych gier, do których potrzebowaliśmy jedynie kartki papieru, długopisu i przeciwnika. W dwudziestym pierwszym wieku nic już nie jest takie samo. Dziś wystarczy tylko iPhone i aplikacja Battleship. Kilkanaście lat temu, kiedy główną rozrywką była gra w karty, kółko i krzyżyk, państwa i miasta oraz poczciwe statki, nikt prawdopodobnie nie przewidywał, że już niedługo do tych wszystkich gier nie będziemy potrzebować jednego bądź grupy przeciwników. Battleship jest tego świetnym przykładem. To aplikacja, która znaną grę „papierową” przenosi na ekran naszego smartphone’a. Komórkowe Statki (Battleship) to dzieło developerów BengBeng. O co chodzi – chyba wszyscy wiedzą. Dostajemy planszę, na niej rozmieszczamy nasze statki, to samo robi nasz przeciwnik, a następnie wzajemnie ostrzeliwujemy nasze „terytoria”. Opcje są dwie – trafiony (zatopiony) albo pudło. Kto pierwszy zatopi wszystkie statki przeciwnika – wygrywa. By jednak nie było tak „normalnie”, twórcy zdecydowali się zastosować pewne udziwnienia i urozmaicenia, które miały za zadanie nieco ożywić atmosferę panującą w Battleship. Tym sposobem nie mamy tylko jednej broni, a kilka modeli, które sprawniej pozwolą nam prześwietlić pole wroga.  W mobilne statki zagramy sami, bądź z przyjacielem, który także jest w posiadaniu sprzętu z logo nadgryzionego jabłka. Połączenie wykonywane jest z wykorzystaniem technologii Bluetooth. Niestety developerzy nie pokusili się o łączność Wi- Fi. Interfejs programu jest po prostu poprawny. Specjalnie mnie nie zachwycił, ale nie mogę też powiedzieć by mnie odrzucał. Obsługa programu dla osoby znającej zasady gry jest bezproblemowa, a jeżeli pojawią się jakieś przeszkody, zawsze możemy sięgnąć po przygotowany tutorial. Czy warto? Cóż… muszę przyznać, że jeżeli miałbym grać w Battleship z przyjacielem za pomocą Bluetooth to wolałbym jednak wyciągnąć kartkę papieru, która ma swój jedyny i niepowtarzalny klimat. Grę na telefonie zostawiłbym raczej na kryzysowe chwile samotności, choć i w tym wypadku nie wiem czy sięgnął bym właśnie po „statki”. Spróbujcie sami, dziś gra jest bezpłatna i pobierzecie ją z AppStore. 