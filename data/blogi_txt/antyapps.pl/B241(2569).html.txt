21.06.2013 Fala upałów, które w ostatnich dniach nawiedziły Polskę mocno dała mi się we znaki. Żar lejący się z nieba sprawił, że popołudniowy powrót do domu środkami komunikacji miejskiej stał się prawdziwą drogą przez mękę. Dopiero przekroczenie progu mieszkania, zimny prysznic, wiatrak rozkręcony na pełne obroty i coś zimnego do picia były w stanie postawić mnie na nogi:) Jeżeli chodzi o napoje – polecam chłodny koktajl i aplikację Filibaba Smoothies, dzięki której owocowych inspiracji na najbliższe dni nie powinno Wam zabraknąć. Koktajl przygotowany ze świeżych owoców nie tylko wspaniale ugasi pragnienie, ale i wzbogaci dietę w niezbędne witaminy i minerały. Przyrządzenie owocowego napoju nie należy do specjalnie wymagających czynności, jednak dobre, sprawdzone przepisy są zawsze w cenie. Stylowa, uniwersalna aplikacja Filibaba Smoothies dostarczy ich nam dokładnie 20.  Program wydany przez Filibaba Handelsbolag prezentuje się bardzo estetycznie i czytelnie. Wyboru interesującego nas przepisu dokonujemy pacnięciem wybranej fotografii – jednej, spośród dwudziestu wyświetlanych na powitalnym ekranie aplikacji. Tapnięcie w zdjęcie przedstawiające szklankę wypełnioną po brzegi apetyczną zawartością przenosi użytkownika do osobnego ekranu, którego zawartość stanowi lista składników niezbędnych do przygotowania napoju oraz krótki opis czynności, które finalnie powinny zaowocować przedstawionym na fotografii koktajlem.  Każdemu przepisowi zawartemu w programie towarzyszy stylowy interaktywny czasomierz oraz przycisk udostępniania, dzięki któremu mamy możliwość podzielić się sprawdzoną recepturą ze znajomymi z serwisów społecznościowych. Podczas korzystania z Filibaba Smoothies nie miałem żadnych problemów ze stabilnością aplikacji, wszystko działało jak trzeba. Teksty zawarte w programie są w języku angielskim, a korzystanie z FS nie wymaga aktywnego połączenia z internetem. Stosunkowo skromna baza aplikacji nie została wyposażona w jakąkolwiek wyszukiwarkę czy podział na kategorie. Na chwilę obecną tego typu dodatki rzeczywiście wydają się niepotrzebne, ale w przypadku rozszerzenia zawartości programu, wprowadzenie możliwości tagowania, czy podziału na kategorie mogą znacząco zwiększyć wygodę korzystania z aplikacji. Smoothies to ciekawie zaprojektowana cyfrowa baza przepisów na koktajle, mogąca służyć jako inspiracja i motywacja. Program dostępny jest w AppStore za darmo w wersji uniwersalnej. 