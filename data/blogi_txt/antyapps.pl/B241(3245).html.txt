10.06.2013 Mimo że sam przez 99% czasu swój telefon trzymam wyciszony, bez wibracji i innych rodzajów obwieszczania mi nowiny o połączeniach czy mailach, to zdaję sobie doskonalę sprawę z tego, że jestem w mniejszości. Otwartość systemu Google pozwala na wiele ciekawych akcji, jedną z nich jest praca nad powiadomieniami. Light Flow w teorii pomoże nam dostosować kolory diód dla poszczególnych akcji. W praktyce jednak potrafi o wiele więcej i zakładam, że zadowoli nawet najbardziej wymagających użytkowników urządzeń z Androidem. Menu główne składa się z pięciu zakładek: ustawienia, powiadomienia, głośność, więcej aplikacji oraz narzędzia. Gdybym miał rozpisać się o wszystkich możliwościach dostosowania Light Flow do swoich potrzeb, prawdopodobnie ten tekst byłby kilkukrotnie dłuższy. Już same ustawienia dają obraz tego, jak ogromny to jest projekt — można tam zdefiniować naprawdę wiele rzeczy, od ogólnych zachowań, przez usypianie, ładowanie, kontrolę sprzętową diody LED, na dodatkowych lampkach kończąc.  No i właśnie, jak wyżej pisałem, program teoretycznie służy do ustawienia powiadomień „pod siebie” bazujących na barwie i stylu migania kolorowej diody. Jako że na testowanym przeze mnie urządzeniu (HTC Sensation) dostępne są tylko dwa kolory, to niespecjalnie miałem szansę poszaleć. Jednak te mignięcia to jeszcze nie wszystko, możemy bowiem do każdej z akcji dostosować dźwięki (i masę funkcji dookoła nich, z powtarzalnością włącznie), a także wibracje (tu także — od stylu, przez częstotliwość, czas trwania czy warianty takie jak „działanie tylko gdy wyciszony”). Co ciekawe, wszystko to możemy dostosować nie tylko dla wszystkich akcji związanych np. z otrzymaniem wiadomości e-mail, ale także przyporządkować je danym kontaktom. Raj dla wszystkich, którzy lubią coś ustawiać „pod siebie”. To niezwykle pracochłonne zadanie, ale spokojne, twórcy nie zapomnieli o możliwości zrobienia kopii zapasowej z całą naszą konfiguracją projektu. Jeżeli nie boicie się przekazać temu narzędziu pełnej kontroli nad powiadomieniami, prawdopodobnie powinniście być zadowoleni. Ja zupełnie nie jestem targetem takich rozwiązań, ale poza tym kilka elementów jak wyświetlana ikona na pasku, prawdopodobnie skutecznie wyprowadzałyby mnie z równowagi, a możliwości pozbycia się ich nie zauważyłem. Jak wyraźnie widać po komentarzach w Google Play, zdania na temat Light Flow są podzielone i zależą od osobistych preferencji każdego z użytkowników. To prawdziwy kombajn, ale prawdą jest, że nie dla każdego. Aplikację można pobrać z Google Play w dwóch wariantach: darmowym oraz płatnym (ok. 7,5 pln). 