21.12.2013 Ostatnie dni to prawdziwy wysyp runnerów na Windows Phone. Stąd też poświęcamy im więcej niż zazwyczaj miejsca. W przypadku systemu od Microsoftu nie powinno to dziwić. Gatunek ten bardzo długo nie miał dobrych reprezentantów. Teraz trafiają na niego kolejne hity z Androida czy też iOS. Jednym z największych jest Temple Run 2. Uwaga. Niestety gra posiada bardzo istotny błąd, który może mocno zniechęcić do zabawy. U wielu graczy nie zapamiętuje stanu gry. Po wyjściu i ponownym uruchomieniu zaczniecie zabawę od początku. Tak więc zanim zaczniecie na poważnie zabawę, sprawdźcie czy Was też dotyczy ten błąd. A jeżeli nie, dajcie znać w komentarzach, może uda się znaleźć zasadę wg. której występuje. Błąd irytuje o tyle bardziej, że gra wchodzi w skład Xbox Live. Uczestnictwo w tym programie to dodatkowa weryfikacja gry, przynajmniej tak zapewnia Microsoftu. Tym razem po długim okresie bez żadnego nowego tytułu, otrzymujemy tytuł, któr już na start posiada rażący błąd. Skoro już mowa o XBL, osiągnięcia są trochę zbyt proste.  Więcej o samej grze pisałem przy okazji omówienia wersji na iOS. Temple Run 2 to bardzo udana kontynuacja, poprawiająca bądź też rozbudowująca prawie każdy element swojej poprzedniczki. Mamy więc większy, bardziej różnorodny i lepiej wykonany świat. Więcej bohaterów, mocy i elementów do odblokowania, jest też bardziej rozbudowana mikropłatności. Na szczęście seria Temple Run należy do tych gier, w których wszystkie waluty możemy zdobyć z poziomu gry i zapłacić nimi za dodatki. Nie zawsze będzie to łatwe, ale możliwe. Oczywiście możemy całość przyśpieszyć dokupując monety za prawdziwe pieniądze. Sterowanie w grze sprawdza się bardzo dobrze, o wiele lepiej niż w poprzedniczce zaraz po premierze. Dodatkowym atutem jest możliwość ustawienia jakości grafiki, na jeden z 3 poziomów. Na Lumii 920 standardowo jest to średnia jakość, ale telefon bez większego problemu radzi sobie z najlepszą. Temple Run 2 to na chwilę obecną najładniejszy runner na Windows Phone zaraz obok Temple Run Oz. Gra dostępna jest za darmo dla urządzeń z Windows Phone 8 i… 1GB pamięci ram. Wersja 512 jest już zapowiedziana, jednak nie znamy nawet przybliżonej daty premiery. Z jednej strony dobrze, że kolejny waży tytuł dołączył do kolekcji gier Windows Phone, a myśmy otrzymali wreszcie nową grę Xbox Live. Z drugiej strony czas oczekiwania był naprawdę spory, a błąd z zapisywaniem stanu gry jest na tyle poważny, że potrafi odebrać całą przyjemność z zabawy. Do czasu aktualizacji od oceny końcowej odejmuję jeden punkt. 