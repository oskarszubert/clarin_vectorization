22.10.2013 Chcieliście kiedyś pochwalić się zdjęciami lub dokumentami składowanymi w pamięci telefonu lub tabletu na dużym ekranie, a nie bardzo wiedzieliście jak tego dokonać bez skomplikowanych akcji związanych z fizycznym przenoszeniem zdjęć między poszczególnymi urządzeniami i konwersją formatów? Air Projector to wyjątkowo proste rozwiązanie, ale nie umniejsza to jego zasług — poradzi sobie z tym zadaniem śpiewająco! Prostota to jedna z tych cech aplikacji, które cenię sobie najbardziej. I mimo że wiele cudów można zrobić dzięki milionom magicznych sztuczek, wiem, to najbardziej lubię rzeczy dla wszystkich. Takie, które po prostu działają — a tak właśnie jest z Air Projectorem. Po otwarciu aplikacji jest już ona gotowa do działania — lwią część ekranu zajmują foldery ze zdjęciami oraz dokumentami, na dole zaś znalazł się adres pod którym możemy obejrzeć wyświetlane obrazy oraz odnośnik do ustawień, gdzie możemy wymusić konieczność logowania lub zmienić port.  I ze strony aplikacji — to wszystko. Następnie przechodzimy pod podany adres z poziomu przeglądarki, najwygodniej będzie otworzyć ją w widoku pełnoekranowym i z poziomu urządzenia mobilnego z iOS wybieramy fotografie lub dokumenty, które chcemy wyświetlić. I gotowe. Musimy mieć jednak na uwadze, że rozwiązanie to nie będzie idealnym i o efektownych animacjach w prezentacjach możecie zapomnieć, podobnie sprawy mają się w przypadku bardziej złożonych dokumentów. Oprócz grafik zgromadzonych w systemowej rolce aparatu, program radzi sobie znakomicie również z projektami w formacie *.pdf oraz plikami wyeksportowanymi z Power Pointa czy Keynote’a. Ciekawy gadżet jeśli chcemy pochwalić się fotografiami na rodzinnej imprezie, a nie mamy urządzeń które ze sobą idealnie współgrają. Dzięki wyjściom TV z komputera czy przeglądarkom zainstalowanych w nowoczesnych telewizorach można sprawnie otworzyć adres i streamować potrzebne pliki. Aplikacja dostępna jest w AppStorze w wersji na małe ekrany, ale ze względu na jej specyfikę raczej nikt nie będzie miał problemów z używaniem jej również na iPadach. Przyjdzie nam za nią zapłacić 4,99 dolara — sporo, wiem, jednak potrzeba matką wynalazku, a jakby nie patrzeć, to projekt dopracowany i oprócz rodzinnych imprez może sprawdzić się również przy profesjonalnych zastosowaniach, co zresztą sugerują twórcy wspominając o bezprzewodowych prezentacjach :-). Dla mniej wymagających dostępna jest również okrojona, darmowa wersja aplikacji. 