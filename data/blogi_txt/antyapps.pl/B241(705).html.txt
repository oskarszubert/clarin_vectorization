05.01.2013 Kiedy myślę o grach ulepionych z plasteliny, automatycznie w mojej głowie pojawia się fenomenalny The Neverhood. Okazuje się jednak, że po latach takie zabawy wciąż mogą bawić — Zynga dostarczyła fantastyczną grę, którą także ulepiono z tego ciągnącego się tworzywa, w przy którym to ogranicza nas tylko nasza własna wyobraźnia. Tym razem jednak nie dostaliśmy w nasze ręce niemej przygodówki, a ciekawie wykonaną zręcznościówkę — Clay Jam! O planetach na których żyło się niegdyś fenomenalnie zniszczonych przez złowrogich przybyszów napisano już wiele historii i gier wideo. To kolejna cegiełka — i tym razem nie zabrakło jednak promyczka nadziei, w postaci bohatera który obiera sobie za cel uratowanie tej pięknej, ulepionej z plasteliny ziemi. Jak? Walcząc, oczywiście. W dość interesujący sposób, raczej dotychczas niespotykany — choć nie wykluczam, że to tylko ja się dotychczas o takie rozwiązanie nie otarłem. Naszym okrągłym, toczącym się nieustannie bohaterem sterujemy rysując mu szlaki w plastelinie po których ma się poruszać. W ten sposób zgniatamy także inne potworki, dokładając kolejne warstwy tworzywa. Im obszerniejsza kulka, tym szybciej się toczy i drzemie w niej coraz większa siła. To nie jest bez znaczenia, bo na końcu planszy zawsze musimy pokazać ogromnemu potworowi gdzie raki zimują, rozpędzając się i uderzając w niego z całą mocą, by ten poleciał jak najdalej. Zabawa to prosta, kolorowa i ponadczasowa, a dodatkowo niezwykle czasochłonna — twórcy przygotowali kilka światów w których możemy poszaleć. By je odblokować musimy zaskarbić sobie naprawdę sporo funkcjonującej w tamtym świecie waluty — po kilku dniach toczenia kulek i mocnych uderzeń stać mnie dopiero na odblokowanie pierwszego z nich. Nie jest żadną tajemnicą że Clay Jam oparte jest na modelu finansowym nazywanym freemium, dlatego kiedy uznacie że macie dość ciągłego „stania w miejscu” zawsze możecie sięgnąć do portfela i kupić nieco plasteliny za złotówki. Wachlarz zestawów jest naprawdę spory — znajdziecie tam paczki wycenione zarówno na ~3zł, jak i ponad 150! Za tę, oprócz kolejnych plansz, można nabyć również zestaw power-upów, pozwalających sprawniej radzić sobie ze wszystkimi trudnościami na jakie możemy się wturlać. Mimo ze Zynga wciąż kojarzy się głównie jako platforma z grami do których mamy dostęp z poziomu przeglądarki, to Clay Jam udowadnia, że czas powoli zmienić przyzwyczajenia. Ta fenomenalnie się prezentująca, świeża i dopracowana produkcja dostępna jest zarówno na iOS jak i Androida — oczywiście w obu przypadkach można ją pobrać całkowicie za darmo. 