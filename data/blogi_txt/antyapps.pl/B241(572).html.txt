08.07.2013 Nieśmiertelny tetris przez długie lata był wzorem dla wielu developerów przygotowujących jego mniej lub bardziej udane klony. Spadające z góry ekranu klocki o różnych kształtach to bez wątpienia wdzięczny temat. Sęk w tym, że układaliśmy je już tyle razy, może by więc wymyślić coś oryginalniejszego? I wymyślono – Busy Beaver. Opisywana produkcja to typ prostej i niezobowiązującej gry casualowej, a mimo to potrafi wciągnąć i zapewnić rozrywkę na dość długo. Całość opiera się tutaj na tytułowym bobrze, który „rozpracowuje” spadające z góry kolorowe klocki rodem z tetrisa. Rzecz jasna musi przy tym uważać, bo przygniecenie którymś  elementów kończy się szybko śmiercią zwierzaka. Po zniszczeniu odpowiedniej liczby mieniących się na czarno klocków, bóbr wpada w szał, gryząc wszystko co popadnie na ekranie i czyszcząc niemal planszę z elementów. Wygląda to swoją drogą dość komicznie.  Bobrem poruszamy za pomocą strzałek na ekranie. Są one duże i wyraźne, ale nie obsługują wielokrotnego poruszania, co zmusza nad do każdorazowego stukania w ekran w celu przesunięcia zwierzaka o jedno pole w danym kierunku. Strzałki mam trzy, ale nasz bohater może poruszać się też w czterech kierunkach. Strzałkę w dół w trybie pionowego ułożenia ekranu zastępuje dowolny punkt na ekranie. Moim zdaniem znacznie wygodniej gra się w poziomie, kiedy mamy widoczne wszystkie guziki.   Gra wykorzystuje rankingi i dobrodziejstwa Google Play Games, dzięki czemu możemy rywalizować z graczami z całego świata w globalnych rankingach. Ostrzegam jednak, że nie będzie to proste, bo wyniki najlepszych sięgają astronomicznych sum. Szkoda, że zabrakło tutaj innych dodatków, jak chociażby możliwości zabawy w dwie osoby w kooperacji, przy bardziej intensywnym deszczu klocków czy jakiś osiągnięć lub power-upów. Grafika jest bardzo prosta, dwuwymiarowa. Trudno nazwać ją ładną i prawdopodobnie nie stanowiła też zbyt dużego wyzwania dla twórców. Generalnie nie przeszkadza, bo nie jest tutaj najważniejsza, ale miło by było zobaczyć nieco więcej scenerii i zróżnicowanych elementów. Ta jednolitość z czasem staje się nużąca.  Busy Beaver to raczej minigra niż pełnokrwista produkcja. Niemniej gra się w nią bardzo przyjemnie i sympatycznie. Ważne jest tutaj to, że możemy ją zainstalować za darmo i nie borykać się przy tym z żadnym systemem mikropłatności. Jedyny problem z bobrem jest taki, że po jakimś czasie zaczyna nużyć, co wynika z braku jakichkolwiek dodatkowych elementów i urozmaiceń. Być może w kolejnych wersjach twórcy o nich pomyślą?    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 