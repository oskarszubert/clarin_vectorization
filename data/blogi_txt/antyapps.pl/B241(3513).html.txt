29.03.2013 Każdy z nas w wolnym czasie uwielbia robić coś innego – coś,  co sprawia mu przyjemność. Dla niektórych osób odpoczynkiem będzie przeznaczenie wczytanie się w książkę, dla innych wsłuchanie w muzykę lub chociażby wyjście bez urządzeń elektronicznych na samotny spacer i obserwacja natury. Warto jeszcze wspomnieć o wciągających grach, które możemy znaleźć w AppStore. Jedną z pozycji, na które warto zwrócić uwagę w świecie rozgrywek na nasze telefony z system iOS, będzie w tym wypadku Pangolin. Gra wyróżnia się przede wszystkim pod jednym względem – twórcy przyjęli za główną wartość kontrolę platformy, a nie zaś samej postaci, którą gramy. Ten prosty i ciekawy zabieg sprawił, że przyjemność z grania na telefonie nabrała dla mnie znów innego znaczenia niż dotychczas.  Stukając dwoma palcami w pewnej odległości od siebie tworzymy trampolinę dla naszego małego zwierzątka. Aby nasz pupil mógł skoczyć wyżej niż zwykle, musimy zbudować ją o wiele dłuższą. W tym wypadku naszym zadaniem będzie szersze rozstawienie palców na ekranie. Podczas gry zmierzamy do punktu, którym jest biało-czerwona tarcza. Ograniczeni jesteśmy ilością odbić zwierzaka (stworzenie trampoliny nie oznacza, że tracimy podejście; możemy skorygować jej ustawienie) i pewnym polem manewru. Poza tym wszystkim, najlepiej aby udało nam się zebrać po drodze jak najwięcej zauważonych monet i diamentów, które przeliczane są w końcowej klasyfikacji na punkty. Pangolin błyszczy swoją grafiką i oprawą dźwiękową. Posiada także wspaniałe, ujednolicone i stonowane kolory, które nie męczą oka. Każdy kolejny poziom, do którego dotrzemy, będzie automatycznie podwyższał nam poprzeczkę dotarcia do mety. Ponadto, użytkownik ma możliwość wykupienia kolejnych skoków w razie utknięcia na danym poziomie. 