31.01.2012 Portale plotkarskie takie jak Plotek, Plejada, czy Kojtajl 24 mają sporą popularność. Osobiście nie rozumiem, dlaczego ktoś miałby się interesować życiem celebrytów, ale jestem w stanie zaakceptować taki stan rzeczy. Odkąd Android wszedł na salony i trafił do mainstreamu, grupa jego użytkowników została zasilona przez najróżniejsze grupy społeczne, również przez czytelników takich portali. Aplikacja ma zatem sens i mogłaby zdobyć popularność… gdyby nie ten okropny design! Plotki to prosty agregator serwisów plotkarskich. Jak najbardziej rozumiem ideę. Osoby zainteresowane plotkami na temat gwiazd zazwyczaj korzystają z kilku źródeł. Tak samo sytuacja ma się z ludźmi zainteresowanymi na przykład technologią, jednak ci wiedzą o istnieniu czytników RSS :) Plotki spełniają zatem realną potrzebę agregacji kilku źródeł plotkarskich, jednak dlaczego robią to w tak kiepskiej formie? Design programu jest po prostu brzydki. Główny ekran to mieszanka różowego z fioletowym z szarymi przyciskami na górze do zmiany źródeł oraz przy asyście banera reklamowego na dole. Program zasysa najnowsze wpisy z serwisów na żywo. Ich wyświetlenie to jednak czyste prostactwo. Program nie zasysa treści z RSSów czy z serwisów internetowych, a po prostu… przerzuca do mobilnej wersji serwisu z określonym wpisem. Z tej prostej przyczyny Plotki muszą wyglądać źle. Aplikacja nie magluje tekstu i zdjęć zasysanych z serwisów zewnętrznych tak, by pasowały do jej designu, bo go po prostu nie ma. Nie ma stałego wyglądu, do którego dopasowywane są treści, a który na dodatek byłby personalizowany. Tłumaczeniem takiego stanu rzeczy nie jest fakt, że aplikacja dostępna jest za darmo, bo na reklamach zarabia. A skoro na czymś się zarabia, to powinno się robić to jak najlepiej, a nie odstawiać fuszerkę. Mimo tego jest to chyba jedyny tego typu agregator na rynku. Jeśli przeglądacie portale plotkarskie takie jak Plotek, Plejada, No Co Ty?, Niewiarygodne! i Kojtajl 24 lub robi to Wasza druga połówka, spróbujcie z Plotkami.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 