04.03.2013 Nie będę udawał wielkiego znawcy z tej dziedziny. Moja kondycja fizyczna pozostawia wiele do życzenia, ale może dzięki aplikacjom takim jak Caynax HIIT leniwcy podobni do mnie nareszcie też wezmą się za siebie i zrzucą zbędne kilogramy. W końcu idzie wiosna, więc kiedy jak nie teraz? W tym celu warto zatrudnić najświeższą produkcję Caynax, która pomoże nam zaplanować i poprawnie przeprowadzić HIIT, czyli trening przedziałowy o wysokiej intensywności. Więcej na temat samego treningu i jego założeń przeczytacie chociażby na polskiej Wikipedii, sam zaś skupię się na samym programie. Niespecjalnie skomplikowanym, ale posiadającym wszystko, co może przydać nam się przy trwaniu w postanowieniu o intensywnych ćwiczeniach. Harmonogram, przypomnienia oraz — prawdopodobnie najważniejsze ze wszystkich — minutnik, który odlicza ile sekund pozostało do końca wykonywanej właśnie fazy. W liście treningów samodzielnie komponujemy programy, określając tam ilość faz, oraz czasy dla poszczególnych ćwiczeń (rozgrzewki, szybkich, wolnych, ochłonięcia); wybieramy również ogólny czas treningu oraz rodzaj odliczania: TTS lub dźwięki. Drugiego sposobu tłumaczyć nikomu raczej nie trzeba, to po prostu sygnalizacja dźwiękowa, TTS (text-to-speech) natomiast jest rodzajem osobistego trenera, który każdorazowo mówi nam co teraz mamy robić, lub że wykonywana właśnie faza zadań dobiega końca. Tam też ustawiamy harmonogram ćwiczeń — w jakie dni oraz godziny chcemy zacząć wylewać z siebie hektolitry potu.  Program dostępny jest za darmo na platformie Google Play. Należy jednak mieć na uwadze, że oprócz niego można również będzie niebawem wykupić wersję Pro, która pozwalać ma na wiele więcej. Największą różnicą będzie dowolny czas ustawienia poszczególnych faz ćwiczeń, ale oprócz tego zaoferuje również szerszą funkcjonalność poszczególnych elementów — wszystkie planowane różnice zestawione zostały w czytelnej tabelce porównawczej dostępnej z poziomu aplikacji. Projekt cały czas jest rozwijany, jeżeli uważacie że czegoś w nim jeszcze brakuje, zawsze możecie posłać autorom sugestię! Przed przystąpieniem do zabawy przeczytajcie jednak wszystkie porady i ostrzeżenia od autorów odnośnie kontaktu ze specjalistą i szkodliwości tak intensywnego wysiłku, warto byłoby przy tym wszystkim nie zrobić sobie krzywdy. Sam przed rozpoczęciem zabawy, skonsultuję się jednak z lekarzem (i nie, akurat tym razem nie chodzi o kolejną formę prokrastynacji! :)  Caynax HIIT cały czas jest projektem rozwijanym, ale już teraz widać, że twórcy włożyli w niego sporo pracy. Interfejs który z każdą wersją pięknieje w oczach, dodawane kolejne funkcjonalności i zestaw opcji, które przysłużą się wszystkim planującym skorzystać z dobrodziejstw treningu przedziałowego :) 