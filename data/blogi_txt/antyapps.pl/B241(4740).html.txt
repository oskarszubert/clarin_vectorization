22.03.2012 Jakiś czas temu opisywałem program TED Air. Jest to nieoficjalna aplikacja do odtwarzania nagrań z konferencji TED. Niedawno zespół TED-a wypuścił swoją własną aplikację na Androida, która jest pobierana lawinowo i zdobywa nowych użytkowników z minuty na minutę. Jest czym się podniecać? W Stanach może i tak, w Polsce nie. Oficjalna aplikacja ma jedną poważną wadę – nie obsługuje napisów. Pomijam już napisy polskie, których często brakuje, ale nawet transkrypcja pomaga obcokrajowcom zrozumieć treść konferencji. A chodzi przecież o to, aby głosić idee, a nic tu po tym, skoro nikt nie rozumie, o co chodzi :) Poza tym jest to nowość, zatem aplikacja nie jest do końca dopracowana. Zdarzają się pojedyncze błędy, ale chyba bardziej irytująca jest wydajność aplikacji. Animacja na przykład przewijania okna z dostępnymi prelekcjami wyraźnie spowalnia, co nie budzi miłych emocji. Pomimo rewelacyjnego designu z aplikacji nie korzysta się przyjemnie. Responsywność kuleje, a ma to ogromne znaczenie. Jeśli skupić się na zaletach, to oprócz dopracowanego designu aplikacja posiada także to, co jej nieoficjalni konkurenci, to jest na przykład możliwość pobierania poszczególnych nagrań w celu odtwarzania offline. To, co wyróżnia go na tle konkurencji, to możliwość odtwarzania jedynie nagrań dźwiękowych, z wyłączeniem obrazu. Jeśli zastanawiacie się nad przejściem na oficjalną aplikację TED-a, wstrzymajcie się jeszcze z miesiąc lub dwa. Jeśli zainteresował Was temat, polecam wspomnianego wcześniej TED Aira – na chwilę obecną działa znacznie lepiej. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 