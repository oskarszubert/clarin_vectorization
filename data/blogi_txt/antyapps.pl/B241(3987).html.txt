24.01.2012 Minecraft bardzo szybko zdobył ogromną popularność. Był to znak, że nie zawsze potrzeba gigantycznego budżetu by osiągnąć sukces. Po raz kolejny gracze pokazali, że liczy się dla nich przede wszystkim grywalność. Nic dziwnego, że zaczęły pojawiać się klony Minecrafta, również na smartfonach. Takim tytułem jest Steinkraft, który zdobywa wysokie noty w Android Markecie, choć do oryginału sporo mu brakuje. Jak w to się gra? Zasady gry są oczywiście takie same jak w Minecrafcie. Możemy tutaj budować różne konstrukcje z bloczków i… na tym kończą się możliwości Steinkrafta. W grze możemy spotkać świnie. Z innych atrakcji – pojawia się tutaj możliwość detonowania ładunków wybuchowych. Nie ma tutaj jednak wskaźnika życia, który zmniejsza się po upadku z wysokości, nie ma tutaj możliwości tworzenia nowych elementów czy chociażby pływania.  W Steinkrafcie mamy natomiast możliwość budowania, budowania i jeszcze raz budowania. Rodzajów tekstur bloczków jest kilkadziesiąt, świat wciąż jest doładowywany, dlatego na nasze konstrukcje mamy naprawdę sporo miejsca :) W grze dostępne są cztery tryby sterowania. Domyślny opiera się o krzyżak wyświetlony w lewym dolnym rogu. Sterowanie „celownikiem” wymaga natomiast przesuwania widoku palcem. Drugi tryb to wyświetlenie dwóch osi, gdzie sterowanie odbywa się na zasadzie ich wychylenia, niczym gałkami w padzie od Playstation. Ten tryb sterowania występuje w dwóch wersjach różniących się położeniem osi. Ostatni tryb to wykorzystanie kontrolera zewnętrznego. W opcjach konfiguracyjnych gry możemy również zmienić jakość wyświetlanej grafiki. Ostrzegam jednak, że przy najwyższych detalach grze zdarza się przycinać na tak wydajnym smartfonie jak dwurdzeniowy HTC Evo 3D! Czy warto? Gra jest ograniczona, jednak znacznie tańsza niż oficjalny mobilny Minecraft – różnica dwudziestu złotych w przypadku pełnej wersji Steinkrafta. Występuje on jednak również w wersji darmowej, choć nie mamy tam możliwości zapisywania i odczytywania stanu gry. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 