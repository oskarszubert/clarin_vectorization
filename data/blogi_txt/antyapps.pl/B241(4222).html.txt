11.10.2013 Z lat młodości pamiętam grę, która często pojawiała się na różnego rodzaju iwentach w centrach handlowych. Polegała ona na przeprowadzeniu metalowego okręgu umieszczonego dookoła drutu w taki sposób, aby nie dotknąć krawędzi. Wszystko w magiczny dla małolata sposób połączone było z bateryjką, przez co po zetknięciu metalowych elementów gracz słyszał charakterystyczny dźwięk, a obok zapalała się lampka. Kiedy pierwszy raz zobaczyłem The Impossible Line, byłem pewny, że rozgrywka będzie wyglądać podobnie, a jedyną trudnością będzie sprawne przeprowadzenie naszego palca między przeszkodami umieszczonymi na ekranie. Okazało się, że nie będzie to takie proste, ponieważ po startowym odliczaniu linie blokujące naszą drogę do mety po prostu… znikają. I tak właśnie, wykorzystując mój sentyment do lat młodości, po raz kolejny dałem się wciągnąć w niezobowiązującą gierkę… Na początku pomyślałem, że twórcy gry powinni nazwać ją „Invisible Line”, jednak już po kilku pierwszych poziomach zorientowałem się, że angielski przymiotnik „Impossible” pasuje tu równie dobrze. Połączenie gry zręcznościowej oraz testu na naszą pamięć nierzadko okazuje się być naprawdę trudne. Nie oznacza to jednak, że przeszkody w grze będą nas frustrować. Wręcz przeciwnie. Jest to jeden z tych tytułów, w których „jeszcze jedna próba” jest silniejsze od nas i nawet najtrudniejsze poziomy, zamiast zniechęcić nas do dalszej zabawy, będą wyzwaniem, które nie da nam spokoju. Interfejs naszej rozgrywki wzorowany jest na szkolnej tablicy. Zarówno przeszkody, jak i linia, którą będziemy musieli poprowadzić do celu, narysowane są więc za pomocą wirtualnej kredy. Na ekranie pojawia się nasza plansza dając nam czas na zapamiętanie jej układu, jednak po kilku sekundach przeszkody znikają, a naszym zadaniem jest doprowadzenie strzałki z punktu A do punktu B bez „zahaczenia” którejkolwiek z blokujących naszą drogę linii. Dobrze rozwiązano tu kwestie sterowania, ponieważ nie musimy trzymać naszego palca za każdym razem na strzałce. Po prostu wyznaczamy kierunek, w którym ma ona podążać. Nie jest również konieczne przeprowadzanie naszej linii w sposób ciągły. Mamy czas na zastanowienie się i kontynuowanie rysowania.  Do naszej dyspozycji będą również udogodnienia, które będzie można wykorzystać podczas trudniejszych plansz. Będzie to możliwość podejrzenia układu przeszkód na kilka sekund w trakcie rozgrywki oraz specjalna „latarka”, która podświetli niewielki obszar dookoła naszej strzałki w taki sposób, że zbliżając się do przeszkody, będziemy w stanie ją zauważyć.  The Impossible Line to przeszło 200 poziomów dostępnych zarówno dla użytkowników Androida, jak i systemu iOS. Fani zręcznościówek i gier pozwalających rozwijać pamięć obowiązkowo powinni sprawdzić ten tytuł. Pozornie prosta minigra niespodziewanie okazała się być wyjątkowo wciągającą pozycją, której poświęciłem znacznie więcej czasu niż planowałem. Warto pobrać i po prostu mieć ją w swoim smartfonie, a jestem pewny, że nadejdzie taki dzień, kiedy krótka rozgrywka w poczekalni lub długiej kolejce skończy się długim wieczorem z The Impossible Line. 