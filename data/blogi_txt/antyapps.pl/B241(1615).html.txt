24.09.2013 Eksplorowanie rozpikselowanych lochów ostatni raz wciągnęło mnie tak bardzo w zeszłym miesiącu, przy okazji recenzji gry Dungelot, która towarzyszyła mi jeszcze długo po jej zainstalowaniu. W przypadku Heroes of Loot może być podobnie – z tą różnicą, że zamiast wolnych tur i strategocznego myślenia będą towarzyszyć nam dynamiczne sceny dwuwymiarowej walki wymagające refleksu. Już sam klimat otoczenia skonstruowanego z kolorowych pikseli wywołał na mojej twarzy szczery uśmiech zadowolenia. Przy takiej oprawie nie mogło oczywiście zabraknąć miłych dla ucha ośmiobitowych dźwięków, które zazwyczaj towarzyszą tego typu produkcjom.  Grę rozpoczynamy od wyboru klasy naszej postaci. Oczywiście w zależności od tego, czy wybierzemy elfa, wojownika, czarodzieja czy walkirię, będziemy mogli spodziewać się innej broni i umiejętności oraz inaczej rozporządzonych punktów życia, magii i doświadczenia.  W grze bardzo dobrze rozwiązano kwestie sterowania. Po prawej stronie znajduje się przycisk strzału, natomiast joystick kierujący naszym bohaterem pojawia się, gdziekolwiek nie przyciśniemy lewym kciukiem. Jest to o tyle wygodne, że nie musimy pilnować się, czy nasz palec aby napewno wciąż znajduje się na kontrolerze. Po prostu wskazujemy kierunek naszej postaci. Naciskając w dowolnym miejscu planszy i trzymając kciuk na ekranie decydujemy, w którą stronę ma iść dalej.  Heroes of Loot to wyjątkowo klimatyczny tytuł, który z pewnością przypadnie do gustu fanom „pixel art” oraz prostych, dwuwymiarowych slasherów. Twórcy postawili również duży nacisk na humorystyczne wstawki, wypowiadane przez bohaterów pomiędzy planszami, co daje jeszcze większą frajdę z pokonywania kolejnych lochów. Nie spotkałem też wcześniej gry, która, tak jak Heroes of Loot, rozbawiłaby mnie animacją ikonek w menu. Mała rzecz, a naprawdę cieszy. Gra dostępna jest w dwóch wersjach: darmowej i płatnej. Za tę drugą przyjdzie nam zapłacić nieco ponad 9 złotych . Tytuł dostępny jest również na system iOS. 