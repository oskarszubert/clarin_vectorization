12.02.2012 Mieszkając w tak dużym mieście jak Poznań – i to od całkiem niedawna – nie wyobrażam sobie pamiętać rozkładu wszystkich linii autobusowych i tramwajowych. W pamięci zostają te, z których korzystamy regularnie, ale niejednokrotnie musimy wykonać alternatywną trasę i pojawia się problem. Ja na tę bolączkę mam jakdojade.pl. Spróbowałem mobileMPK i pozostaję przy poprzednim. Pierwsza rzecz to ekran główny. mobileMPK wyświetla na nim poszczególne funkcje aplikacji, takie jak Ulubione, Wyszukiwanie połączeń czy Rozkład przystanku. Jakdojade wykorzystuje to okno znacznie korzystniej dla użytkownika, bo wyświetla tutaj ulubione przystanki. Jedno kliknięcie na przystanek wyświetla nam ulubione linie i najbliższe odjazdy każdej z nich. Nie dość, że mobileMPK nie wyświetla tego na ekranie głównym, to nawet z poziomu Ulubionych pokazuje nam cały rozkład danej linii. A co ja – chcę się go uczyć na pamięć? Druga kwestia to wyszukiwanie połączeń. Jakdojade pobiera naszą aktualną lokalizację na podstawie odczytu z GPS-u, a nam pozostaje jedynie podać cel podróży. Oczywiście miejsce jej rozpoczęcia możemy zmienić, ale nie jest konieczne jej wprowadzanie. W mobileMPK nie dość, że musimy podawać nie tylko cel, ale i początek połączenia, to jeszcze musimy wprowadzać konkretne nazwy przystanków! W Jakdojade wystarczy natomiast podać adres, pod którym się znajdujemy, a program sam znajdzie najbliższy przystanek. Przepaść między tymi dwoma programami pod względem wygody użytkowania jest zatem ogromna. W obu programach mamy możliwość przeglądania rozkładu linii czy rozkładu przystanku. Jakdojade wyświetla jednak owe dane bardziej przejrzyście. Ma dopracowany interfejs, a design jest miły dla oka. mobileMPK ma suchy design i nieciekawą kolorystykę – występują tutaj przeciętny czerwony, biały, a także kolor czarny dla czcionek. Brrr. Ostatnia rzecz, którą chcę skomentować, to mapa. W mobileMPK znajduje się taka pozycja w menu, ale… nie działa. Po jej kliknięciu otrzymujemy informację, iż funkcjonalność zostanie dopiero wdrożona. Po co zatem wyświetlać ją w menu? Tymbardziej, że konkurencja – Jakdojade – ma tę funkcję zaimplementowaną w stu procentach. Na koniec chciałbym powiedzieć, że jeśli chce się wejść na rynek, gdzie istnieją już inne podmioty, trzeba się czymś wyróżniać. Problem mobileMPK jest taki, że nie wyróżnia się niczym szczególnym – ani designem, ani wygodą użytkowania, ani funkcjonalnością. Jeśli chcecie spróbować tego programu, możecie go pobrać za darmo stąd. Ze swojej strony polecam jednak Jakdojade.pl.  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 