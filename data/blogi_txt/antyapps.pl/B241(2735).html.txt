28.09.2012 O nadwadze i otyłości mówi się już głównie w kontekście choroby cywilizacyjnej. Na szczęście coraz więcej ludzi staje się w ostatnich latach świadomymi konsumentami — starają się jeść lepiej, zdrowiej, a przy okazji dbać i szanować swoje ciało. Nowoczesne technologie, niegdyś oskarżane i wskazywane jako powód naszej nadwagi, teraz stawiane są po drugiej stronie barykady: to z nimi biegamy, jeździmy na rowerze, ćwiczymy — chwaląc się później wynikami w serwisach społecznościowych. Dziś kolejna z aplikacji która ma szansę pomóc w utrzymaniu kondycji lub wesprzeć zdrową dietę: Libra Weight Manager. Z tym programem możemy kontrolować naszą wagę. Na starcie oprócz tego jak ciężcy jesteśmy, podajemy też nasz wzrost — jednostki wybieramy w opcjach. Opcjonalnie możemy również dodać informacje o celach do których dążymy (na podstawie dostępnych danych aplikacja obliczy nawet ile mniej-więcej zajmie nam dotarcie do nich) oraz włączyć wskaźniki BMI by wiedzieć jak to z nami jest. A później, kiedy będziemy skrupulatnie notować nasze osiągnięcia, szybko możemy sprawdzić jak się zmieniała się nasza waga na przestrzeni tygodni, miesięcy, a nawet lat. Całością możemy podzielić się ze znajomymi na serwisach społecznościowych lub wysyłając bezpośrednio wiadomość e-mail. W razie potrzeby wszystkie dane możemy również wyeksportować do pliku, który bez najmniejszych problemów odczytamy m.in. w Excelu (*.csv). Całość zaś prezentowana jest na czytelnym wykresie. Dla ludzi lubiących się kontrolować to znakomita aplikacja, którą będą mogli mieć zawsze przy sobie. Może dla niektórych będzie także motywacją do zrzucenia zbędnych kilogramów i (przy okazji) pochwalenia się tą dobrą nowiną światu? Libra Weight Manager dostępny jest za darmo w serwisie Google Play. Jeżeli zechcemy pozbyć się bannera reklamowego można to zrobić zarówno z poziomu aplikacji, a także sklepu. Koszt takiej zabawy to na chwilę obecną wynosi równe pięć złotych. 