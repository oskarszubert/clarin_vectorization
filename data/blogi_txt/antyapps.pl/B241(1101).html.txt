24.07.2013 The Walking Dead to marka, którą zapoczątkowała seria komiksów. Doczekała się ona już serialu telewizyjnego, a także fenomenalnej gry komputerowej autorstwa Telltatle Games. Teraz do tego zacnego grona dołącza produkcja mobilna. Jednak The Walking Dead: Assault nie ma nic wspólnego z klimatycznymi przygodówkami – to raczej typ survival shootera. Czy udany? Gra polega na prowadzeniu grupy śmiałków prze różnego rodzaju scenerie w świecie ogarniętym zarazą Zombie. Co istotne, postaci, z którymi mamy tutaj do czynienia to dobrze znani fanom bohaterowie, a fabułę oparto na pierwszym epizodzie telewizyjnego serialu o tym samym tytule. Można zatem raz jeszcze samodzielnie wziąć udział w tych wydarzeniach i przypomnieć sobie je z nieco innej perspektywy.  Rozgrywka jest widziana z lotu ptaka, a więc przypomina po części grę taktyczną. Taktyki tutaj uświadczymy jednak niewiele. Naszym zadaniem na każdej planszy jest bowiem zbieranie paczek z zasobami i eliminacja wszystkich zombie. Musimy przy tym uważać na poziom hałasu, by nie zwabić okolicznych hord, które szybko nas pozbawią złudzeń o wygranej i życia. Charakterystycznym elementem gry jest tutaj relatywnie niski poziom amunicji. Po większych starciach szybko zostajemy pozbawieni broni dystansowej i jedynym ratunkiem jest korzystanie z podręcznych toporków, pałek itp. Oczywiście wiąże się to z szybszą utratą zdrowia przez bohaterów.  Sterowanie jest dość przyjemne. Bohaterowie automatycznie strzelają do nieumarłych znajdujących się w zasięgu broni, a do nas należy jedynie ustawianie ich w odpowiednich miejscach. Dobrze rozwiązano przy tym wydawanie rozkazów grupie. Musimy w tym celu dłużej przytrzymać palcem w wybranym punkcie na ekranie. Mimo, że gra jest płatna i relatywnie droga na tle innych produkcji (niecałe 10 zł), wprowadzono do niej mikropłatności i stanowią one dość ważny elementy rozgrywki. Walutą są tutaj gwiazdki, które otrzymujemy za zebrane podczas zabawy zasobniki. Możemy je też gromadzić, udostępniając informacje o postępach na Twitterze, śledząc profil gry oraz płacąc rzeczywistymi pieniędzmi. Za zdobyte gwiazdki odblokowujemy kolejne poziomy, bohaterów oraz kupujemy ulepszenia zwiększające nasze szanse na przetrwanie. Jak wspomniałem jest to dość wyeksponowany element w The Walking Dead: Assault, co uznaję za dużą wadę. Skoro płacę za produkcję, to chciałbym by nie wymagała ona ode mnie wyciągania portfela przy każdej możliwej okazji.  Gra ponadto wykorzystuje usługę Google Play Games, dzięki czemu możemy odblokowywać w trakcie zabawy osiągnięcia oraz awansować na tablicy wyników. Skutecznie motywuje to do zabawy oraz zwiększa radość z kolejnych pokonanych wyzwań. Graficznie produkcja przypomina komiks. Nawet odgłosy wystrzałów są tutaj ilustrowane dymkami z wymownym „bang!”. Nadaje to całości niepowtarzalnego klimatu i prezentuje się naprawdę dobrze. Muszę przyznać, że pod tym względem grze naprawdę trudno cokolwiek zarzucić. Plansze są dobrze zagospodarowane, nie wieje na nich pustką, mimo, że dominują tutaj odcienie szarości.  The Walking Dead: Assault to grywalna i bardzo ładnie wykonana, ale niestety żerująca na portfelach graczy. O ile aktualny kształt mikropłatności w przypadku produkcji darmowych byłby akceptowalny, to w grze za którą musimy zapłacić przy zakupie 10 zł już nie jest. Najwidoczniej twórcy wyszli z założenia, że przy tak silnej marce, wprowadzenie mikropłatności do płatnego tytułu nie sprawi większej różnicy. Logo: aipongames.blogspot.com 