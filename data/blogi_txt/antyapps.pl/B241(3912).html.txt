03.07.2013 Spotify to jedna z najczęściej używanych przeze mnie aplikacji na moim iPhonie. Dostęp do blisko 20 milionów utworów w kieszeni to naprawdę atrakcyjna oferta, więc każda poprawka tejże aplikacji jest zawsze mile widziana. Ostatnia aktualizacja wnosi szerego nowości i poprawek, na które wiele osób czekało dłuższą chwilę.  Spotify słynie z funkcji poznawania nowej muzyki, dlatego pojawienie się opcji „Discover” na urządzeniu mobilnym powinno być sporą nowością dla większości użytkowników. Obok radia jest to najczęściej wykorzystywana opcja w desktopowej aplikacji, więc dostęp do niej na iPhonie powinien okazać się bardzo przydatny. Jeżeli jeszcze nie pojawiła się ona na Waszym koncie, musicie się jeszcze chwilę wstrzymać.  Ponadto Spotify doczekało się zmian w wyglądzie ekranu Teraz odtwarzane, gdzie pojawiła się informacja o następnym w kolejce utworze. Wszędzie podmienione zostało logo na nowe, a najbardziej wyczekiwaną dla mnie nowością jest opcja edycji playlist bezpośrednio na iPhonie – nareszcie! Tam pojawiła się także informacja odnośnie ilości utworów na każdej z playlist. Zmieniona została kolejność zakładek na ekranie wyszukiwania oraz poprawione zostały obecne błędy. Mimo wszystko aplikacja, jak i sama usługa, musi doczekać się wreszcie poważniejszych zmian. Chociażby takich jak opcja tworzenia kolekcji itd. ze zbiorów wykonawców lub pojedynczych albumów. Idea usługi opartej o playlisty jest bardzo ciekawa, ale po pewnym czasie po prostu się wyczerpuje. 