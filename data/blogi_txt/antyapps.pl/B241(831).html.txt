12.06.2012 Nie ma chyba bardziej odstresowującej gry niż taka, w której musimy poukładać różnego typu i kształtu klocki zgodnie z ich cechami i patrzeć, jak znikają kolejne linie, a pojawiają się nowe. Nie wymaga to większego zaangażowania i, przynajmniej w moim przypadku, działa kojąco. Wśród licznych gier tego typu ostatnio moją uwagę przyciągnęła szczególnie jedna. Cubis Creatures. To rewelacyjnie zaprojektowana gra typu klocki- puzzle. Idea jest prosta, poukładać tak klocki, aby te znikły, za co uzyskamy punkty i kolejny poziom. Gra podzielona jest na kilka zwierzo- leveli, w każdym jest 20 rozgrywek. W ramach rozgrywki musimy poukładać przynajmniej 3 klocki tego samego koloru obok siebie, aby wyczyścić planszę. Oczywiście niektóre klocki dają nam dodatkowe punkty, pojawiają się również dodatkowe elementy, jak laser czy bomby.  Gra jest bardzo wciągająca i można spędzić naprawdę sporo czasu nad czyszczeniem kolejnych plansz. Jednak o sile tej gry stanowi grafika. Twórcy Cubis naprawdę świetnie się sprawili. Wszystko wygląda rewelacyjnie. Już sam pomysł tego, że plansza jest umiejscowiona w pyszczku olbrzymiego zwierza (w zależności od etapu rozgrywki) wywołuje uśmiech na ustach. W samej grze nawigujemy za pomocą ruchów na planszy. Przeciągając klocek wybieramy dla niego odpowiednie miejsce, a następnie klikamy na niego, co powoduje, że dodaje się on do wybranego rzędu. Dzięki temu zabiegowi gra nie jest tylko prostym dopasowywaniem klocków do siebie, ale trzeba na przykład przewidzieć, jak zachowa się istniejący układ, gdy uderzymy w nim wybranym elementem.  Trudno znaleźć jakiekolwiek wady tej gry. Co najwyżej mogę doczepić się nieco sterowania: czasami trudno jest umiejscowić klocek tam, gdzie dokładnie chcieliśmy, poza tym zdarza się przez nieuwagę wystrzelić element. Ale to jest dosłownie drobnostka. Cubis Creatures to wciągająca i ciekawa gra, do tego w świetnej oprawie graficznej. Warto ją pobrać, zwłaszcza, że w tym momencie jest za darmo! Ocena: 5 