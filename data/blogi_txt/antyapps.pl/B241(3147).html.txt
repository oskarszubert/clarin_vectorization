18.12.2013 Mimo, że aura na to nie wskazuje (śniegu jak na lekarstwo, temperatury dodatnie) lada dzień rozpocznie się kalendarzowa zima, a wraz z nią okres świąteczno-noworoczny. W tym roku bardziej od matki natury postarali się twórcy aplikacji mobilnych, przygotowując dla nas całe mnóstwo ciekawych gier i programów osadzonych w śniegowo-choinkowym klimacie. Zapraszam do pierwszej części zestawienia aplikacji, w których biały puch, mikołaj i renifery odgrywają główna rolę:) Ski Safari  Mój zdecydowany faworyt wśród gier o zimowej tematyce i jedna z ulubionych produkcji ubiegłego roku. Zabawa polega na uciekaniu przed lawiną pędzącą w dół niekończącego się zbocza. Podczas szaleńczego zjazdu przyjdzie nam kręcić efektowne piruety i spoufalać się z różnymi przedstawicielami miejscowej fauny. Gra jest bardzo dynamiczna, oferuje ładną grafikę, ciekawą muzykę i działa płynnie nawet na starszych sprzętach. Mimo dosyć rozbudowanego systemu mikrotransakcji, na niemal wszystkie ulepszenia jesteśmy w stanie zdobyć stosunkowo szybko i bez wspomagania się realną gotówką. Z okazji świąt uniwersum Ski Safari zostało wzbogacone o klimatyczną planszę z reniferami i saniami Św. Mikołaja w roli głównej:) Gra w wersji uniwersalnej kosztuje 0,89 euro, co przy ilości zabawy, której dostarcza jest śmieszną kwotą. Zimowa pozycja obowiązkowa dla każdego fana mobilnych zręcznościówek. Ski Safari Adventure Time  Jeszcze gorąca nowość. Ski Safari: Adventure Time to specjalna, komiksowa edycja Ski Safari. Zasady rozgrywki pozostają te same, zmienia się natomiast oprawa. Przyznam, że nie miałem jeszcze okazji, by poświęcić Adventure Time więcej czasu, ale te kilka chwil, które spędziłem z grą pozwalają żywić nadzieję, że będzie to tytuł równie udany co oryginał. Wersja uniwersalna gry to wydatek 0,89 euro. Talking Santa  Talking Santa to gra należąca do serii tytułów z postaciami powtarzającymi słowa wypowiadane przez użytkownika. Prekursorem tego typu produkcji był Talking Tom, w którym mogliśmy zaprzyjaźnić się z sympatycznym gadającym kotem. W Talking Santa pierwsze skrzypce gra, jak nie trudno się domyślić, Św. Mikołaj. Moim zdaniem aplikacja prezentuje się mocno przeciętnie. Grafika odbiega od poziomu, do jakiego przyzwyczaiły nas tytuły z serii „Talking”, a sam główny bohater nie budzi sympatii. Talking Santa znajdziemy w AppStore w dwóch wersjach: zaprojektowanej z myślą o iPadzie, oraz przeznaczonej dla urządzeń o mniejszej przekątnej ekranu. Cut the Rope: Holiday Gift  Cut the Rope to jedna z najciekawszych i najbardziej lubianych przez użytkowników serii gier zaprojektowanych z myślą o urządzeniach z ekranem dotykowym. Przygody sympatycznego stworka Om Noma podbiły serca milionów graczy na calym świecie. Holiday Gift to specjalna, świąteczo- zimowa edycja Cut the Rope. Paczka zawiera kilkadziesiąt etapów, których akcja rozgrywa się na tle świątecznej choinki. Gra się przyjemnie, ale krótko;) Gra jest łatwa i stanowi delikatną zapowiedź tego, co czeka w pełnej wersji. Uniwersalną wersję Holiday Gift ściągniecie za darmo stąd. Ski Challange 14  Gry z serii Ski Challange to jedyne produkcje pozwalające w miarę sensownie pościgać się na nartach na urządzeniu mobilnym. Tegoroczna edycja SC nie różni się specjalnie od zeszłorocznej (tak jak zeszłoroczna nie różniła się od tej sprzed dwóch lat), ale jak już wspomniałem – wielkiego wyboru nie mamy. Model jazdy jest znośny, grafika mocno przeciętna, trybów rozgrywki niewiele. Największą ciekawostką wydaje się być połączenie wirtualnej rywalizacji z realnym terminarzem oficjalnych zawodów Pucharu Świata. Ski Challange to typowy przeciętniak, za którego na szczęście nie musimy płacić. The Snowman and The Snowdog Game Zaskakująco uroczy i klimatyczny zimowy runner. Gra przenosi nas do zasypanej białym puchem Wielkiej Brytanii. To właśnie tutaj zaczyna się podróż, której celem jest biegun północny. The Snowman and The Snowdog Game prezentuje się niezwykle. Grafika, choć niespecjalnie szczegółowa, została utrzymana w stylu, który niejednego wprawi w prawdziwy zimowo-świąteczny nastrój. Całości dopełni fantastyczna muzyka skomponowana przez znanego kompozytora Ilana Eshkeri. Jeden z najlepszych runnerów, w jakie miałem przyjemność grać w ostanim czasie. Despicable Me: Minion Rush  Despicable Me: Minion Rush to jeden z najładniejszych i najbardziej dynamicznych trójwymiarowych runnerów, w jakie miałem okazję grać na iPadzie. Mimo braku oryginalności, gra jest niezwykle miodna i wciągająca. Z okazji nadchodzących świąt uniwersum Despicable Me wzbogaciło się o nowy zimowo-świąteczny poziom, który w połączeniu ze znanym modelem rozgrywki dostarcza całą masę świetnej zabawy. Minion Rush w wersji uniwersalnej dostępne jest w AppStore za darmo. Shave Santa  Skierowana do najmłodszych gra, w której wcielamy się w golibrodę. Progi naszego zakładu przekroczą elfy, niedźwiedzie, renifery oraz sam szef wszystkich szefów, czyli Św. Mikołaj. Zadaniem gracza jest uporządkowanie zarostu każdego z klientów przy użyciu dostępnych narzędzi. Gra charakteryzuje się prostą, ale przyjemną dla oka grafiką i łatwymi do ogarnięcia zasadami. Podczas golenia w tle będzie przygrywać świąteczna muzyka. Shave Santa dostępny jest w AppStore za darmo. 