08.01.2013 Deezer zawitał na Windows Phone prawie rok temu, wtedy też doczekał się naszej recenzji. Recenzji bardzo krytycznej ze względu na znikomą ilość funkcji i możliwości. Wiele aplikacji z tamtego okresu, do dziś nie otrzymało żadnej aktualizacji (staje się to pewną tradycją Windows Phone) jednak nie Deezer. On dzięki kilku poprawkom stał się aplikacją bardzo przyjemną i pożyteczną. Czym jest sama usługa? Dzięki niej możemy słuchać i pobierać nielimitowaną ilość muzyki, a wszystko to w cenie miesięcznego abonamentu. Takie rozwiązanie ma sowich przeciwników i zwolenników, tych drugich jest chyba jednak więcej, bo tego typu usługi powoli zalewają rynek. Deezer pozwala nam nie tylko wyszukiwać i tworzyć listy ulubionych, ale też pobierać albumy do pamięci telefonu i słuchać ich w trybie offline. Wprawdzie w tym trybie można trafić na jakieś błędy po pobraniu, które utrudniają słuchanie, ale nie są one zbyt częste. Od dłuższego czasu możemy też korzystać z aplikacji gdy ta działa w tle. W pierwszych wersjach, aby słuchać muzyki Deezer musiał być zawsze aktywny, co w przypadku programów do muzyki jest bardzo irytujące.  Skoro już przy błędach jesteśmy. Czasem muzyka przestaje grać, tak po prostu, lub też nie mamy możliwości odtworzenia żadnego nowego utworu. Aplikacja doczekała się też dodatkowych możliwości takich jak stacje radiowe i smartradia. Niestety w porównaniu do Nokia Muzyka nie mamy możliwości pobrania programów radiowych do pamięci telefonu. Dobrą wiadomością jest specjalna opcja logowania dla klientów Orange. Sieć ta od jakiegoś czasu wzbogaciła swoje abonamenty o bezpłatny dostęp do Deezera.  Ostatnim miłym urozmaiceniem jest polska wersja językowa. Wprawdzie Deezer nie jest usługą wyjątkowo skomplikowaną, ale zawsze miło przeczytać i korzystać z interfejsu w ojczystym języku. Jeżeli próbowaliście już Deezera i odstraszył Was brakami, sprawdźcie go jeszcze raz. Choć wygląd zmienił się nieznacznie, to jeżeli chodzi o możliwości to zupełnie nowa aplikacja. Do czasu premiery Xbox Muzyka w naszym kraju daje swobodny dostęp do potężnej bazy utworów muzycznych. A na start 15 dni testowych za darmo. Czekam na poprawę błędów z odtwarzaniem i dalszy rozwój aplikacji. Windows Phone 7.5: działa, Windows Phone 8: działa, Lumia 610: działa 