14.06.2012 Czas szybko płynie a pamięć jest zawodna. To, co zdarzy się dzisiaj i jacy dzisiaj jesteśmy za 10 lat będzie wyblakłym wspomnieniem. Dlatego też ludzie od wieków piszą pamiętniki i dzienniki, aby zachować na papierze te kilka chwil przeszłości. Czasami też można napisać list do swojego przyszłego ja i ostrzec go przed samym sobą. W tym pomoże Wam ta oto aplikacja. Letters to Self to prosta, niczym niewyróżniająca się aplikacja, która ma stać się nasza kapsułą czasu. Aplikacja ta jest dostępna za darmo, więc każdy może ją swobodnie wypróbować. Jak działa? Koncepcja jest niezwykle prosta. Dostajemy formularz, w którym piszemy list do samego siebie za x lat. Po skończeniu listu ustawiamy datę i godzinę jego odebrania. Możemy jeszcze określić czy będzie to czarny tekst na białym tle, czy na odwrót (nie mam pojęcia, po co jest ta funkcja). Jeżeli chcemy dodać jakieś zdjęcia, to możemy to zrobić, ale wtedy trzeba zapłacić za upgrade 0,79 euro. Gdy dokończymy nasz list zapisujemy go. I co dalej? I nic. Jaki byłby sens pisania z danego punktu teraźniejszości do danego punktu przyszłości, gdybyśmy po drodze mogli ów list czytać, modyfikować, czy nawet kasować. Dlatego aplikacja zamyka go dla nas. Póki nie nadejdzie data, którą ustawiliśmy przy jego tworzeniu, nie będziemy w stanie otworzyć naszego listu. Proste.   Sam pomysł na tę aplikację wcale nie jest zły. Na podobnej zasadzie działają wszelkiego typu pamiętniki, których w AppStore jest cała masa. Twórcy zdecydowali się wykorzystać ten pomysł w odmienny sposób, stawiając na formę listu do samego siebie. Niemniej jednak, choć pomysł jest dobry, sama aplikacja pozostawia sporo do życzenia. Przede wszystkim można było to zrobić znaczenie lepiej. Nie chodzi mi o to, aby aplikacja była wypełniona wodotryskami, niemniej jednak, skoro to ma być list, to można było postarać się o jakąś lepszą szatę graficzną samej aplikacji i edytora treści. Poza tym zabrakło mi czegoś takiego, jak chociażby tytuł wpisu. Nie głupim pomysłem byłaby możliwość ustawienia kilku dat, tak, aby można było dany list odczytać za rok, 2, a potem trzy lata. Poza tym, w mojej opinii, do tej aplikacji powinien być jakiś serwis webowy, synchronizujący się z nią i dobrze zabezpieczony. Bo inaczej sama aplikacja traci sporo sensu. Co innego jak napiszemy list do siebie za rok czy nawet za 3 lata. Ale co, gdy chcemy napisać list do siebie za lat 10? Za 10 lat to już może iOSa nie być. I tej aplikacji. O ile więc pomysł wydaje mi się nie najgłupszy, gdyż w świeży sposób (choć nie oryginalny) wyciska jeszcze coś z kategorii pamiętników wszelkiej maści, o tyle jego realizacja jest słaba. Niemniej jednak każdy może sam się przekonać, czy moja ocena nie jest zbyt surowa, gdyż, jak wspomniałem, aplikacja jest dostępna za darmo. Ocena: 2 