11.07.2013 W kategorii czytników książek iBooks od zawsze był dla mnie bezkonkurencyjny. Nigdy nie ukrywałem, że aplikacji od Apple do ideału nieco brakuje, jednak mimo tego nie byłem w stanie znaleźć w AppStore godnego dla niej rywala. Z iBooks przeczytałem na tablecie kilkadziesiąt książek, ale dziś wiem, że w przyszłości nie przeczytam już ani jednej. To nasza częsta przypadłość. Uznajemy, że coś jest idealne, bo nie znamy lepszych alternatyw. Przyzwyczajeni do pewnych rozwiązań często nie dostrzegamy oczywistych słabości i braków. W mojej dotychczasowej przygodzie z cyfrowym czytelnictwem iBooks sprawdzał się niemal wzorowo. Lubiłem jego wygląd, animacje i sposób działania. Podobało mi się również jego naśladownictwo względem papierowych książek – do tego stopnia, że przyglądając się alternatywnym rozwiązaniom (oferującym nowocześnie wyglądający interfejs) nie potrafiłem czerpać przyjemności z lektury. Lubię gdy aplikacje wyglądają dobrze, a o Legimi, Woblink, bezkartek.pl czy innych nie mogłem niestety tego powiedzieć.  Wszystko uległo zmianie kilka tygodni temu. Przeglądając komentarze na pewnym blogu natrafiłem na wzmiankę o ponoć rewelacyjnym czytniku książek przeznaczonym na urządzenia działające pod kontrolą iOS. Readmill, bo tak brzmi jego nazwa, miał być rozwiązaniem ostatecznym i ponadczasowym. Po kilku minutach aplikacja, a wraz z nią kilka książek gościły już na moim iPadzie. Po prawie dwóch miesiącach aktywnego korzystania z Readmill nie mam wątpliwości, że Ten czytnik książek pozostawia daleko w tyle całą konkurencję z iBooks na czele.  Korzystanie z Readmill rozpocząłem od umieszczenia w aplikacji kilku tytułów z mojej cyfrowej biblioteki. Czynność tą wykonać możemy na dwa sposoby. Obok tradycyjnego wgrania konkretnych książek z poziomu iTunes mamy możliwość załadowania wybranych pozycji za pośrednictwem przeglądarki internetowej. W tym celu należy zalogować się na swoje konto, a następnie przeciągnąć potrzebne pliki do zaznaczonego obszaru w aktywnej karcie przeglądarki. Proste i znakomicie sprawdzające się w praktyce rozwiązanie. Aplikacja obsługuje książki w formatach ePub, PDF i Adobe DRM, a synchronizacja zawartości biblioteki oraz postępów w czytaniu następuje pomiędzy urządzeniami (iPhone, iPad, iPod Touch) całkowicie automatycznie.  Wizualna strona Readmill jest fenomenalna. Rewelacyjna typografia bezbłędnie współgra z minimalistycznym otoczeniem. Poruszanie się w obrębie aplikacji jest intuicyjne, a sam program działa zdecydowanie płynniej niż momentami ociężałe iBooks. Skromna ilość opcji dobrze wpisuje się w filozofię programu. Zakres ingerencji użytkownika w treść widoczną na ekranie zamyka się w możliwości zmiany wielkości wyświetlanej czcionki oraz aktywacji trybu nocnego.  Obok wymienionych wcześnie zalet Readmill posiada ficzer, który, nie będę ukrywał – urzekł mnie bez reszty. Aplikacja na podstawie szybkości czytania użytkownika podpowiada, ile czasu jest nam potrzebne do skończenia aktualnie czytanej książki. Rewelacja! 