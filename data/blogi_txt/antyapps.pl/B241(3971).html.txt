10.02.2014 Star Thief to jedna z tych produkcji, po której uruchomieniu pomyślałem o nie, kolejna flashówka która ma mnie zaskoczyć i wciągnąć. To się nie uda. A jednak — mimo że na pierwszy rzut oka produkcja może nie wyglądać specjalnie okazale, to przy bliższym poznaniu okazuje się, że twórcy wykonali kawał świetnej roboty. Bo gra może nie wygląda najlepiej, ale sama rozgrywka została zaprojektowana tak, że znakomicie mogą bawić się przy niej wszyscy — niezależnie od wieku. Bo w końcu kto czasem nie lubi usiąść z tabletem czy telefonem w dłoni i bezmyślnie mazać i klikać palcem po ekranie?!  Na starcie twórcy postanowili powitać nas krótką historyjką, wprowadzającą zręcznie w fabułę całej opowieści. Zdrobnienia użyłem nie bez powodu — cała ona bowiem zamyka się w jednej komiksowej planszy i mówi nam nie mniej, nie więcej, a o tym że gwiazdy, nieustannie roześmiane księżycowe towarzyszki, zostały porwane. Co zatem zrobić, trzeba działać i wyruszyć na ratunek!  Wprowadzenie fabularne nie trwa długo i właściwie od razu możemy zabrać się do zabawy. Ta zaś polega na zbieraniu porozkradanych, lśniących, gwiazd. A jak wykonać to zadanie? Kamera nieustannie mknie w prawą stronę, naszym zadaniem zaś jest nadążać za ich łapaniem. Zadanie to nie należy do specjalnie trudnych — kiedy są wolne, wystarczy w nie po prostu kliknąć lub — przy dłuższych zestawach — przejechać palcem. To w wersji podstawowej, bowiem im dalej w las, tym sprawy będą się komplikować. Gwiazdy będą uwięzione w skrzyniach które należy strącić, a po zerwaniu łańcuchów dopiero je zgarnąć, czy też zadomowiły się w uroczych młynach i niezbędne okaże się wyczucie czasu by je uratować. Są również takie, które trzeba zebrać w odpowiedniej, określonej tabliczkami z cyframi, kolejności. Pułapek z każdą planszą przybywa, ale wszystkie one są znakomicie wprowadzane za pomocą krótkich opisów przy pierwszym pojawieniu się na ekranie, także nie ma się czego obawiać.   Mimo że Star Thief skąpane jest w dość dziecinnym designie, który nie bez powodu w pierwszej kolejności skojarzyłem z flashówkami, jest wykonany naprawdę estetycznie, a sama mechanika zabawy jest na tyle prosta, że obcowanie z grą daje niebywałą przyjemność. Sam podszedłem do niej z dużym dystansem, jednak niewiele mi było trzeba by wciągnąć się na dłużej :). Star Thief to wspaniała zręcznościówka, której zdecydowanie powinniście dać szansę. Dobra zarówno na dłuższe posiedzenia jak i krótkie rundy — stąd ten podział na światy i plansze. Grę można nabyć w AppStorze za około 3$. 