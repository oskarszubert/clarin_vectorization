15.05.2013 Byłem pewnego dnia ogromnie zdziwiony, kiedy okazało się, że iPad nie ma standardowo zainstalowanej żadnej aplikacji, która pomogłaby mi w kilku rachunkach które akurat musiałem wykonać. Nie korzystam z takich funkcji często, ale w końcu zorientowałem się, że coś jest nie tak. No ale po co jest AppStore? Kilka kliknięć, i sprawnie działający kalkulator znalazł się w pamięci mojego urządzenia: Calculator Pro.  Jedna z pierwszych propozycji, brylująca wśród najpopularniejszych darmowych aplikacji na iPada. Tuż po włączeniu gotowa do spełniania swoich zadań, czyli liczenia. Jej interfejs różni się w zależności od widoku: w pionowym widzimy tylko zestaw cyfr i podstawowe działania. W poziomie jest już bardziej suto, wchodzą wówczas do gry funkcje trygonometryczne, potęgi czy możliwość budowania zadań z użyciem nawiasów. W sumie nie ma tego specjalnie dużo, ale jako kalkulator wspomagający nas przy prostych rachunkach powinno wystarczyć.  Calculator Pro dostępny jest w AppStorze za darmo, jednak w tej wersji musimy być przygotowani na nieustannie wyświetlany banner przy dolnej krawędzi ekranu, a także wyskakujące co jakiś czas okienka. Kupując rozszerzoną wersję aplikacji (obecnie dostępną w promocji za 0,99$), jednocześnie nabywamy sobie od nich święty spokój, a ponadto jeszcze większą funkcjonalność oraz siedem dodatkowych skórek. Jeżeli planujecie korzystać z programu częściej, na pewno warto, śpieszcie się tylko, byście zdążyli się jeszcze załapać na promocję! 