04.11.2011 Ceneo to kolejna po Allegro świetna mobilna aplikacja Grupy Allegro. Gigant poszerza swój zasięg, a zyskujemy na tym my – użytkownicy smartfonów. Co daje nam Ceneo? Nie tylko ogromną bazę skategoryzowanych produktów, która dają nam pogląd na ceny na rynku oraz możliwość zamówienia wybranego produktu najtaniej. Twórcy aplikacji nie zapomnieli, że większość z nas jest strasznymi leniami i nie chce nam się wyszukiwać produktu po kategoriach czy nawet po słowach kluczowych, stąd wbudowany skaner kodów kreskowych. Ceneo przydaje się może niekoniecznie podczas codziennych zakupów, ale z pewnością w momencie, gdy szukamy czegoś droższego, na przykład elektroniki użytkowej. Wielkie markety elektroniczne typu Media Markt czy Saturn często robią swoich klientów w balona. Potrafią zrobić promocję, kiedy tak na prawdę podwyższyli odrobinę cenę. Łatwo naciąć się na takie przekręty, kiedy nie jesteśmy obeznani w cenach rynkowych, a kto tak na prawdę ma na to czas. Właśnie wtedy z pomocą przychodzi Ceneo, który wskaże nam, ile tak na prawdę warty jest dany przedmiot czy urządzenie. Oprócz tego aplikacja od Allegro może służyć jako agregator sklepów internetowych. Szukasz komputera? Włącz Ceneo i przejrzyj odpowiednią kategorię. Korzystając z tej aplikacji masz świadomość, że trafisz na najlepszą z możliwych ofert. Samo narzędzie jest naprawdę wygodne i intuicyjne. Na odpowiednich ekranach zebrano nie tylko informacje o cenach wybranych produktów, ale także o danych teleadresowych sklepów, ich ocenach przez użytkowników, zebranych opinii itd. Podczas przeglądania produktów użytkownik ma również możliwość dodania wybranego przedmiotu do schowka – za pomocą gwiazdki. Dodatkowo Ceneo udostępnia wygodny widżet, który można osadzić na pulpicie. Daje on szybki dostęp do wyszukiwania na trzy sposoby – słowne, głosowe i za pomocą zdjęcia kodu kreskowego. Odnośnie samego skanera kodów kreskowych czytałem opinie, iż w przypadku aplikacji serwisu Nokaut.pl działa on lepiej. Muszę stwierdzić z przykrością, że w testach na jednym z niskobudżetowych modeli Huawei skaner Ceneo w ogóle nie działał. Aplikacja jest dostępna w Android Markecie za darmo. 