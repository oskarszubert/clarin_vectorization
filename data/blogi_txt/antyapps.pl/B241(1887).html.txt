04.08.2012 Gry wyścigowe to temat rzeka. Spór między miłośnikami symulacji, a arcade’owej rozgrywki chyba nigdy się nie skończy. Na urządzeniach mobilnych także coraz więcej pojawia się najróżniejszych wyścigów — w każdych zasada jest jedna: być pierwszym. Nie inaczej jest w przypadku Forever Drive, w którym, jak sugeruje tytuł, jeździmy do samego końca, czyli tak długo, aż nie skończy nam się czas. Arkejdowe pokonywanie fantazyjnych tras w nieskończoność? Biorę w ciemno! Szczególnie, że tym razem na dobrą sprawę naszym głównym zadaniem jest zbieranie po drodze punktów, które pozwolą nam na zdobywanie kolejnych poziomów. Te zaś przekładają się m.in. na lepsze, bardziej szpanerskie auta. Kluczem do sukcesu jest budowanie jak największych combosów, które są niczym innym jak mnożnikami zdobywanych przez nas punktów. Jak ich nie przerwać? Po prostu musimy uważać, by w nic nie uderzyć — na początku banał, ale wraz ze wzrostem poziomu trudności, trasy się zwężają, a zakręty stają się coraz ostrzejsze.  Każdego tygodnia rzucane jest także graczom wyzwanie, w którym to konkurują o jak najlepszy wynik. Nawet nie będę chwalił się swoimi osiągnięciami, bo patrząc na tablicę wyników uświadomiłem sobie, że przede mną jeszcze długa droga, nim będę mógł konkurować z najlepszymi. Niekwestionowanym plusem Forever Drive jest prosty w obsłudze, acz rozbudowany edytor tras. Sam najzwyczajniej w świecie nie mam czasu bawić się w tworzenie, jednak po szybkim oglądzie co, jak i gdzie, wydaje się być naprawdę sensowny. Mogą z niego skorzystać także ci, którzy nie przeczytali wcześniej kilkusetstronnicowej instrukcji obsługi. Oczywiście możemy także pobrać trasy, które zdecydowali się udostępnić inni gracze.  Co bardzo mnie zdziwiło, szczególnie po ostatniej fali dość agresywnych gier opartych o mikrotransakcje, tutaj te występują — owszem — jednak na dobrą sprawę płacenie będzie domeną najbardziej leniwych. Gra się przyjemnie i stopniowo zdobywa kolejne poziomy, dlatego zupełnie nie widzę sensu w wydawaniu pieniędzy na dodatki do Forever Drive.  Graficznie może i gra nie powala, ale też nie odstrasza. Futurystyczny design dopełniają kosmiczne dźwięki, tworząc wspólnie zestaw nie z tego świata. Twórcy też chcąc zadowolić nawet najbardziej wymagających i marudnych, przygotowali aż cztery różne sposoby sterowania. Rozbudowana, wciągająca, a dzięki edytorowi tras tak naprawdę bez końca. Forever Drive to kawał dobrej gry, którą zarówno na urządzenia z iOS jak i Androidem pobrać można zupełnie za darmo. 