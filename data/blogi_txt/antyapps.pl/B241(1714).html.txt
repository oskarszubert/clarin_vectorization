02.09.2013 Mimo że prym wśród muzycznego streamingu wiodą obecnie aplikacje takie jak Spotify czy Deezeer, wciąż znajdą się tacy, dla których nic nie zastąpi internetowego radia. Pisaliśmy już nie raz o apkach takich jak Game Radio (oferujące dostęp do internetowych rozgłośni z muzyką z gier) czy Jango radio, jednak obie te pozycje nie pozwalały spersonalizować naszych ulubionych stacji tak jak iNetRadio, które całkiem niedawno pojawiło się w Google Play. Mimo że interfejs apki potrafi zniechęcić do siebie użytkowników, ma ona naprawdę sporo do zaoferowania, jeśli chodzi o dostępne serwisy radiowe lub podcasty. Jeśli więc nie oceniacie książki po okładce, polecam sprawdzić, co kryje się pod tą oldschoolową oprawą graficzną. iNetRadio to kolejny dowód na to, że interfejs holo powinien być obowiązkowym elementem aplikacji dostępnych w Google Play. Apka swoim wyglądem przypomina niestety stronę internetową z lat 90., przez co wielu użytkowników nie zdecyduje się na jej pobranie już po przejrzeniu dostępnych screenów.  Po zainstalowaniu aplikacji musimy założyć konto. Niestety nie mamy możliwości połączenia się z naszą pocztą Gmail lub profilem na Facebooku. Aplikacja, poza standardową nazwą użytkownika i adresem e-mail, wymaga też podania daty urodzenia i określenia naszej lokalizacji. Kiedy już uda nam się zarejestrować konto, pora na wybranie rozgłośni, jakie będziemy śledzić. Wybór jest naprawdę ogromny, a same stacje oraz podcasty podzielono na sześć kategorii, gdzie w każdej wybierzemy interesujące nas pozycje. Pierwsza z nich to oczywiście muzyka, gdzie wybierzemy między gatunkami oraz okresami w historii muzyki. Kolejne kategorie to serwisy sportowe, pogodowe oraz informacyjne. Mamy tu dostęp zarówno do rozgłośni nadających na żywo, jak i do podcastów. W przypadku tych drugich możemy wybrać opcję „autoplay”, która umożliwi automatyczne odtwarzanie wybranych audycji, gdy tylko w sieci pojawią się nowe „odcinki”. Ostatnie dwie kategorie to tematycznie podzielone „features” oraz „programs”.  iNetRadio naprawdę zaskoczył mnie szerokim zakresem dostępnych rozgłośni, audycji i podcastów. Jeśli szukacie alternatywy dla znanych serwisów oferujących muzykę lub chcielibyście podszkolić swój angielski słuchając najróżniejszych audycji związanych z wybranymi dziedzinami, to jest to pozycja, którą warto sprawdzić. Aplikację mógłbym ocenić zdecydowanie wyżej, jednak jej wygląd skutecznie obniża końcową notę. Mam nadzieję, że twórcy apki poprawią się w tej kwestii przy kolejnych aktualizacjach. 