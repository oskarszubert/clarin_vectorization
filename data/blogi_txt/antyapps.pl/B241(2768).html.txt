31.10.2013 Facebook wprowadza zupełnie nową, odświeżoną wersję swojego komunikator. Messenger z numerkiem 3.0 to nie tylko odmieniony interfejs, ale też szereg innych funkcji, rozwiązań, a nawet dźwięków. Aplikację praktycznie wywrócono do góry nogami. Czy słusznie? Jak teraz spisuje się ona w komunikacji ze znajomymi? Nowy Facebook Messenger to praktycznie inna aplikacja. Zmieniono tutaj właściwie wszystko, co tylko dało się zmienić. Zostały tylko najlepsze elementy – funkcja Chat Heads z popularnymi główkami informującymi o nowych konwersacjach, a także układ w okienkach rozmowy. Po zainstalowaniu nowej wersji, pierwsze, co zobaczymy do kreator wprowadzający nas do niej. Możemy połączyć Messengera z naszym kontem na Facebooku, wskazać numer telefonu mający ułatwić znalezienie znajomych, a także zsynchronizować wbudowane w nasze urządzenie kontakty. Słowem, Messenger na całego integruje się z Androidem.   W stylistyce nowego wydania dominuje kolor biały, na którym umieszczono wiele mocnych, kontrastujących elementów w odcieniach koloru niebieskiego. Co ciekawe, Facebook użył tutaj elementów interfejsu Holo, a więc między poszczególnymi ekranami możemy przełączać się za pomocą poziomych przeciągnięć palców. Co tam znajdziemy? Pierwszy ekran to rzecz jasna lista naszych rozmów. W stosunku do poprzedniego wydania zmienił się format awatarów, które teraz mają okrągły kształt. Przy każdej osobie dodatkowo zobaczymy znacznik informujący o tym, za pomocą jakiego kanału się z nami komunikowała – mobilnej aplikacji czy przeglądarki desktopowej. Drugi z ekranów to lista naszych kontaktów. Podzielono ją na dwie kategorie – wszystkich oraz tylko tych aktywnych. W pierwszej możemy skonfigurować listę ulubionych osób, które będą przypięte zawsze na samej górze i w rezultacie kontakt z nimi zostanie znacznie ułatwiony. W drugiej kategorii znajdziemy natomiast przełącznik dostępności na chacie – dopóki nie zdecydujemy się być online, nie zobaczymy, kto z naszych znajomych jest aktualnie aktywny.   Ostatni z ekranów to skromny zestaw ustawień. Możemy tutaj określić, czy chcemy korzystać z Facebook Chat Heads, otrzymywać powiadomienia, wysyłać informacje o lokalizacji, a także synchronizować kontakty. Na samej górze twórcy umieścili podgląd naszego profilu wraz z awatarem. Nowy Facebook Messenger to duży krok naprzód. Aplikacja działa zauważalnie szybciej, a nawigacja po niej jest o niebo przyjemniejsza. Minimalistyczny interfejs z dominującą bielą trąci trochę stylistyką Apple’a, ale niezwykle cieszy wzrok i daje zupełnie nowe doświadczenia podczas komunikacji ze znajomymi. Mimo tych dużych zmian ogólny sposób korzystania z Messengera się właściwie nie zmienił, co należy raczej uznać za plus. Osobiście uważam Caht Heads za jedno z najbardziej udanych rozwiązań tego typu, które świetnie sprawdza się w praktyce. Aktualizacja komunikatora ma być wprowadzana stopniowo. Jeżeli nie możecie się doczekać jej już teraz, to w sieci pojawiły się wycieki z plikami APK. 