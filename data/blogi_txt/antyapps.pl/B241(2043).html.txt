15.10.2013 Z czym kojarzy Wam się krzyżówka? Mi, do niedawna, ze starszymi ludźmi, którzy z niesamowitym zacięciem podejmują wyzwania całych setek panoramicznych. Jakiś czas temu dałem się jednak porwać zagadkom w mobilnym wydaniu i od tego czasu cyklicznie powracam do rzucanych mi łamigłówek — okazuje się, że to znakomita zabawa dla ludzi w każdym wieku, w moim przypadku wszystko zależało od formy. Dlatego chciałbym Wam przedstawić kolejną propozycję — Krzyżówka: Loads of Words od polskiego studia Parabola Interactive. Krzyżówki panoramicznie jakie są — każdy prawdopodobnie wie. Pytanie, kilka kratek idealnie dostosowanych do odpowiedzi, co w wielu przypadkach ma doprowadzić do odgadnięcia hasła przewodniego, ale nie jest to reguła. Nawigować po Krzyżówce: Loads of Words można w dwójaki sposób: zaznaczając interesujące nas pole tekstowe, lub najzwyczajniej w świecie klikając w polecenie „następny”, które automatycznie przeniesie nas do innego hasła. Jeżeli chodzi o krój krzyżówek, ten został bez zmian — do wklepywania tekstów używamy domyślnej zainstalowanej na naszym urządzeniu klawiatury, zaś w górnej części ekranu wyświetlane są wszystkie inne rzeczy: nasz wynik punktowy, podpowiedzi oraz pytanie, którego rozwiązaniem jest nasza odpowiedź.  Setki losowych haseł, krzyżówki małe, duże, średnie — jest w czym wybierać. Każdą szaradę możemy zapauzować i wrócić do niej w odpowiednim dla nas momencie. Całość okraszona została miłymi dla oka animacjami i dość neutralną, by nie napisać bezpłciową, muzyką, wszystko zaś ilustrowane jest odpowiednimi kolorami. Jeżeli utkwicie — spokojnie, dla każdego pytania przygotowana jest gotowa odpowiedź. Autorzy zapewniają nas, że żadna z krzyżówek nie będzie taka sama — i co poradzić, wierzę im. Spędziłem z aplikacją dopiero kilka dni, jednak hasła jeszcze nie zaczęły się powtarzać, że o układzie i ich rozmieszczeniu na planszy nawet nie wspomnę ;-). Ale samo rozwiązywanie krzyżówek to podobno za mało, w końcu mamy XXI wiek. Stąd też możliwość podzielenia się naszymi wynikami z całym światem, rywalizowanie o to, kto zdobędzie więcej punktów, a wszystko okraszone zestawem osiągnięć. By móc cieszyć się dodatkową funkcjonalnością niezbędne będzie konto w Google — całość opiera się bowiem na G+ oraz Google Game Services. Lubicie takie zabawy? Zatem naprawdę nie ma na co czekać. Aplikacja czeka na Was całkowicie za darmo (okraszona reklamami) w Google Play. Dostępne są jej dwie wersje: z polskimi oraz anglojęzycznymi hasłami. 