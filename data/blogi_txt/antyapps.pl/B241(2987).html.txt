08.03.2013 Od początku ery cyfrowej edycji zdjęć mówi się o czymś, co powszechnie nazywa się „efektem fotoszopa” — wygładzona skóra, poprawione wszelkie niedoskonałości, makijaż zrobiony od podstaw — tym razem bez użycia żadnych chemikaliów, po co, wystarczą piksele. Perfect365 jest idealnym przykładem na to, że do fajnie prezentującego się retuszu wcale nie potrzebujemy tak skomplikowanego narzędzia jakim jest produkt Adobe — zresztą by tam uzyskać podobne efekty, trzeba spędzić przy programie sporo godzin. Tutaj wystarczy kilka kliknięć. Rozpoczynamy od wyboru fotografii, w której będziemy wprowadzać poprawki. Program automatycznie analizuje plik graficzny i ustawia kilka punktów, które będą odnośnikami przy edycji zdjęcia. Jeżeli automat niespecjalnie się sprawdził, możemy przenieść je ręcznie — wystarczy przytrzymać palcem na punkcie i już możemy dowolnie manewrować nim po ekranie. Kiedy już uda nam się wszystko ogarnąć, możemy przejść do rzeczy — upiększania! Na start opcja dla leniwych — autorzy przygotowali kilkanaście kompozycji które ukryli pod nazwą „hot styles”. Jeżeli nie macie ochoty samodzielnie kombinować z różnymi funkcjami, lub po prostu któreś z ustawień specjalnie przypadło Wam do gustu, wystarczy wybrać odpowiednią pozycję i gotowe. W przeciwnym wypadku przechodzimy do akcji. Wszystkie funkcje podzielone zostały na cztery kategorie: skóra, twarz, oczy, usta. W każdej przygotowali zestaw ustawień, dzięki którym możemy podkręcić naszą fotografię. Od wygładzenia skóry, wyszczuplenia policzków i naniesienia na nie różu, przez manipulację brwiami, nakładanie wirtualnych cieni do powiek, na wirtualnym uśmiechu, wybielaniu zębów i malowaniu ust kończąc. I nagle stajemy się jeszcze piękniejsi (tak, ja tez żyłem w przekonaniu, że lepiej już się nie da… a jednak).  Oczywiście, jako że jest to dość uproszczony proces, nie spodziewajcie się cudów. To jedynie zaprogramowane funkcje którym nieco dopomagamy. Mimo wszystko efekt jest wyjątkowo dobry — jedne funkcje działają lepiej, inne gorzej, ale w ogólnym rozrachunku całość wypada naprawdę dobrze. Trzeba mieć jednak na uwadze to, że Perfect365 skupia się na naszych twarzach, także najlepiej radzi sobie z fotkami portretowymi — inne od biedy również poprawimy, ale musimy liczyć się z tym, że automatyczne rozstawianie punktów może na nich nie wypaść równie korzystnie. To naprawdę bardzo duże zaskoczenie — i, co ważniejsze, na plus! Dopracowana aplikacja, dzięki której każdy będzie mógł wyglądać jeszcze lepiej na swoich profilowych zdjęciach. Jak się dobrze postaracie, to znajomi Was z tego wszystkiego przestaną poznawać na ulicach! ;) Perfect 365 można pobrać za darmo na platformie Google Play. 