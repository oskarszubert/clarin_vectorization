07.08.2012 Zadaniem aplikacji Skaner Nastrojów jest sprawdzenie w jakim jesteśmy nastroju. Nie wiem, najwyraźniej nie mam wystarczająco wyrafinowanego poczucia humoru by się dobrze z nią bawić, ale przyznaję, że mnie ani trochę nie rozśmieszyła — a jak się domyślam, taki był jej cel. W moim wypadku zadziałała wręcz przeciwnie. Ale zeskanujcie swój nastrój, może po prostu… nie trafiłem z humorem? To kolejna z popularnych, dodanych ostatnio aplikacji do sklepu Google Play. Polega na zebraniu odcisku palca, zaś po zeskanowaniu wyskakuje werdykt który jednogłośnie mówi nam, w jakim obecnie jesteśmy humorze. Sam skanowałem kilkukrotnie, za każdym razem będąc coraz bardziej zażenowanym i program ani razu nie domyślił się jak bardzo jest źle. Każdy wynik był ilustrowany popularnymi obrazkami z internetowych memów, do tego podsycony dość miałkim, prawdopodobnie mającym być zabawnym, tekstem. No ale niestety, nie tym razem. Komentarze i oceny w sklepiku sugerują, że do ludzi naprawdę taki typ humoru trafia. Cóż, dla mnie to może być co najwyżej rzecz, która psuje nastroje, dlatego ostateczną ocenę zostawię Wam. Aplikacja dostępna jest za darmo i starcza na kilka minut (sekund?) zabawy. Jako ciekawostkę można zainstalować, ale nie sądzę, by kogoś tego rodzaju żarty naprawdę mogły rozbawić. Mogę jedynie pochwalić Mobiem za faktycznie staranne przygotowanie od strony technicznej — Skaner Nastrojów działa płynnie, nie odstrasza interfejsem ani udźwiękowieniem. To jednak wciąż trochę za mało, nie sądzicie? 