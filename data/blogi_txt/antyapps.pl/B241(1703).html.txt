18.05.2012 Podejrzewam, że mamy wśród czytelników wielu fanów seriali lub zagorzałych kinomanów, prawda? Mam przynajmniej taką nadzieję – nie chcę być sam! W każdym razie – mam dla was świetną aplikację, która pozwoli nie tylko na sprawdzenie kto w jakim filmie grał, ale znajdziemy też w niej informacje o premierach, trailery i wiele, wiele więcej. Co to za aplikacja? IMDb! Program IMDb to mobilny dostęp do bazy największego serwisu związanego z kinematografią o tej samej nazwie. Pozwala nam na dostęp do 2 milionów tytułów, 4 milionów aktorów, reżyserów, scenarzystów itd. Niesamowite ilości, prawda? IMDb to największa baza tego typu informacji w całym internecie. Do tego przez aplikację mamy dostęp do list między innymi z najpopularniejszymi filmami, z nowościami na DVD czy Blu-ray i listy premier – zupełnie jak w przeglądarkowej wersji IMDb. Po zainstalowaniu IMDb już nie będzie trzeba nigdy więcej odpalać Google’a w poszukiwaniu informacji na temat filmu czy serialu, bo wszystko ma się pod ręką. Zdecydowanie warto spróbować, jeśli chcecie być na bieżąco w sprawach kinowych. Niestety – nie obyło się bez poważnych wad dla użytkowników z Polski. IMDb umożliwia sprawdzanie kin w bliskiej odległości – jak się domyślacie, ta usługa nie zadziała w Polsce. Troszeczkę szkoda, bo byłoby to niewiarygodne udogodnienie. IMDb dostępny jest w Google Play i App Store – w obu przypadkach nie kosztuje ani grosza. 