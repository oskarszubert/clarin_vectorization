17.06.2013 Nie wiem skąd w tytule gry rewolucja, bo pomysł specjalnie nowy nie jest. Taką zabawę proponowali już twórcy chociażby w Doodle Fit, ale mimo wszystko to niezmiennie wciągająca rozgrywka, dlatego absolutnie nie dziwi mnie wysokie miejsce produkcji w rankingu aplikacji Google Play. O co tu chodzi? O układanie klocków. Ale nieco odmienne od tego, które znamy z Tetra. Tutaj musimy je dopasowywać do podanych form. Dostępnych elementów nie możemy obracać, musimy jedynie poskładać je tak, by pasowały i żadna część nie wystawała poza specjalnie przygotowany fragment ekranu. Tyle!  Block Puzzle Revolution nie urzeka specjalnie designem — „paskudnie” to nie jest przymiotnik, którym scharakteryzowałbym wygląd tej produkcji, ale idealnie też nie jest. Całość prezentuje się dość… tandetnie. Ale tytuł nadrabia gdzie indziej — przygotowano dla nas bowiem kilka tysięcy (!) wyzwań, posegregowanych według poziomów trudności. Naturalnie nie miałem szans zmierzyć się jeszcze z nimi wszystkimi, ale to naprawdę ogromny plus — tym bardziej, że gra jest w Google Play za darmo, a dostęp do wszystkich plansz od startu jest wolny. Mikropłatności znalazły się tylko w miejscu, gdzie kupuje się podpowiedzi. Te możemy nabyć za drobniaki, jeżeli utkwimy. Albo po prostu przejść do kolejnej planszy, a do trudnego wyzwania wrócimy po czasie :) Z jednej strony oklepany pomysł, do tego wykonany dość średnio pod względem estetycznym. Z drugiej — darmowa gra z tysiącami wyzwań, które wystarczą na wiele godzin znakomitej zabawy. Trudno jest ocenić takie produkcje, ale myślę, że czwórka będzie w pełni zasłużoną oceną. Block Puzzle Revolution można pobrać w Google Play. 