27.06.2013 Koty to specyficzne stworzenia, które trudno zrozumieć, a jeszcze trudniej ujarzmić. Jeżeli należycie do grupy osób, które spośród czworonogów preferują właśnie ten gatunek, Bombcats z pewnością przypadnie Wam do gustu. Bez obaw, wbrew temu, co sugeruje tytuł, żaden kot nie ucierpiał w trakcie produkcji tej gry. Bombcats to produkcja stawiająca na klimat z przymrużeniem oka. Oto bowiem czarownik-kot przez przypadek (najwyraźniej) rzucił zaklęcie, które przekształca koty w bomby z czasowym zapłonem. Ale spokojnie, po wybuchu, kot teleportuje się w inne miejsce, więc żadne miłe futerko na tym nie ucierpi. Sęk w tym, że dziesiątki małych kociąt, wskutek tego zaklęcia zostały uwięzione w magicznych sidłach, a więc jak natura przykazała – musimy je ratować.  Fabuła jest tutaj równie głupia co oryginalna, ale to tylko dodaje smaczku całej zabawie. A ta przypomina po części to, z czym mieliśmy do czynienia w Angry Birds, z tym wyjątkiem, że tutaj kot jest jeden i możemy nim strzelać dwukrotnie i nie rozbijamy żadnych struktur, a jedynie eksplodujemy w pobliżu uwięzionego kociaka. Wbrew pozorom nie jest to takie proste, a do osiągnięcia celu potrzeba zręcznych palców oraz szybkiej reakcji. W dodatku na planszy umieszczono diamenty oraz słoneczka, których zebranie podnosi nasz wynik. Poszczególne rundy są zróżnicowane. Mam tutaj nie tylko na myśli kolorowe scenerie, ale też stawiane przed nami wyzwania. W niektórych bowiem przyjdzie nam się zmierzyć tylko i wyłącznie z czasem, a w innych będziemy musieli pokonać jak największą odległość. Świetnym dodatkiem są tutaj ulepszenia, które kupujemy za zebrane w trakcie zabawy diamenty. Co ciekawe, twórcy zrezygnowali z systemu mikropłatności, a więc tylko ciężką pracą możemy zarobić na ułatwienia oraz dodatki personalizujące nasze koty. Samych kocurów też znajdziemy tutaj kilka rodzajów. Oczywiście każdy charakteryzuje się innymi umiejętnościami.  Grafika jest bardzo kolorowa i bije po oczach jaskrawymi barwami. Całość utrzymano w atrakcyjnej, rysunkowej konwencji 2D. Niektórych może odstraszyć wydobywające się przy każdej okazji z głośników miauczenie. No cóż – taki urok tej gry. Bombcats to sympatyczna, utrzymana w fajnej konwencji zręcznościówka, która jest w stanie zapewnić ogrom zabawy na bardzo długo. Do plusów należy na pewno zaliczyć przyjemną rysunkową grafikę, dużą liczbę zróżnicowanych plansz i wyzwań, a także brak mikropłatności. Oczywiście wobec tego gra nie jest darmowa – zapłacimy za nią niecałe 10 zł. To chyba dobra cena, za tak dopracowany produkt.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 