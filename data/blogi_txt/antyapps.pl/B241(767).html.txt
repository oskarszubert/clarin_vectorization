12.11.2012 To już powoli zaczyna się robić nudne, właściwie nie ma tygodnia, abym nie narzekał na mikropłatności. Bo to właśnie one, w moim mniemaniu, zniszczyły kolejną interesującą produkcję — jeżeli tak mają wyglądać topowe darmowe gry, to ja podziękuję… W Contract Killer 2 wcielamy się w Jacka Griffina — jak wskazuje tytuł, z zawodu płatnego mordercę. Przez cały czas trwania zabawy zmuszeni będziemy zmieść z naszej drogi setki postaci które się nań pojawią — czy to w bezpośrednich starciach, czy też strzelając z ukrycia jako snajper. I to będzie główny cel tejże przeprawy.  Sama rozgrywka ogranicza się do morderstw i pokonywania kolejnych fal wrogów. Nie ma tam elementów eksploracji, tylko walka — najprościej jest mi tę produkcję porównać do święcących sukcesy swego czasu w salonach gier strzelanin na szynach — każdorazowo przenosimy się do nowej lokacji, w której po planszy porozstawiany jest zestaw bohaterów których musimy „zdjąć”. Wchodząc w tryb snajpera po prostu obieramy cele i strzelamy — byle nie chybić, bo wtedy łatwo można rozpętać wojnę i najzwyczajniej w świecie nie dać sobie rady z odpierającą nasze ataki mafią. Oprócz tego w grze nie zabrakło również sekwencji quick time event, na których opierają się zamieszczone w grze bezpośrednie konfrontacje z wrogiem. Zabawa to przednia, bo przez wycięcie sekwencji poruszania się można bez zestawu przycisków i gałek analogowych bawić się przy Contract Killer 2 naprawdę dobrze. Jednak by nie było tak różowo, całą radość z zabawy dość szybko psują wszędobylskie mikropłatności. Przed rozpoczęciem każdej z kilkunastu misji pojawia się plansza z sugerowanym ekwipunkiem w który powinniśmy się uzbroić przed jej rozpoczęciem. Nie muszę oczywiście tłumaczyć, że doświadczenie i grową walutę nabijamy bardzo wolne i bez powtórzenia misji kilku(nastu) razy możemy zapomnieć o bezproblemowym pozbyciu się przeciwników. Różnica między stawianiem wyzwania, a tak silnym zaprojektowaniem gry pod kątem mikropłatności jest spora.  Jak sugeruje cyferka cyferka przy tytule gry, jest to sequel. Glu Mobile odrobili pracę domową i faktycznie tym razem jest więcej, lepiej, ładniej. Wygodniejsza nawigacja po menu, szerszy wybór broni, ładniejsze projekty poziomów i postaci… z technicznych aspektów jedynym faktycznie nie do zniesienia były loadingi. Te trwały każdorazowo nieskończenie długo — o ile przy pierwszym ładowaniu łudziłem się jeszcze, że tak już jest na starcie, o tyle kolejne pozbawiły mnie jakichkolwiek złudzeń. Coś wyraźnie poszło nie tak. Paweł często powtarza, że Glu są jeszcze większymi cwaniakami w kwestii mikropłatności niż, wydawałoby się, mistrzowie — Gameloft. Po raz kolejny okazało się, ze ma rację — bo mogłaby to być naprawdę świetna, utrzymująca się u szczytu wszystkich rankingów androidowych gra, nawet gdyby została wyceniona na kilkanaście (kilkadziesiąt?) złotych. Jednak postawienie na mikropłatności dla mnie ją uśmierciło, ale może Wy dacie jej szansę? Grę można pobrać za darmo zarówno na iOS jak i Androida. 