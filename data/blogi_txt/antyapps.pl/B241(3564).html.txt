05.06.2013 Miniony wtorek z całą pewnością nie należał do najszczęśliwszych dla naszych rodaków występujących w Roland Garros. W ćwierćfinale francuskiej imprezy, mimo całkiem niezłej gry, odpadł debel Tomasz Bednarek i Jerzy Janowicz. Na tym samym szczeblu turniejowej drabinki z imprezą pożegnała się najlepsza Polska tenisistka – Agnieszka Radwańska. Nie ma jednak co płakać nad rozlanym mlekiem – French Open z całą pewnością dostarczy jeszcze sporo emocji wszystkim miłośnikom tenisa. Dla tych z Was, którzy podczas półfinałów i finałów Roland Garros z różnych względów będą poza zasięgiem tradycyjnych środków przekazu przygotowana została specjalna aplikacja umożliwiająca śledzenie przebiegu turnieju. O jej możliwościach, zaletach i wadach przeczytacie poniżej. Oficjalna aplikacja Roland Garros dostępna w AppStore mogłaby być bardzo ciekawą alternatywą dla tradycyjnych serwisów internetowych. Mogłaby, ale nie jest, a to z dwóch powodów. Po pierwsze program działa wolno. Konkretyzując – aplikacja bardzo ślamazarnie i opornie pobiera informacje z sieci. Kółeczka ładowania kręcą się i wczytują w nieskończoność, a irytacja użytkownika narasta. Zaznaczyć muszę, że taka sytuacja ma miejsce jedynie od czasu do czasu (np. teraz sprawdziłem i wszystko ładowało się błyskawicznie), ale jak już wystąpi – drażni niebywale.  Drugim, znacznie poważniejszym problemem jest stabilność programu, a raczej jej brak. Aplikacja najczęściej odmawia posłuszeństwa w momencie wczytywania materiałów wideo, ale nie tylko. Zwisy przydarzają się często, acz nieregularnie – program potrafi bezproblemowo pracować 30 minut, a przy kolejnym uruchomieniu nie jesteśmy w stanie w żaden sposób odtworzyć filmu, gdyż każda próba kończy się na ekranie startowym systemu. Problem ten znany i sygnalizowany jest od dawna (aktualna wersja programu oznaczona jest numerem 4.1), ale jak widać twórcy nie potrafią albo nie chcą się z nim uporać.  Na tle takich rażących i co tu dużo mówić – męczących problemów, zalety aplikacji schodzą na dalszy plan. Mobilny Roland Garros od strony wizualnej prezentuje się całkiem nieźle. Aplikacja jest przejrzysta i sensownie rozplanowana, a zdjęcia (w zakładce aktualności) i filmy (jeżeli już uda nam się jakiś uruchomić) są bardzo dobrej jakości. Informacje w programie aktualizowane są na bieżąco, dzięki czemu śledzenie przebiegu trwającego właśnie spotkania nie powinno być żadnym problemem. Roland Garros 2013 obsługuje system powiadomień – wystarczy zaznaczyć ulubionych zawodników, a aplikacja będzie nas informowała o wynikach ich spotkań. Nieco słabiej prezentują się statystyki zawodników i zawodniczek biorących udział w turnieju. Większość danych w profilach mniej znanych tenisistów (i tenisistek) jest mocno niekompletna, a część fotografii poraża złą jakością.  Oficjalna aplikacja Roland Garros na urządzenia mobilne to średnio udany produkt. Szczególnie mocno daje się we znaki niestabilność programu, a kilka pomniejszych bugów tylko dopełnia czarę goryczy. Roland Garros 2013 znajdziecie również w Google Play. Darmowa aplikacja dostępna jest pod tym adresem. 