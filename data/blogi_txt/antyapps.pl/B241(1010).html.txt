24.10.2013 To zabawne w ilu sferach życia zaufaliśmy już smartfonom, czy też raczej urządzeniom elektronicznym w ogóle, a przy okazji nieustannie dokładamy kolejnych. Autorzy Doktor Medi wychodzą na przeciw oczekiwaniom użytkowników i pozwalają także zadbać o zdrowie, konsultując się z wirtualnym lekarzem. Na starcie jesteśmy ostrzegani i prosimy o zaakceptowanie faktu, że diagnoza wydana przez wirtualnego doktora nie jest ostateczną i by mimo wszystko podchodzić do niej z rezerwą, jako propozycją działania. Następnie przechodzimy już do wywiadu, czyli po prostu wypełniania wirtualnego kwestionariusza. Rozpoczynamy od płci, wieku, wzrostu oraz wagi; następnie czas na objawy. Wpisujemy w polu formularza oraz wybieramy spośród zdefiniowanych przez autorów programu wpisów, które są wyświetlane na ekranie — nim przejdziemy dalej, tych możemy wybrać kilka. Na kolejnej planszy zaznaczamy „czynniki ryzyka”, czyli informujemy o wysokim poziomie cholesterolu, nadciśnieniu, cukrzycy lub chorobie nowotworowej i dalej określamy lokalizację — w jakich częściach świata przebywaliśmy w przeciągu ostatniego roku.  Teraz trafiamy pod nawałnice pytań najróżniejszych, mających pomóc zdiagnozowanie naszych chorób. Na te możemy odpowiedzieć: tak, nie lub nie wiem. Ich ilość zależy od naszych odpowiedzi, mają być jak najbardziej szczegółowe, by pomóc nam dowiedzieć się co dolega naszemu organizmowi. Na ekranie z wynikami dostajemy listę możliwych chorób wraz z ryzykiem ich występowania na podstawie podanych przez nas objawów oraz proponowane akcje, które powinniśmy podjąć — wizyta u specjalisty (jakiego) i jak szybko, a przy podejrzeniu poważniejszych schorzeń także polecania udanie się po pomoc do ludzi, którzy znajdują się wokół. Można także pobrać wyniki (zostaną wysłane pod wskazany adres e-mail) oraz ocenić i skomentować rezultaty działania naszego elektronicznego konsultanta, jakie otrzymaliśmy od Doktor Medi.  Nie jestem specjalistą od chorób, dlatego też nie jestem w stanie ocenić aplikacji pod względem zawartości i trafności stawianych diagnoz. Jednak wykonana jest bardzo poprawnie. Czytelna, prosta w obsłudze, intuicyjna, a także miła dla oka. Należy jednak pamiętać, że ma ona charakter czysto informacyjny i wydane przez nią wyniki nie są w 100% miarodajne, choć autorzy programu robią wszystko, by były jak najtrafniejsze. Doktor Medi dostępny jest za darmo na platformie Google Play. 