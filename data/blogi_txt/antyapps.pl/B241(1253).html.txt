08.01.2014 Jakiś czas temu pisałem o Papa Pear Saga, czyli brick breakerze z brodatą gruszką w roli głównej, którego reklamy możemy co jakiś czas zobaczyć w telewizji. Dziś kolejna pozycja od twórców tej gry. I mimo tytułu sugerującego raczej hit nawiązujący do facebookowego przeboju polegającego na uprawie własnego poletka, tym razem jest to gierka z gatunku „match 3″. Jeśli więc szukacie niezobowiązującej pozycji, która świetnie sprawdzi się jako pogromca nudy na wolne chwile, zachęcam do bliższego zapoznania się z Farm Heroes Saga.  Po pierwszym uruchomieniu gry możemy połączyć się z Facebookiem lub rozpocząć rozgrywkę „anonimowo”. Wybierając pierwszą opcję, otrzymamy możliwość konkurowania w tabelach punktowych z innymi użytkownikami Farm Heroes Saga. Rozpoczynając każdą z plansz będziemy mogli zobaczyć najlepsze wyniki. Przed każdym poziomem pojawi się również informacja o celu danej misji (o tym później), a także spis bonusów, które będziemy mogli dokupić, aby urozmaicić rozgrywkę. Na planszy pojawią się także dodatkowe modyfikatory punktowe (+1 itp.), które otrzymamy za układanie w linii więcej niż 3 takich samych obiektów.  W odróżnieniu od innych gier typu „match 3″, tym razem nie wystarczy wyeliminować jak największej liczby takich samych elementów z planszy. Jako że motywem przewodnim gry jest farma, naszym zadaniem będzie zebranie odpowiednich „plonów”. I tak w każdej misji będziemy musieli zarządzać obiektami na planszy w taki sposób, aby ułożyć w linii 3 określone owoce lub warzywa. W każdym zadaniu czeka nas inne wyzwanie polegające na uzbieraniu danej ilości jabłek, truskawek itd. Na każdym poziomie możemy wykonać określoną liczbę ruchów. W odróżnieniu od podobnych gier, naszym przeciwnikiem nie jest tu czas. Bardziej liczy się logiczne myślenie i ułożenie w liniach konkretnych elementów, które w danej planszy musimy zebrać, by ukończyć poziom. Im mniej ruchów zajmie nam zebranie wskazanych elementów, tym więcej gwiazdek oraz punktów otrzymamy.  Farm Heroes Saga to bardzo przyjemna gra, która poza ładnie zaprojektowaną oprawą graficzną i miłą dla ucha muzyką posiada w sobie coś wyjątkowego. Jest to ten typ „match 3″, który odpowiednio relaksuje i sprawia wiele radości, mimo tak naprawdę zupełnie nieskomplikowanego mechanizmu rozgrywki. Jeśli dawno nie trafiliście na nowe i ciekawe „kulki”, Farm Heroes Saga powinno wam się spodobać. 