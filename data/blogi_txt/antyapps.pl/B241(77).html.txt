04.06.2013 Premiera Windows Phone 8 zaskoczyła użytkowników sporymi brakami w ważnych aplikacjach. Jedną z nich był Adobe Reader, czyli program do obsługi plików PDF. Sytuację ratował Microsoft wydając aplikację PDF Reader, która z kolejnymi aktualizacjami stawała się coraz lepsza i bogatsza w możliwości. W końcu także Adobe przypomniało sobie o najnowszej wersji systemu, wydając swoją oficjalną aplikację. Nowy Adobe Reader na Windows Phone 8 budzi we mnie mieszane uczucia. Przy pierwszym kontakcie aplikacja razi brzydkim i topornym interfejsem. PDF Reader poradził sobie z tym elementem o wiele lepiej, korzystając z wytycznych Metro. Dodatkowo jest dostępny w języku polskim, a nie jak Adobe tylko angielskim. Aby otworzyć plik PDF, musimy go najpierw znaleźć w aplikacjach zewnętrznych. Zaskoczyła mnie szybkość z jaką program poradził sobie z wczytaniem ponad 200 stronicowej książki. Gorzej było z jej wyświetlaniem. Ta sama strona przy domyślnych ustawieniach jest o wiele bardziej czytelna w PDF Reader.  Jeżeli chodzi o prezentację tekstu, to wpływ mamy tylko na to czy będzie odbywała się w formie ciągłej czy pojedynczych stron. Nawigację po dokumentach ułatwia umieszczony u dołu suwak oraz wyszukiwarka. Ciekawym rozwiązaniem, którego brakuje w PDF Reader jest możliwość zaznaczania i kopiowania tekstu. Odbywa się to na takich samych zasadach jak w innych miejscach Windows Phone. Wystarczy przytrzymać palec, a następnie zaznaczyć odpowiedni fragment. Jest to jedyny element, w którym oficjalna aplikacja od Adobe jest lepsza od tej przygotowanej przez Microsoft.  Sam interfejs, jak już wspomniałem nie grzeszy urodą. Dobrze, że choć z jego czytelnością nie ma problemu, ale przy takich ubogich możliwościach to nie problem.  Adobe nie wspiera niestety wysokich rozdzielczości. Kafelki jak i sama aplikacja wygląda na nich nieostro. Dopełnia to niekorzystne wrażenia estetyczne podczas korzystania z programu. Szkoda że Adobe nie zadbało o rozwój swojego flagowego programu. Tak późna premiera dała nadzieję, na nową, rozbudowaną aplikację. Tym czasem poza jednym drobnym elementem, o wiele lepiej sprawują się inne, konkurencyjne i nieoficjalne zamienniki.  Oczywiście zawsze lepiej mieć wybór (którego posiadacze Windows Phone 7 nie mają), zwłaszcza gdy kolejne aplikacje dodają nowe możliwości. Adobe Reader dostępna jest za darmo. 