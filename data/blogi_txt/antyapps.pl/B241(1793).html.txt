20.01.2014 Nieraz już zachwycałem się na łamach AntyApps gierkami, które stylizowane są na stare tytuły lub po prostu w całości zostały stworzone techniką pixel art. Nic na to nie poradzę, ale sentyment do lat 80. i 90. w moim przypadku będzie silniejszy od jakiejkolwiek gry w trójwymiarze, choćby nie wiem jak była ona grywalna i nowoczesna. Dziś chciałbym zaprezentować wam narzędzie, z pomocą którego samodzielnie będziecie mogli stworzyć własne kompozycje składające się z małych, kolorowych kwadracików. Zadanie to wymaga ogromnej cierpliwości, jednak efekty na pewno wynagrodzą wam trudy ;)  IsoPix może stać się kolejnym narzędziem, w jakie wyposażymy nasze smartfony i tablety, przydatnym w przypływach nudy. Nie wiem jak w waszym przypadku, ale w moim, mimo dość wątpliwego talentu plastycznego, rysowanie, bazgranie czy kolorowanie często było remedium na nieciekawe lekcje czy wykłady. Po raz kolejny okazuje się, że aktywność „analogową” z powodzeniem można przenieść do świata wirtualnego. Sami przyznajcie: nigdy nie zdarzyło wam się zamalowywać kratek w zeszycie?  Interfejs IsoPix nie wyróżnia się niczym nadzwyczajnym. Niestety próżno szukać tu nowoczesnego interfejsu holo. Nie jest to jednak apka, od której wymagałbym bycia „na bieżąco”, jeśli chodzi o trendy związane z grafiką. Do naszej dyspozycji jest 6 przyborów znajdujących się po lewej stronie ekranu. Są to odpowiednio: ołówek, gumka, wiadro z farbą, narzędzie do rysowania kształtów, zaznaczenie oraz kursor pozwalający kopiować lub wycinać fragmenty naszego obrazka. Jeśli chodzi o gotowe figury, które możemy stworzyć, do dyspozycji mamy okrąg, elipsę oraz dwa rodzaje czworoboków. Nie zabrakło też zwykłych linii prostych. Z prawej strony znajduje się paleta 6 kolorów umieszczonych w małych kwadratach. Klikając na dowolny z nich dwukrotnie, możemy przypisać mu dowolną barwę, która pojawiła się już na naszym obrazku, wybrać z palety lub zdefiniować cyframi w systemie RGB lub HSV. Chcąc przybliżyć lub oddalić obraz, wystarczy wykonać charakterystyczny gest „rozciągnięcia” palców. Z poziomu menu możemy również ukryć linie siatki, która znacznie ułatwia tworzenie pikselowych obrazów.  Aplikacja IsoPix dostępna jest w dwóch wariantach: płatnym i darmowym. Niestety pełna wersja apki to koszt niemal 12 złotych. W tej cenie otrzymujemy możliwość definiowania kolorów z palet RGB i HSV, brak reklam, możliwość zmniejszania lub powiększania obszaru roboczego, powiększony przybornik z kolorami i kilka innych funkcji. Osobiście zostanę jednak przy opcji bezpłatnej, która w zupełności wystarcza, jeśli aplikacja ma służyć tylko jako lekarstwo na nudę lub zajęcie dla naszego młodszego rodzeństwa. 