12.01.2012 Wyobraźcie sobie najprostszą platformówkę świata. Wiecie taką, w której nie musimy nawet iść w konkretnym kierunku, gra za nas idzie cały czas w prawo, a my tylko w odpowiednim momencie musimy podskoczyć. Takie właśnie jest Run Roo Run! od 5th Cell (twórcy Scribblenauts) i to wcale nie jest obelga, a wręcz komplement. Tak, wiem, że kojarzy się to z większością gierek zręcznościowych, ale tutaj chodzi o coś zupełnie innego. Naszym celem wcale nie jest dojść, jak najdalej, a po prostu dotrzeć do mety bardzo krótkiego poziomu. Sztuka polega na tym, że musimy nasze skoki naprawdę dobrze wycyrklować, bo inaczej czeka naszego bohatera – kangura Roo czeka śmierć. Nigdy bym się nie spodziewał, że Australia jest, aż tak brudna, ale wierzcie mi, że w grze co chwilę napotykamy jakieś rozbite butelki, zniszczone drewniane skrzynie i miliony innych niebezpiecznych przedmiotów.  Grafika jest bardzo prosta, ale przyjemna dla oka. Wszystko jest narysowane w komiksowym stylu z dużą pieczołowitością, a w tle przygrywa nam spokojna muzyczka. Jedno, co chciałbym jeszcze docenić to czas wczytywania kolejnych plansz – w jednym rozdziale nie ma praktycznie żadnych loadingów. Po przejściu planszy pierwszej natychmiastowo lądujemy w drugiej, przez to od gry trudno się oderwać. Sam pierwszy raz odłożyłem telefon dopiero w rozdziale 7, czyli po przejściu jednej trzeciej gry. Jedno co mógłbym grze zarzucić to jej długość – większość plansz przechodzimy naprawdę z marszu i to na złotą gwiazdkę. Czasem trzeba sekwencję powtórzyć dwa, trzy razy, ale z reguły wystarczy 3 sekundy i hop wskakujemy do następnej. Co prawda w grze jest 400 plansz (podzielonych na rozdziały), a im dalej w las tym bardziej są one skomplikowane, ale wciąż miałem wrażenie, że przeleciałem przez grę, jak błyskawica (w zasadzie to powinienem napisać kangur). Na szczęście na obronę twórców powiem, że przede wszystkim jest różnorodnie – ciągle dochodzą nowe elementy typu podwójny skok, skocznie z starych opon, wiatraczki wydmuchujące nas do góry, a jak już skończymy to w każdym rozdziale kryją się jeszcze ekstremalne wyzwania i te już naprawdę są trudne.    Czy warto? Bez dwóch zdań – TAK! Run Roo Run pokazuje, że siłą gier na iPhonie jest właśnie ich prostota, a nie niepotrzebne skomplikowanie i pokazywanie wirtualnych przycisków na ekranie. Nikt już nie chce się tak bawić i 5th Cell świetnie to czuje. Przy okazji wiedząc, jak dobrym projektem wciągnąć gracza. Dla mnie to jeden z najlepszych zakupów na App Store ostatnimi czasy, szybki, natychmiastowo dostarczający satysfakcji, a wciąż wcale nie taki prosty. Polecam! Link do aplikacji (iPhone, 0.79 Euro), link do aplikacji (iPad, 1.59 Euro). 