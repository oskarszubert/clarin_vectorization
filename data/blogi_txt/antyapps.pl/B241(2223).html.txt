28.05.2013 Tradycyjna chińska gra mahjong w Polsce w wersji klasycznej, z klockami, nie zrobiła wielkiej furory. Jej elektroniczne odpowiedniki to co innego — mam wrażenie, że od początku towarzyszą użytkowników komputerów osobistych. A dziś właśnie o jednej z takich propozycji słów kilka, z tą jednak różnicą, że tym razem bez klikania myszką po ekranie PC, a wystarczy mazanie i stukanie w ekran urządzeń z Androidem na pokładzie. Specjalistą od tej zabawy, której korzenie sięgają 500 lat P.N.E., może i nie jestem, ale w swoim życiu setki par pośród tych klocków najeżonych niezrozumiałymi dla mnie symbolami już znalazłem. Bo na tym opiera się cała zabawa — odszukiwaniu par identycznych klocków, które znajdują się na samej górze konstrukcji. To jaka jest skomplikowana, oraz ilu w sumie zróżnicowanych elementów możemy się spodziewać, zależy jedynie od wybranego stopnia utrudnień całej zabawy.  W Mahjong Solitaire dostępne są cztery poziomy trudności — w zależności od tego jak pewnie czujecie się w tej zabawie, możecie już od początku dobrać poziom trudności. Ten, naturalnie, rośnie wraz z kolejnymi odnalezionymi klockami. Za każde z wyzwań możemy zostać odznaczeni maksymalnie trzema gwiazdkami — od tego ile ich otrzymamy zależy tylko nasze tempo ich odnajdywania. Z lewej strony widnieje pasek, którego zawartość cały czas się zmniejsza i jeżeli się nie wyrobimy, tracimy kolejne gwiazdki. W najgorszym wypadku nasze zmagania zostaną odznaczone jedną gwiazdką, by ją zdobyć nie ma żadnych limitów czasowych.  Dla ludzi, któzy obawiają się, że ekran smartfona będzie za małym obszarem roboczym, mam dobrą wiadomość — w lewym dolnym rogu czekają na nas lupy, pozwalające przybliżać oraz oddalać widok planszy. Sam design Mahjong Solitaire naprawdę robi bardzo dobre wrażenie — gra wygląda estetycznie, nie ma żadnych problemów z jej obsługą… To kolejny klasyczny pomysł, który znakomicie sprawdza się na panelach dotykowych smartfonów i tabletów. Mimo że, nie ma co ukrywać, wygodniej produkcję ogrywa się na tabletach, to dzięki powiększeniom także na smartfonach nie ma z nią za dużych problemów. Estetyczna, pondczasowa, ze zróżnicowanymi poziomami trudności, a do tego dostępna za darmo w Google Play. Jeżeli lubicie podobne zabawy i nie szkoda Wam kolejnych dziesiątek godzin spędzonych przy „smartfonowej popierdółce” o szukaniu identycznych klocków, to jest to pozycja naprawdę godna uwagi. 