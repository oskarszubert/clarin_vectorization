29.01.2014 Mapy myśli to coraz powszechniejsza metoda nauki oraz prezentowania treści. Nie mogły one oczywiście ominąć urządzeń mobilnych, gdzie kilka kliknięć wystarczy, żeby przelać niezbędne informacje na wirtualne chmurki połączone strzałkami. MindMeister nie jest może rewolucją w dziedzinie aplikacji do tworzenia map myśli, ale z pewnością posiada wszystko, czego będziemy potrzebować, żeby szybko stworzyć interesującą nas wizualizację łączących się ze sobą pojęć lub haseł.  Jak nietrudno się domyślić, zaczynamy od utworzenia konta. Nie mamy jednak możliwości przyspieszenia tego procesu poprzez połączenie profilu z wybranym serwisem społecznościowym. Podajemy więc imię, nazwisko oraz maila, wymyślamy nazwę użytkownika i zaczynamy. Jeśli korzystaliście wcześniej z desktopowej wersji MindMeister lub używaliście apki na innym urządzeniu, wystarczy podać login i hasło, a wasze mapy przygotowane w przeszłości automatycznie uaktualnią się na nowym urządzeniu.  W folderze z naszymi mapami od samego początku znajdziemy plik zatytułowany „My First Mind Map”. Jest to swojego rodzaju przewodnik, który pozwoli nam poznać zasady działania aplikacji i sposób tworzenia nowych map myśli. Szczerze mówiąc, nie jest to jednak konieczne, ponieważ apkę obsługuje się bardzo intuicyjnie. Jak to zwykle bywa w aplikacjach umożliwiających tworzenie map myśli, do naszej dyspozycji będą różnokolorowe „chmurki”, które w dowolnej konfiguracji możemy łączyć ze sobą strzałkami. Każdą z nich możemy dodatkowo uzupełnić o wybrane zdjęcie lub ikonkę. Myślę, że MindMeister sprawdzi się najlepiej wśród tych użytkowników, którzy cenią sobie prostotę i nie potrzebują nadmiaru funkcji. Tu naprawdę ograniczono się do podstawowych narzędzi pozwalających stworzyć najbardziej klasyczną „mapę”, bez dziesiątek funkcji, wśród których bardzo łatwo się pogubić.  To, czym MindMeister wyróżnia się na tle konkurencji, jest funkcja „Geistesblitz”. Z niemieckiego oznacza to coś w rodzaju nagłego oświecenia, genialnej myśli, która przychodzi nam do głowy. Kiedy podczas przygotowywania prezentacji lub nauki przyjdzie nam do głowy coś, co chcielibyśmy szybko zanotować i uwzględnić na naszej mapie, wystarczy, że wpiszemy hasło w odpowiednim polu, a aplikacja automatycznie przeniesie je na naszą mapę i umieści pod chmurką oznaczoną jako „Geistesblitz”. Nie spotkałem się jeszcze z podobnym rozwiązaniem w innych aplikacjach do przygotowywania map myśli, dlatego bez wątpienia będzie to atut przemawiający za „MindMeister” podczas poszukiwania idealnej apki tego typu.  Aplikacji umożliwiających projektowanie map myśli z poziomu smartfona lub tabletu jest na rynku bardzo dużo. W tym przypadku podstawowa wersja apki sprawdzi się na pewno wśród wszystkich, którzy cenią sobie prostotę, jednocześnie nie wykorzystując tego typu programów zbyt często. Dla bardziej wymagających przygotowano jeszcze 3 inne wersje MindMeister, łączące w sobie usługi aplikacji mobilnej oraz przeglądarkowej wersji map myśli. Za te przyjdzie nam zapłacić odpowiednio 6, 10 i 15 dolarów. Osobiście zostanę chyba przy MindjetMaps, jednak jeśli jeszcze nie zdążyliście przyzwyczaić się do „swojej” apki tego typu, MindMeister jak najbardziej zasługuje na swoją szansę. 