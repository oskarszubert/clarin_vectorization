04.09.2013 Pewnie część z czytelników AntyApps kojarzy powieść Antoine’a de Saint-Exupéry’ego. Jej głównym bohaterem był chłopiec, który gościł na różnych planetach. Nigdy nie zapomnę ilustracji, którymi opatrzono książkę – postać głównego bohatera była na nich nieporównywalnie duża w stosunku do rozmiarów globów, na których gościł. Tak samo jest w Little Galaxy. Wstęp jest, co prawda jedynie moją luźną interpretacją tej produkcji i lekkim wynurzeniem, bo w gruncie rzeczy Little Galaxy ma niewiele wspólnego z arcydziełem de Saint-Exupéry’ego. Jedynym wspólnym mianownikiem jest tutaj postać chłopca skaczącego z planety na planetę. Jak podają twórcy, model rozgrywki został zainspirowany historią młodego pasjonata nauki, który marzy własnie o tym by znaleźć gdzieś w przestrzeni kosmicznej nowy dom. Twórcy stworzyli zatem grę, które pomoże zebrać pieniądze na zrealizowanie marzenia chłopca i stworzenie butów do skoków międzyplanetarnych. To oczywiście tłumaczenie z przymrużeniem oka, które jednak w zabawny sposób oddaje to, czym w istocie jest Little Galaxy.  Zacznę od najmocniejszego atutu tej produkcji – oprawy audiowizualnej. Jest ona bardzo barwna i bogata w wiele elementów, które są stylizowane na trzy wymiary. W gruncie rzeczy przypomina to trochę animowane filmy, w których postacie sprawiają wrażenie starannie wykonanych, plastelinowych modeli. Tutaj jest podobnie, z tym wyjątkiem, że grafika obfituje w znacznie szersze spektrum barw. Do tego dochodzą też spokojne, nostalgiczne efekty dźwiękowe, które czasem gryzą się z relatywnie dynamiczną rozgrywką, ale jednocześnie wpisują się w futurystyczny klimat tej produkcji. Zapewniam, że przez pierwsze minuty zabawy nie będziecie mogli oderwać oka od Little Galaxy i to bynajmniej nie z powodu gameplayu.   Ten jest natomiast bardzo prosty i wymaga od nas jedynie naciskania palcem w dowolnym punkcie ekranu w odpowiednich momentach. Wówczas nasz bohater przeskakuje z jednej planety na drugą. Oczywiście globy kręcą się wokół własnej osi, więc musimy wyczuć moment, w którym należy wykonać międzyplanetarny skok. Jeżeli nam się to nie powiedzie, chłopiec przepadnie gdzieś w próżni i będziemy musieli zaczynać od nowa. Zabawę wzbogaca szereg elementów, takich jak diamenty, które zbieramy na każdej z planet oraz power-upy. Plansza jest generowana w sposób losowy, a mimo to twórcom udało się podzielić rozgrywkę na poziomy. Zastosowano tutaj ciekawy zabieg z misjami – tylko po zrealizowaniu wszystkich trzech misji będziemy mogli przejść do kolejnego poziomu i tym samym zobaczyć nowe atrakcje przygotowane przez twórców. Rozgrywka jest przez to zaskakująco wciągająca – łapałem się na tym, że „ten ostatni raz” powtarzałem kilkunastokrotnie podczas jednej sesji z Little Galaxy.   Za grę musimy zapłacić 3,36 zł, a więc stosunkowo niewiele w porównaniu z ilością zabawy, którą nam ona zapewnia. W zamian otrzymamy produkcję bez mikropłatności oraz reklam. Myślę, że zdecydowanie warto dać Little Galaxy szansę – jeżeli nie przypadnie do gustu nam, to z kolorowej grafiki ucieszy się na pewno młodsze rodzeństwo lub potomstwo. 