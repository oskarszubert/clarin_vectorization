26.09.2012 Nastały dobre czasy dla miłośników klasycznych platformówek. Po opisywanej przez nas w zeszłym tygodniu świetnej konwersji klasycznego Raymana, przyszła kolej na kolejny kultowy tytuł – Super Mario Bros. Tym razem nie mamy jednak do czynienia z oficjalnym remakiem tej niezwykle popularnej swego czasu platformówki – Ultra Dario to zakamuflowany Super Mario  z prawie identycznymi planszami, zasadami i… grzybami, ale z nieco odmienionym głównym bohaterem no i oczywiście pod innym tytułem Napiszę od razu: Ultra Dario nawet nie umywa się do Raymana. Twórcy aplikacji ‚zapożyczyli’ z oryginału wiele, ale nie byli w stanie zaszczepić w swoim dziecku najważniejszego – magii i grywalności, którymi to cechami Super Mario Bros zdobył serca graczy z całego świata. Już dosłownie kilka sekund po uruchomieniu Ultra Dario można zauważyć jak bardzo gra jest wzorowana na kultowej platformówce Nintendo. Napisać, że poziomy są podobne byłoby nieścisłością – one są wręcz identyczne. Podobnie sytuacja wygląda z naszymi przeciwnikami – choć nie są oni ‚kropka w kropkę’ z SMB (zamiast grzybków – cebule, zamiast krwiożerczych roślin – krokodyle, zostawiono żółwie), to każdy kto miał choć przez chwilę do czynienia z oryginałem poczuje się jak w domu. Niestety Ultra Dario nie dorównuje słynnemu poprzednikowi w pewnej bardzo ważnej, wręcz kluczowej kwestii. O ile w Super Mario graliśmy za pośrednictwem wygodnych i stosunkowo precyzyjnych padów, w remaku mamy do czynienia z sterowaniem dotykowym, które sprawdza się, delikatnie mówiąc – średnio. O precyzyjnym wykonywaniu skoków (jakże ważnych w tego typu grze) możemy zapomnieć.  Niestety, kiepsko zaprojektowana kontrola nad bohaterem odbija się bardzo negatywnie na całej produkcji i uniemożliwia czerpanie z niej 100% przyjemności. Zastanawia też udostępnienie przez twórców tylko jednego świata (kolejne mają pojawić się wraz z aktualizacjami) – 22 plansze w nim zawarte średnio rozgarnięty gracz pokona bardzo szybko. Ultra Dario dostępny jest w ramach akcji @FreeAppADay.com za darmo. Normalna cena gry wynosi 0,79 Euro. 