21.05.2012 Nie wiem, czy kojarzycie aplikację Everyme? Aplikacja ta jest rodzajem skrzyżowania Path z Google+ i stawia nacisk na budowanie kontaktów. Tak, jak w Path, możemy dzielić się krótkimi historiami wzbogacanymi zdjęciami czy lokalizacją. Możemy też, wzorem G+ tworzyć kręgi i dodawać do nich znajomych, przez co lepiej jesteśmy w stanie zarządzać tym, co i do kogo piszemy. Everyme bez wątpienia ma być alternatywą dla popularnego Path, w którym mamy tylko jedną ścianę, na której umieszczamy posty. W Everyme mamy ich tyle, ile stworzymy kręgów. Do tej pory aplikacja była dostępna tylko na iPhone’a, ale jej twórcy dawali możliwość komunikowania się za jej pomocą z użytkownikami, niemającymi tego telefonu. Jednak było to niezwykle niepraktyczne. Szczęśliwie teraz nie będzie z tym kłopotów, bo Everyme trafiło również na Androida.    Aplikacja na Androida jest wierną kopią tego, co dostajemy na iOSa. Ten sam sposób nawigacji, tworzenia kręgów i wpisów, oraz zarządzania nimi (co uległo znaczącej poprawie od premiery). Generalnie nie ma żadnych większych różnic, poza wyglądem niektórych ikonek ustawień dostosowanych do stylistyki Androida. Warto wspomnieć, że do Everyme dodano w trybie fotografii zestaw filtrów, które mają uprzyjemnić korzystanie z aplikacji. Filtry trafiły zarówno na iOS jak i Androida.  Nie można zapomnieć o tym, że Everyme to obecnie również serwis internetowy. Twórcy zdecydowali się uderzyć na wszystkich frontach nie zaniedbując również tradycyjnego miejsca wszystkich społecznościówek. Webowy serwis to nic innego jak przeniesienie naszej aplikacji do przeglądarki. Również mamy kręgi, które możemy tworzyć i nimi zarządzać, a w każdym kręgu umieszczać posty. Dzięki temu możemy sprawdzać, co dzieje się w naszych kręgach bez względu na to, czy mamy przy sobie telefon, czy nie. Poza tym ma to zapewne być usprawnienie dla tych, którzy nie mają aplikacji mobilnej, a również chcieliby brać udział w życiu danego kręgu. Everyme to naprawdę ciekawy produkt i widać, że bardzo rozwojowy. Od czasu swojej premiery ma już blisko 400 tysięcy subskrybentów, a po wejściu na Androida i stworzeniu webowej wersji można przypuszczać, że liczba ta zacznie szybko rosnąć. Choć początkowo nie byłem pewien, czy Everyme może wyjść z cienia swojego starszego poprzednika, czyli Path, to wszystko wskazuje na to, że aplikacja ta ma szansę odnieść niemały sukces. Polecam do wypróbowania. 