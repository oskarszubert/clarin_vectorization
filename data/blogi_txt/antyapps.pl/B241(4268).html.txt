11.12.2013 Natrafiając w Google Play na grę zatytułowaną Tiny Hero, mogłem spodziewać się tak naprawdę wszystkiego. Trudno byłoby zliczyć wszystkie pozycje ze słowem „tiny” lub „hero” w nazwie, jakie dostępne są pod Androidem. Mimo że obawiałem się kolejnego klonu czegoś, w co grałem już wcześniej, Mali Bohaterowie dostali ode mnie kredyt zaufania ze względu na ciekawie wyglądające rysunki postaci. I faktycznie. Gierki polegające na celowaniu do przeciwników z uwzględnieniem wiatru i siły strzału to przecież klasyk, jeśli chodzi o smartfony i tablety. Na całe szczęście Tiny Hero należy do tej grupy rozrywki tego typu, która naprawdę wciąga i sprawia, że po ukończeniu każdej planszy chcemy przejść kolejną.  Zawsze zastanawiało mnie, jak to możliwe, że można tyle razy odgrzewać ten sam kotlet, a gry tego typu nadal nie potrafią znudzić. W przypadku Tiny Hero siłą jest z pewnością tryb Player VS Player, który w dużej części dominuje całą rozgrywkę. Świadomość tego, że po drugiej stronie ekranu znajdują się prawdziwi ludzie z pewnością podnosi atrakcyjność zabawy. Pomijając oczywiście tryb kariery, w którym zmierzymy się z setkami wirtualnych przeciwników, rozgrywka z innymi graczami podzielona będzie na dwie części. Będziemy mogli zmierzyć się w rozgrywce 1 na 1 oraz wziąć udział w grze drużynowej. W tym drugim przypadku dziwi mnie nieco dowolność poziomu zawodników, którzy mogą spotkać się na jednej planszy. Osiągając 3. poziom, grałem z bohaterami na przeszło 40 levelu i mimo tak dużych różnic, wciąż byłem w stanie wygrać rozgrywkę mimo znacznie słabszej drużyny.  Z racji, że gra dostępna jest za darmo, trudno było uniknąć mikropłatności. Te jednak nie są konieczne do tego, aby wraz z rozwojem gry zdobywać kolejne achievementy, nową broń (przedmioty, którymi będziemy rzucać w naszych przeciwników, bywają nieraz wyjątkowo absurdalne…) oraz stroje dla naszych bohaterów. W grze możemy również dodawać do grona naszych przyjaciół innych użytkowników Tiny Hero, dzięki czemu gra drużynowa lub pojedynki będą jeszcze ciekawsze. Oprócz podnoszenia poziomu samej postaci, którą będziemy grali, możemy również polepszać parametry naszych broni. Dostępne będą także przedmioty, które przydadzą się podczas walki oraz ataki specjalne. Jednym słowem wszystko, czego potrzeba do dobrej zabawy przy grach tego typu.  Tiny Hero naprawdę przypadło mi do gustu. Gierka wygląda ładnie, twórcy wykazali się sporą pomysłowością jeśli chodzi o jej oprawę, a możliwość rozgrywki online daje naprawdę sporo frajdy. Na dużą pochwałę zasługują również rekompensaty w wirtualnej walucie, na które możemy liczyć w przypadku problemów z serwerami. Taki bonus to naprawdę miły gest ze strony Mobifun Games. Jeśli również nie znudziły was jeszcze gierki polegające na turowym celowaniu do przeciwników, ten tytuł z pewnością powinien znaleźć się w waszych smartfonach lub tabletach. 