22.08.2012 Ostatnio po mariażu z rozbudowanymi narzędziami do tworzenia notatek i zarządzania zadaniami ewentualnie tworzenia przypomnień, zapragnąłem prostej aplikacji, która posiadałaby te funkcje, ale nie była przeładowana zbędnymi opcjami. Wybór tego typu aplikacji jest naprawdę duży, ale niedawno natrafiłem na całkiem ciekawy produkt, który przypadł mi do gustu. Droplist to minimalistycznie zaprojektowana, zarówno pod względem designu, jak i funkcji, aplikacja do tworzenia krótkich wpisów z przypomnieniami. Jeżeli pamiętacie aplikację Task, to Droplist ogranicza się mniej więc do tych funkcji. O ile jednak ta pierwsza postawiła na wizualne wodotryski na wzór Clear, o tyle druga z wymienionych kładzie nacisk na czytelność i prostotę. Twórcy  Droplist stworzyli bardzo stonowany wizualnie produkt, ale niepozbawiony użytecznych funkcji. Aplikacja podzielona jest na trzy główne widoki. Na dole mamy pasek z dniami i miesiącami, do których przypisane są dane wpisy. Po prawej stronie, w postaci zakładek, wyeksponowane są foldery, do których możemy przypisywać dane notatki. Większość ekranu zajmują oczywiście nasze wpisy.  Tworzenie wpisu jest bardzo proste – przeciągamy ekran w dół i uruchamia się nam edytor, w który wpisujemy treść. Możemy również ustawić dla niej przypomnienie i określić jego datę i godzinę. Oprócz tego każdemu wpisowi możemy nadać priorytet i przypisać go do konkretnego folderu, który sami tworzymy. Oczywiście każdy wpis możemy łatwo edytować już  z w widoku listy, szeregować wpisy, usuwać je lub oznaczać jako wykonane. Standard. Aplikacja daje nam jednak dość łatwy mechanizm organizowania wpisów w katalogach i datach. Przyciskając daną treść dłużej możemy swobodnie zmieniać jej lokalizację w folderach i przypisywać ją do nowej daty tylko poprzez przeniesienie palcem w wybrane miejsce. Usprawnia to niezwykle zarządzanie wpisami i jest główną zaletą tej aplikacji.  Poszukując minusów Droplist nie tyle można wskazać na coś, co nie działa, ale czego ewentualnie brakuje. Mi osobiście brakuje jakiejś formy synchronizacji z chmurą czy bardziej rozbudowanych ustawień priorytetów. Sporym minusem jest również brak widoku poziomego, szczególnie przy edycji treści. Niemniej jednak doceniam tę aplikację za jej minimalistyczny acz funkcjonalny interfejs, zwłaszcza, że jest to produkt darmowy. Jeżeli więc poszukujecie prostego edytora notatek i managera zadań, to aplikacja ta na pewno jest warta sprawdzenia. Ocena: 4 