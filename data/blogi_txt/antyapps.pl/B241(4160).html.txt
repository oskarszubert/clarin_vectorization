26.01.2012 Tattoo Designs for Men to typowa aplikacja polegająca na konsumpcji treści. Niczego tu nie tworzymy, w nic tutaj nie gramy, po prostu zapoznajemy się z treściami – w tym przypadku multimedialnymi, które mają być dla nas inspiracją przy tworzeniu swojego tatuażu. Aplikacja tego typu rzeczywiście ma rację bytu, jednak szkoda, że nie przyłożono się bardziej do jej interfejsu. Tatuaże stają się coraz popularniejsze. Dawne skojarzenie z kryminałem już dawno przestało funkcjonować, gdyż sztuka ta przesiąknęła młodych ludzi. Tatuaże nie są już niczym złym, na ulicach można spotkać coraz więcej nastolatków lub dwudziestoparolatków z niewielkimi tatuażami. Jest to jednak życiowa decyzja, gdyż taki znak graficzny pozostaje na ciele na zawsze. Dlatego warto, aby tatuaż był naprawdę estetyczny i ciekawy. Tattoo Designs for Men może stać się naszą inspiracją. Znacznie łatwiej wytłumaczyć w salonie tatuażu, że tatuaż ma być podobny do tego i tego, niźli próbować w pełni przekazać swoją wizję za pomocą słów. Aplikacja posiada w bazie kilkaset zdjęć tatuaży skategoryzowanych według części ciała, na których się znajdują. Oprócz tego występuje tutaj również specjalna kategoria z filmami na temat tatuażu. Kolejna nietypowa zakładka przekierowuje do hasła tatuaż w Wikipedii. Wbudowano tutaj również czat dotyczący tatuaży. Uważam taki ruch za rozmienianie się na drobne. Zdjęcia z pewnością by wystarczyły, czat nie jest w ogóle tutaj potrzebny, a tymbardziej Wikipedia – chyba każdy wie, czym jest tatuaż, prawda? Zamiast dodawać niepotrzebne funkcje, twórcy mogli skupić się na designie. Aplikacja nie wygląda najlepiej. Owszem, z powodzeniem możemy ją wykorzystać jako źródło inspiracji – wyświetla galerie, które możemy sobie przewijać palcem, jednak pasek kategorii wygląda po prostu okropnie. Reklama na dole programu również mogła zostać lepiej osadzona, niźli po prostu wrzucona luzem bez jakiegokolwiek tła, które integrowałoby ją z aplikacją. Niemniej Tattoo Designs for Men spełnia swoje zadanie. W dodatku program ten jest dostępny za darmo. Jeśli zamierzacie zrobić sobie tatuaż lub interesujecie się tym tematem, zachęcam Was do instalacji. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 