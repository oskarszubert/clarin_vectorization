02.12.2013 Dawno nie miałem takiego problemu z wyborem najciekawszych aplikacji miesiąca, jak w listopadzie. Tym razem ranking zdominowały programy służące czystej rozrywce – mam tu oczywiście na myśli gry:) Naught 2  Kontynuacja cieszącej się sporym zainteresowaniem platformówki nie zawodzi. Naught 2 kontynuuje idee poprzednika i nadal oferuje zabawę na wysokim poziomie. Jeżeli lubicie gry w stylu Limbo, Naught 2 powinno przypaść Wam do gustu. Godną wspomnienia ciekawostką jest sposób sterowania – tym razem zamiast bohaterem, kierujemy światem go otaczającym. Interesujące doznanie:) Clumsy Ninja  Nigdy bym się nie spodziewał, że szkolenie osobistego wojownika Ninja może sprawiać taką przyjemność. Clumsy Ninja to jedna z najsympatyczniejszych i najładniejszych gier w AppStore. Tytułowy Ninja jest świetnie animowany i momentami sprawia wrażenie istoty rozumnej. Gra jest długa, darmowa oraz uniwersalna. Pozycja godna polecenia nie tylko najmłodszym;) Flick Kick Football Legends  Flick Kick Football Legends to jedyna w swoim rodzaju gra piłkarska. Zamiast zwykłego biegania po murawie przyjdzie nam uczestniczyć w historii przedstawionej w postaci komiksowych scenek. Podczas gry nie zabraknie dramatycznych spotkań, podbramkowych sytuacji oraz… całej masy dobrej zabawy. FKFL jest znakomitym przykładem oryginalnego podejścia do niezwykle ogranego gatunku, jakim są symulatory i menadżery piłkarskie. Fix the Clock  Jeżeli lubicie gry logiczne oparte o fizykę, to najlepszą opisaną przez nas w listopadzie propozycją tego typu był właśnie Fix The Clock. Gra charakteryzuje się niezwykle intuicyjnym sterowaniem i prostą oprawą audiowizualną. Bardzo solidna pozycja. Rayman Fiesta Run Druga część świetnej platformówki z Raymanem w roli głównej podnosi poprzeczkę jeszcze wyżej od znakomitego poprzednika. Wszystkie elementy, począwszy od grafiki, poprzez muzykę, projekty poziomów, a kończąc na grywalności, stoją na najwyższym poziomie. W Fiesta Run wyeliminowano również największą bolączkę poprzednika, czyli niewielką ilość poziomów – tym razem już na starcie dostajemy ich niemal dwukrotnie więcej. Pozycja obowiązkowa! Calendars 5  Przydatność i wygląd kalendarza dostępnego w najnowszej wersji systemu mobilnego od Apple są mocno dyskusyjne. Od czego jednak mamy niezależnych developerów:) Uniwersalny Calendars 5 okazuje się być znakomitą alternatywą dla systemowego terminarza. Aplikacja umożliwia synchronizację z kalendarzem Google oraz pozwala na wyświetlanie wydarzeń m.in. w formie listy zadań. Osoby zainteresowane szczegółowym opisem tej zaawansowanej aplikacji zachęcam do zaglądnięcia do recenzji autorstwa Konrada. Tumblr  Oficjalna aplikacja platformy mini-blogów Tumblr doczekała się nowej, „spłaszczonej” wersji. Największe zmiany zaszły w wyglądzie programu, który w obecnej wersji prezentuje się estetycznie i przejrzyście. Warty odnotowania jest ciekawy sposób dodawania zdjęć do postów – na ostatniej pozycji rolki aparatu znajduje się podgląd kamery, dzięki czemu bardzo szybko możemy wykonać nową fotografię. Drawing Lessons  Lekcja rysowania i kolorowania dla najmłodszych. Spośród dziesiątek podobnych aplikacji Drawing Lessons wyróżnia się znakomitym interfejsem użytkownika oraz dopracowaniem najdrobniejszych detali. Od wyboru użytkownika zależy, czy program poprowadzi go za rękę, czy odda nieco swobody. Asphalt 8: Airbone  Kolejna część cieszącej się sporą popularnością serii gier wyścigowych w pełni spełnia pokładane w niej nadzieje. Rozgrywka jest dynamiczna, niezwykle szczegółowa trójwymiarowa grafika olśniewa, a spora ilość trybów rozgrywki gwarantuje, że niemal każdy znajdzie coś dla siebie. Obok rozbudowanej, bardzo długiej kampanii i możliwości rozegrania pojedynczych wyścigów nie zabrakło trybu wieloosobowego oraz turniejów okolicznościowych. Dodatkową zaletą Asphalt 8 jest fakt, że tytuł dostępny jest za darmo:) Actions  Actions przekształca iPada w dotykowe centrum dowodzenia komputerem stacjonarnym. Jeżeli miewałeś problemy z ogarnięciem skrótów klawiszowych w programach, to wraz z instalacją tej aplikacji Twoje problemy się skończą. Actions charakteryzuje się świetnym wyglądem oraz ogromnymi możliwościami konfiguracji. Aplikacja w pełni współpracuje z wszystkimi programami z rodziny Adobe. Little Dead Riding Hood  Bajka o Czerwonym Kapturku podana na ostro. Little Dead Riding Hood to interaktywna książka, której treść skierowana jest do nieco starszego czytelnika. Opowieść jest ciekawie napisana (po angielsku) i stylowo narysowana. Klimat jest! Ready Steady Bang  Znakomity przykład, na to, że świetną grę można stworzyć wykorzystując do tego zaledwie kilkadziesiąt pikseli. Dosłownie. Naprzeciwko siebie staje dwóch rewolwerowców, zwycięzcą pojedynku będzie jednak tylko jeden z nich. Gra ćwiczy refleks, a zabawa z żywym przeciwnikiem przynajmniej dwukrotnie podnosi przyjemność płynącą z zabawy. 