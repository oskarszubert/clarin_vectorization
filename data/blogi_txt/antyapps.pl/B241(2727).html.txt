20.09.2013 Nosferatu: Run From the Sun to klasyczna mobilna zręcznościówka. Nawet jeżeli masz niewielkie doświadczenie z grami na smartfony i tablety, to z produkcjami typu „biegnij i skacz” musiałeś spotkać się już wielokrotnie. Wszak to chyba najpopularniejsza kategoria gier wśród wszystkich dostępnych w AppStore, Google Play i Windows Store. Kamera niezauważalnie przyspieszając przesuwa się w prawą stronę, a bohater sterowany przez gracza biegnie przed siebie na złamanie karku. Cała reszta zależy tylko od fantazji twórców. W najprostszych grach tego typu zadaniem gracza jest jedynie przeskakiwanie pojawiających się często rozpadlin i zbieranie błyskotek porozrzucanych na planszy. W bardziej skomplikowanych pozycjach na naszej drodze napotykamy się, prócz wspomnianych wcześnie przepaści, na innego rodzaju przeszkody mające uniemożliwić pokonanie nam kolejnych kilku metrów.  Produkcję niemieckiego studia – Smuttlewerk Interactive, zaliczyłbym raczej do tej pierwszej kategorii – mechanizm rozgrywki jest maksymalnie uproszczony. Sterujemy wampirem Nosferatu, który pokonuje kolejne plansze w iście ekspresowym tempie. Zadaniem gracza jest jak najszybsze przemieszczanie się do przodu – nie możemy dopuścić, by słońce dogoniło wampira, gdyż jak wiadomo kontakt z jego promieniami jest dla krwiopijcy śmiertelny. Pędzimy więc przez kolejne krainy zbierając gęsto porozmieszczane na planszach złote monety. Od czasu do czasu zdarza nam się natknąć również na bonusy w postaci potrójnego skoku lub przyspieszenia.  Prędkość poruszania się naszego bohatera jest dobrze dobrana – moim zdaniem nie jest ani za szybko, ani za wolno. Nie jest to tak oczywista sprawa, jak mogłoby się wydawać – spotykałem się już z takimi grami, gdzie sterowana przez nas postać poruszała się z ogromną prędkością – nie lada wysiłkiem było dostrzec cokolwiek, nie mówiąc już o przeszkodach. Dla kontrastu, miałem do czynienia również z takimi tytułami, w których sztuką było nie zasnąć nad ekranem tabletu, gdyż bohater poruszał się w naprawdę żółwim tempie. Podczas rozgrywki towarzyszy nam muzyka nawiązująca do starych filmów grozy. Po kilku rundach byłem zmuszony ją wyłączyć – melodia jest dosyć krótka i zapętlona, przez co dość szybko się nudzi i zamiast uprzyjemniać czas spędzony z aplikacją – drażni. Oprawa graficzna Nosferatu: Run From the Sun nie wyróżnia się niczym szczególnym, jest wykonana starannie, ale bez fajerwerków.  Obecnie gra dostępna jest za darmo i w związku z tym jak najbardziej zachęcam do pobrania. Nosferatu: Run From The Sun może być niezłą chwilową odskocznią od codziennych obowiązków. Gra nie wymaga specjalnego skupienia i zbytnio nie angażuje, co sprawia, że jest idealną propozycją na krótką przerwę w pracy. Aplikacja posiada również wersję na Androida. 