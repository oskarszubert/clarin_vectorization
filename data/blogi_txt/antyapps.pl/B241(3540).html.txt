12.07.2013 Za każdym razem kiedy przeglądam cieszące się popularnością i godne uwagi aplikacje w AppStorze, trafiam na przynajmniej kilka stworzonych z myślą o dzieciach. Te nierzadko potrafią zaskakiwać, bowiem twórcy już dawno odeszli od schematu coraz mniej różniących się innowacyjnością i ciekawymi rozwiązaniami kolorowanek — oferując w zamian więcej rozbudowanych aplikacji edukacyjnych i znacznie lepiej opracowanych elektronicznych wydań bajek i baśni. Dziś też coś w znanym klimacie, jednak bez Jasia, Małgosi i chatki z piernika.  Rinky Dinky to zestaw dwudziestu dwóch (póki co, bo ich kolekcja nieustannie się powiększa) rymowanych historyjek, zamykających się zawsze w maksymalnie czterech wersach. Do każdej z opowieści dostajemy także ilustrację oraz zestaw przedmiotów / bohaterów, o której mowa w rymowance. Możemy je dokładać do ilustracji, dowolnie przekładać, obracać i skalować według własnego widzimisię. Na dole pełny tekst, który domyślnie jest tuż po otworzeniu czytany przez lektora, ale jeśli mielibyśmy życzenie usłyszeć go raz jeszcze, to wystarczy kliknąć w charakterystyczny trójkąt w lewym dolnym rogu ekranu. Jeżeli zaś któraś z historyjek wyjątkowo Wam się spodoba i nie chcecie później otwierać każdej po kolei, by przekonać się która to była, możecie oznaczyć ją serduszkiem, którego symbol widnieje w lewym górnym rogu. Wasze „ukochane” rymowanki będą oznaczone sercem także w menu ich wyboru.  Nie jestem żadnym specem od dziecięcych publikacji, jednak wydaje mi się, że tamtejsze historyjki są zabawne i mają szansę przyciągnąć — choćby ze względu na elementy interaktywności, gdzie dzieciaki mogą za pomocą kilku gestów zilustrować sytuację o której właśnie wysłuchały opowieści. Do tego ciekawa oprawa, przez co zestaw wydaje się być jeszcze bardziej atrakcyjny. Niestety, to kolejna z propozycji w której nie uświadczymy rodzimego języka, tradycyjnie już całość skomponowana została w mowie Szekspira. Jeśli jednak ani Was, ani Waszych pociech to nie przeraża, bo chcecie je osłuchać z angielskim, to Rinky Dinky znajdziecie tradycyjnie w AppStorze. Jest to aplikacja przeznaczona na iPada, za którą przyjdzie zapłacić blisko dwa dolary, jednak z okazji piątej rocznicy powstania sklepu z aplikacjami Apple można ją pobrać za darmo. Jeśli się spóźnicie, a chcielibyście sprawdzić jak to działa, zawsze możecie skorzystać z darmowej wersji w której znalazło się po prostu mniej rymowanek :) 