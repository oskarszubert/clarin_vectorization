16.05.2013 Na wczorajszej konferencji Google zaprezentował nowe oblicze swojego komunikatora. Google Talk poszedł w niepamięć, a wszystkie dotychczasowe usługi komunikacji typu chat zostały zastąpione przez produkt o znanej już nam dobrze nazwie – Hangouts. Czy nowa aplikacja jest godnym następcą poprzednika? Co się zmieniło? Hangouty zostały udostępnione zarówno na platformy mobilne, jak i desktopy. Aplikację znajdziemy m.in. w Chrome Web Store, Gmailu, a także odświeżonej wersji Google+. W ten sposób Google chce raz na zawsze uporządkować bałagan wśród swoich komunikatorów. Na razie widzę tutaj pewną nieścisłość, bo przykładowo mobilne Google+ ciągle posiada własną aplikację chatu. Mam jednak nadzieję, że to kwestia jednej aktualizacji. Hangouty oferują to, co powinien posiadać każdy komunikator, czyli możliwość rozmowy tekstowe dwóch lub większej liczby osób, a także prowadzenia wideorozmów. Tutaj pojawia się pierwszy problem – brak kompatybilności z Google Talk. Jeżeli zatem nasi znajomi nie zaktualizowali jeszcze aplikacji u siebie, nie zobaczą m.in. zdjęć, emotikon czy powiadomień o zaproszeniu do wideokonferencji czy rozmów grupowych (choć same wiadomości do nich dotrą). Komunikator dzieli się na dwa ekrany. Na pierwszym znajdziemy listę naszych rozmów, a na drugim kontakty. Nie potrafię określić w jaki sposób są segregowane te ostatnie. Na samej górze zobaczyłem osoby, z którymi często wymieniam maile, ale z całą pewnością nie rozmawiam za pośrednictwem Gtalka. Brakuje tutaj też informacji o tym, kto w danym momencie jest dostępny. Przy dużej liczbie osób na liście musimy się posiłkować wyszukiwarką, co nie jest szczególnie wygodne.  Na plus na pewno zasługuje liczba emotikon, których znajdziemy tu od groma. Ponadto wprowadzono kilka interesujących rozwiązań, jak np. możliwość przeglądania zdjęć udostępnionych w trakcie wybranych hangoutów czy rozmowa z maksymalnie 10 osobami. Aplikacja obsługuje również synchronizację powiadomień, a więc nic nie stoi na przeszkodzie, by przerwać rozmowę na smartfonie i kontynuować ją bez żadnych dodatkowych utrudnień na tablecie. Bardzo estetycznie prezentuje się też ekran, na którym prowadzimy dialog – wiadomości są od siebie dobrze odseparowane, a układ wszystkich elementów przejrzysty. Od strony funkcjonalnej Hangouty wydają się mocno niedopracowane. Przede wszystkim brakuje tutaj elementarnych funkcji, jak chociażby zarządzanie listą kontaktów. W porównaniu z Gtalkiem wydaje mi się jednak, że jest to duży krok naprzód. Teraz Google czekają tylko szlify i udoskonalenia – oby przyszły szybko, bo braki w obecnej wersji mocno zniechęcają.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 