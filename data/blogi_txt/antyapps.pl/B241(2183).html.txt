28.11.2013 Zdjęcia, fotki, foteczki – to one przede wszystkim nakręcają tę społecznościową karuzelę. Nic dziwnego więc, że co chwilę natrafić można na zupełnie nowy lub powielający funkcję pozostałych serwis lub aplikację, która ma nam pomóc w dzieleniu się uchwyconymi momentami. Lonenote jest jedną z nich, ale jest na tyle ciekawa, że postanowiłem jej się bliżej przyjrzeć. Lonenote nie jest typowym serwisem społecznościowym – dostęp do udostępnianych zdjęć możliwy jest jedynie z poziomu aplikacji, zaś wszystkie zdjęcia które wrzucimy do serwisu są widoczne publicznie. Co więcej, tracimy nad nimi zupełną kontrolę – nie możemy go usunąć, ani edytować.  Nie powstrzymuje to jednak użytkowników przed dzieleniem się przeróżnymi fotkami i szcerze mówiąc wiele z nich naprawdę prezentuje się bardzo interesująco. Decyduje o tym jeszcze jeden czynnik, a mianowicie napis, który możemy umieścić na zdjęciu. Przygotowujemy go odręcznie, a aplikacja powiększa nam fotografię co pozwala na nieco dokładniejsze rysowanie liter. Nastepnym krokiem jest wybranie miejsca, w którym znajdować będzie się nasz napis. Napis możemy przesuwać jedynie wzdłuż osi Y (w pionie), ponieważ domyślnie całość jest wyśrodkowywana.  Wtedy, jedyne co nam pozostaje to wysłanie zdjęcia do Sieci. Niestety w aplikacji zabrakło opcji bezpośredniego przesyłania zdjęcia do innych serwisów i usług, co jest poważnym ograniczeniem. Swoje jak i pozostałe zdjęcia możemy skopiować do pamięci podręcznej i wykorzystać w innych aplikacjach, np. wysłać mailem – to tak naprawdę jedyne możliwe wyjście z tej sytuacji. Czy Lonenote doczeka się rozszerzenia swojej funkcjolaności? Byłoby to wysoce wskazane, lecz czytając opis aplikacji w App Store („Lonenote is a free app where people share handwritten notes to express their moments alone.”) wcale bym na to nie liczył. To nic złego, taki zamysł wobec tej aplikacji był od początku – anonimowe dzielenie się swoimi przemyśleniami. 