19.07.2013 Zawsze miałem ochotę to sprawdzić, ale dotychczas jakoś nie miałem okazji. Podczas pojawiającej się co jakiś czas wielkiej obniżki cen, zapominałem o tym, a poza tym okresem, po prostu nie było mnie stać na taki wydatek. Aż w końcu się udało. Zjazd cenowy i kuszący napis “Free” zamiast rzędu cyferek:) Wystarczyło kilka minut, by aplikacja kosztująca na co dzień 399€ wylądowała na dysku mojego iPad’a.  Po chwili obok niej miejsce zagrzała druga gra piłkarska  (również wyceniona standardowo na 399€, a w momencie pobrania przeceniona) od tego samego developera. Tak oto stałem się posiadaczem dwóch tytułów o tematyce piłkarskiej, których łączna cena standardowa znacznie przekracza wartość sprzętu, na którym zostały zainstalowane:) Spodziewam się prawdziwej piłkarskiej uczty, a Wy?  Po uruchomieniu Perfect Penalty 2012 wita nas proste menu. “Proste”, to nawet za dużo powiedziane – nie ma w nim dosłownie nic poza możliwością wyboru drużyny i rozpoczęciem rozgrywki. Ekran wyboru zespołu jest bardzo czytelny i intuicyjny w obsłudze – jest to być może spowodowane obecnością w grze jedynie dwóch zespołów…  Dalej nie jest lepiej. Krótka animacja (za każdym razem taka sama) piłkarzy wchodzących raźnym krokiem na boisko i stery zostają oddane w ręce (a właściwie palce) użytkownika. Naszym zadaniem będzie wykonywanie i obrona rzutów karnych. Gier tego typu widzieliśmy już w AppStore całkiem sporo, ale Perfect Penalty 2012 zdecydowanie się wśród nich wyróżnia, tak ceną, jak i jakością wykonania.  W PP 2012 model strzelania oraz obrony karnych wołają o pomstę do nieba. Konia z rzędem temu, który w pełni zapanuje nad kierunkiem i siłą kopnięcia piłki – łaciata lata po boisku jak chce, i gdzie chce. Animacje są drętwe, a piłkarze jednakowi i na domiar złego spowici nieznanego pochodzenia aurą rozświetlającą ich pozbawione szczegółów sylwetki. Po serii rzutów karnych możemy grę zakończyć lub ponownie oddać się wątpliwej przyjemności wybiegnięcia na boisko. Ktoś chętny? *Bliźniacza Barcelona vs Real wydana przez tego samego developera, to po prostu identyczna gra, w której jedyną zmianą są kolory strojów zawodników. 