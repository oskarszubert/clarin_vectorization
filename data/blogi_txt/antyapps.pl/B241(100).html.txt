12.07.2013 Jeżeli jesteś stałym czytelnikiem AntyApps, to być może pamiętasz opisywaną przeze mnie kilka tygodni temu całkiem ciekawą produkcję noszącą tytuł Aces of the Luftwaffe. Zarówno tamta gra, jak i aplikacja będąca bohaterem dzisiejszego wpisu mają ze sobą wiele wspólnego. Mimo całej masy podobieństw odczucia płynące z obcowania z tymi strzelankami są jednak diametralnie różne. Dlaczego? O tym przeczytacie poniżej. Dziś przeniesiemy się w przeszłość. Wirtualnie zasiądziemy za sterami jednego z sześciu myśliwców biorących udział w II Wojnie Światowej. Po drugiej strony barykady znajdą się samoloty, bombowce, czołgi, wieże obronne, piechota, samochody… łącznie ponad 80 rodzajów przeciwników.  Zabawa w wojnę zaczyna się całkiem przyjemnie. Wybieramy samolot, sterowanie oraz poziom trudności i już po chwili znajdujemy się w centrum wydarzeń. Oprawa gry sprawia bardzo pozytywne pierwsze wrażenie – na pewno jest lepiej niż we wcześniej wspomnianym Aces of the Luftwaffe. Niestety, jak się okazuje, im dalej w las, tym gorzej. Aircrafts 1945 okazuje się niesamowicie nudną grą. Akcja na polu bitwy rozgrywa się przeraźliwie wolno (jeżeli porównać ją chociażby z Aces of the Luftwaffe), a poziom trudności jestem gotów określić jako iście żałosny. Trzy stopnie trudności określone w opcjach jako łatwy, normalny i trudny, można śmiało traktować jak ekstremalnie łatwy, bardzo łatwy i banalny. Unikanie ostrzału przeważających sił wroga jest dla średnio zaawansowanego gracza drobnostką, którą może wykonywać niemal z zamkniętymi oczami. Pociski wystrzeliwane przez przeciwników latają jakby chciały, a nie mogły (bez zbytniego wysiłku możemy je omijać), a pasek “życia” jest długi i kurczy się raczej wolniej niż szybciej*. Dodajmy do tego ciągnące się w nieskończoność misje (to tylko takie wrażenie spowodowane monotonnością, bo w rzeczywistości poszczególne poziomy nie zajmują więcej niż 10 minut), a otrzymamy grę, która zamiast bawić, nudzi. Aircrafts 1945 dostępny jest obecnie za darmo. Standardowa cena gry wynosi 1,79 euro oraz, w przypadku wersji HD - 3,58 euro. *udało mi się dotrwać do trzeciej misji i nie umrzeć z nudów. Dalej nie ośmieliłem się ryzykować. Poziom trudności w kolejnych etapach być może rośnie, nie zamierzam jednak tego sprawdzać, bo wydaje mi się to stratą czasu. Dodam jeszcze, że cała kampania składa się z 6 misji, “doleciałem” więc do połowy. 