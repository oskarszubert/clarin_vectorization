13.02.2012 Przeglądając dzisiejsze Top 25 darmowych aplikacji na iOSie bardzo zdziwiło mnie wysokie miejsce Ping Pong – Best top free Game (tak brzmi pełny tytuł). Patrzę na ikonę i już rozumiem, że chodzi o tego klasycznego Ponga, który rozpoczął w zasadzie historię gier – jednego z najszybciej rozwijających się mediów obecnie. Nostalgia wzięła górę, szczególnie, że oceny były bardzo dobre. Nawet jakbym pograł przez 5 minut to raczej nie byłaby to inwestycja stracona, prawda?    Ping Pong – Best top free Game niestety nie do końca jest grą darmową, bo zawiera w sobie reklamy wyświetlające się przy krawędzi ekranu i potrafiące utrudnić zabawę. Tak, twórcom udało się odrobinę zepsuć najprostszą (moim zdaniem) grę na świecie. Oczywiście da się grać, ale lekki niesmak pozostaje, bo wydaje mi się, że nie trzeba być geniuszem technicznym, żeby tego typu grę wprowadzić na rynek.  Zresztą, jak sami widzicie nie ma tu zbyt wielu opcji i możliwości, które wzbogacałyby tę produkcję. Oczywiście za 0.79 Euro możemy usunąć reklamy, ale wtedy gra będzie kosztować tyle samo, co wiele dużo bardziej dopracowanych produkcji znajdujących się w App Store. Jeśli zaś chodzi o samą zabawę to jest to Pong w dosłownym tego słowa znaczeniu. Ustawienie poziomu trudności niewiele tutaj zmienia, bo rozgrywka bardziej lub mniej jest taka sama i przewidywalna do bólu. Niby to kawałek historii, ale ileż ciekawiej byłoby, gdyby stworzyć z tego interaktywne muzeum Ponga z różnymi tematami graficznymi, jak zmieniała się gra przez lata. Dodać kilka ciekawostek historycznych i mieć coś, co naprawdę wypadałoby świetnie. Zamiast tego mamy ekran z statystykami, który jak widzicie wielce rozbudowany nie jest…  Czy warto? Zupełnie nie warto. Jestem przekonany, że znalazłbym lepszą wersję Ponga na iOSie bez specjalnych starań, a ta ani nie jest ładna, ani do końca darmowa, bo reklamy przeszkadzają w rozgrywce. Innymi słowy musielibyśmy zapłacić dolara za bardzo nieudany projekt, który uderza w nas po prostu nutą nostalgii. Ja się nie daję nabrać, choć oceny są bardzo wysokie – średnia w tej chwili to 4.5 gwiazdki. Mimo wszystko oszczędźcie swój czas i pobierzcie coś innego. Link do aplikacji (iPhone). 