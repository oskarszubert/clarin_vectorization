07.05.2013 Tym razem aplikacja, która prędzej czy później może się przydać każdemu. Oczywiście po porady prawne dużo prościej udać się do specjalisty, jednak z pewnością są i tacy, którzy będą chcieli na własną rękę odszukać odpowiedni paragraf…   Polskie Kodeksy to nic innego jak mobilna wersja tytułowych zbiorów praw. W darmowej odsłonie apki jej twórcy udostępnili nam kodeks cywilny i postępowania cywilnego, kodeks karny i postępowania karnego oraz kodeks rodzinny i opiekuńczy. Jak możemy przeczytać w Google Play, bezpłatna wersja aplikacji aktualizowana jest co 6 miesięcy. Twórcy aplikacji nie starali się w żaden sposób uatrakcyjnić aplikacji. Ma ona w prosty i wygodny sposób spełniać swoje funkcję, więc trudno szukać tu nowoczesnej oprawy graficznej lub multimedialnych dodatków. Zadbano natomiast o wyszukiwarkę, która świetnie sprawdza się kiedy chcemy odszukać odpowiednią frazę lub konkretny artykuł.  Aplikacja dostępna jest również w płatnej wersji PRO. Przyjdzie nam za nią zapłacić 29,90 ZŁ, jednak z pewnością nie jest to wygórowana kwota porównując ją do ceny papierowych wydań wszystkich zbiorów prawa. Rozszerzona wersja aplikacji wzbogacona została również o kodeks spółek handlowych, kodeks karny wykroczeń, kodeks karny skarbowy, kodeks drogowy oraz częste aktualizacje prawne i ustawowe. Jedynym mankamentem płatnej wersji apki jest sposób płatności. Pobieramy ją za darmo tak samo jak wydanie podstawowe i płacimy za nią przelewem lub za pośrednictwem konta PayPal. Po dokonaniu wpłaty wpisujemy odpowiedni kod i dopiero wtedy możemy zacząć korzystać z naszych kodeksów. Dla osób przyzwyczajonych do zakupów w Google Play może okazać się to problematyczne. Polskie Kodeksy Pro to z pewnością pozycja obowiązkowa dla osób obcujących z prawem na co dzień, ceniących sobie jednocześnie mobilność i wygodę. Wszyscy inni mogą pobrać darmową wersję programu i na wszelki wypadek mieć ją zawsze przy sobie. 