25.09.2012 Aplikację TVN player opisał kiedyś Paweł w zestawieniu Walka o widza. VoD w telefonie (część 1, część 2). Program od TVN wypadał na tle konkurencji solidnie, choć skromnie. Nie porażał ilością opcji i możliwościami, ale swoje zadanie spełniał dobrze. Wczoraj doczekał się aktualizacji, która dodaje mu parę ciekawych opcji.  Pierwszą z nich jest możliwość logowania na nasze konto z poziomu urządzeń mobilnych (niestety nie ma możliwości tworzenia ich z poziomu aplikacji). Dzięki temu możemy synchronizować nasze dane pomiędzy różnymi urządzeniami. Jakie to dane? Przykładowo lista ulubionych. Teraz mamy do niej dostęp na wszystkich sprzętach z zainstalowanym TVN player. Listy synchronizują się pomiędzy nimi. Jednak o wiele bardziej praktyczna jest kolejna z nowości.  Dzięki logowaniu do konta, możemy kontynuować oglądanie materiałów w momencie, w którym przerwaliśmy ich projekcję na innym urządzeniu. Przykładowo oglądamy nasz ulubiony serial na komputerze, musimy jednak szybko wyjść. Wyłączamy komputer, a odcinek bez problemu dokończymy oglądać na naszym tablecie, albo telefonie. Sprawdziliśmy, funkcja ta działa poprawnie, nie jest jednak zorganizowana optymalnie. Chęć oglądania od fragmentu, na którym zakończyliśmy musimy każdorazowo potwierdzać. Zarówno podczas kończenia jak i rozpoczynania. Czy nie można było ustawić jej jako automatycznej i domyślnej? Z nowości warto jeszcze wspomnieć o dodaniu zwiastunów.  W wersji www dostęp do ulubionych oraz opcji kontynuowania oglądania mamy dopiero po kliknięciu na nasze konto. O wiele lepiej rozwiązano to na urządzeniach mobilnych, czyniąc z tych funkcji dodatkowe kategorie. Choć nowości nie jest wiele, to są kluczowe z punktu widzenia takiej usługi. Mam nadzieję, że to tylko początek zmian, a te już wprowadzone zostaną uproszczone. TVN Player w wersji na Androida możecie pobrać tutaj, w wersji na tablety z tym systemem tu, a na iOS tu. 