27.12.2012 Lubicie koty? Ta gra jest dla Was. Nie lubicie kotów? Nieważne, ta gra wciąż jest dla Was. Wystarczy, że zdecydujecie się poprowadzić armię potężnych kociaków – wojaków do zwycięstwa i opanować z nimi świat. Czas na kocią apokalipsę! Battle Cats – nazwa mówi sama za siebie. Oto stajemy na czele wojowniczych kotów i staczamy z nimi niekończące się bitwy a naszym jedynym celem jest dominacja nad całym światem i roztoczenie nad nim pełnej kontroli oraz władzy spod znaku Whiskasa.  Zacznijmy jednak od początku. Na czym polega rozgrywka w Battle Cats? To proste. Naprzeciw siebie stają dwie armie, nasza: kocia, i wroga – złożona z przeróżnych zwierząt, od psów, przez węże, świnie, goryle, etc. Celem jest pokonanie przeciwnika i zniszczenie jego zamku. Aby tego dokonać musimy w trakcie rozgrywki produkować różnego rodzaju jednostki. Oczywiście żołnierze kosztują, a tempo napływania pieniędzy zależy od tego, jak szybko pokonujemy wrogów oraz od odpowiedniego poziomu zbierania funduszy, który możemy zwiększać podczas rozgrywki. Rozgrywka jest taktyczna i opiera się na tym, jakie jednostki w danym momencie wyprodukujemy oraz czy pokonają one jednostki przeciwnika. Oczywiście zwycięstwo oznacza punkty doświadczenia, które możemy przeznaczać na rozwój i kupowanie nowych jednostek, ale również na inne upgrade’y, jak na przykład siłę zamku, szybkość generowania pieniędzy, potęgę działka obronnego, etc. Oprócz tego mamy do dyspozycji puszki z kocią karmą za pomocą których możemy odświeżać naszą energię niezbędną do toczenia kolejnych bitew czy kupować dodatkowe umiejętności. Oczywiście puszki zdobywa się już płacąc prawdziwymi pieniędzmi.  Bitwy wybieramy na mapie świata. Każda bitwa kosztuje nas energię, która odnawia się, jeżeli nie gramy przez jakiś czas w grę. Jeżeli nie idzie nam w danej lokalizacji zawsze możemy wrócić się do wcześniejszych bitew aby zdobyć punkty doświadczenia i nieco się podładować przed kolejną walką. Oprócz tego w niektórych lokalizacjach znajdujemy skarby, które możemy później wykorzystywać. Jeżeli chodzi o jednostki, to jest ich całkiem sporo, oczywiście wszystkie są kociego wyglądu, choć reprezentują różne możliwości i siłę, którą, jak wspomniałem, możemy zwiększać za pomocą punktów doświadczenia. Co jeszcze warto wspomnieć o tej grze? Cóż, graficznie nie jest to może arcydzieło, ale nie o wizualne doznania tu chodzi, ale o rozgrywkę polegającą na dobieraniu odpowiednich jednostek w odpowiednim czasie, tak, aby pokonać wrogą armię. Poza tym mi osobiście ten prosty, trochę komiksowy design się podoba. Nie mam prawie żadnych zastrzeżeń do tej gry, jeżeli więc lubicie tego typu rozrywkę, to Battle Cats powinny Wam się spodobać. Uwaga, gra wciąga na długie godziny!  Gra dostępna jest również na Androida. 