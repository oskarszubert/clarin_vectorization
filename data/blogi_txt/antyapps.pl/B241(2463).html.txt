28.01.2014 Chyba trudno jest znaleźć w dzisiejszej sieci człowieka, który nie korzysta z YouTube’a. Pomyślelibyście że można tam znaleźć pełne wersje komercyjnych hitów? Ja, szczerze mówiąc, nieszczególnie. Jestem świadomy że niektóre wytwórnie postanowiły udostępnić swoje hity, jednak do dziś nie miałem pojęcia ile ich wrzucają użytkownicy. Nie mam też pojęcia jak długo tam zabawiają i kto by z takich rarytasów korzystał, ale może komuś z Was przypadnie do gustu? Aplikacja została podzielona na dwie zakładki: recommended oraz new movies. Niżej zaś zestaw opcji, czyli filtr HD, język (na liście znalazło się kilkanaście języków, jednak polskiego niestety zabrakło) oraz gatunek. Tuż przy górnej belce zaś znalazło się okno wyszukiwania, w którym wklepujemy tytuł interesującej nas produkcji.  Przyznam szczerze, że ogromnie zaskoczyła mnie baza filmów. Przejrzałem jedynie polecane tytuły i wśród nich znalazłem masę świeżych produkcji. Wszystkie były wysokiej jakości nagraniem z oryginalną ścieżką dźwiękową. Jeżeli zatem nie przeszkadza Wam oglądanie filmów na tablecie czy smartfonie, a języki obce nie są tajemnicą, to może być program dla Was. Szczerze — to nie mogę się już doczekać w Polsce serwisu VOD z prawdziwego zdarzenia. Nie przekonują mnie takie próby, jednak program mimo bardzo krótkiego jeszcze pobytu w Google Play cieszy się dużą popularnością. Aplikacja dostępna jest tam całkowicie za darmo. 