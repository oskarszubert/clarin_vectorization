06.07.2012 Pieniądze, pomimo ery cyfryzacji, kart kredytowych i przelewów internetowych, ciągle przewijają się przez nasze dłonie w formie banknotów i monet. Jeżeli chcesz je poznać trochę bliżej, odkryć tajemnice które skrywają oraz zrozumieć techniczny aspekt ich wykonania, NBP przygotował bardzo ciekawą aplikację NBP Safe. NBP Safe to mobilne źródło wiedzy o tym, co prawie każdy z nas nosi w swojej kieszeni, bądź też kiedyś nosił. Program posiada informacje nie tylko o obecnych banknotach, ale też tych sprzed denominacji. Dzięki temu młodsi czytelnicy mogą sobie zobaczyć, jak bogaci byliśmy kiedyś (każdy mógł zostać milionerem), a nieco starsi przypomnieć dawne czasy. Niestety ta cześć aplikacji została potraktowana najbardziej po macoszemu. Poza widokiem banknotu, jego nominału i przelicznikiem, brak jakichkolwiek informacji odnośnie wykonania, zabezpieczeń, postaci na nich widniejących. Brakuje również szablonów wycofanych z powodu łatwej podatności na kopiowanie.  O wiele bardziej okazale prezentują się współczesne środki płatności. Podzielono je na dwie kategorie: monety i banknoty. W przypadku monet możemy zapoznać się z informacjami odnośnie rodzaju brzegów, masy, średnicy czy też wykorzystanego stopu metali. Dodatkowo przyjrzeć się monecie z 3 rożnych stron.  Prawdziwa zabawa rozpoczyna się dopiero przy banknotach. Baza dostępnych informacji jest ogomna. Możemy przeczytać nie tylko o samym banknocie i postaci na niej przedstawionej (a nawet projektancie wzoru), ale dzięki świetnym interakcjom zapoznać się ze wszystkim zabezpieczeniami. Aplikacja pozwoli nam na emulacje zarówno światła słonecznego, jak i promieni UV. Dodatkowo, podkreśli kluczowe elementy, które po wybraniu zostaną powiększone, a my otrzymamy ich dokładny opis.  Myślicie że to wszystko? Nie. Jeżeli przykładowo element zabezpieczanie zmienia kolor w zależności od kąta patrzenia, aplikacja zasugeruje byśmy zaczęli obracać nasz telefon i sprawdzili to sami. Tak szczegółowe opisy dostępne są dla wszystkich obecnie dostępnych banknotów.  Musze przyznać, że Narodowy Bank Polski bardzo pozytywnie zaskoczył mnie tą aplikacją. Choć należy ona do grona „bajer, niekoniecznie przydatny” to naprawdę warto posiadać ją na swoim smartfonie/tablecie. Dzięki niej możemy dowiedzieć się paru ciekawych rzeczy o przedmiotach, które towarzyszą nam każdego dnia i są tak istotnym elementem naszego życia. Aplikacja dostępna jest na systemy Android i iOS. Oczywiście za darmo. Ocena: 5 