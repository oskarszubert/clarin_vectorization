06.11.2012 Trudno w to czasami uwierzyć, ale aż 600 milionów użytkowników najpopularniejszego serwisu społecznościowego na świecie, czyli Facebooka, wchodzi na niego za pomocą aplikacji mobilnych. Dla Zuckerberga mobile staje się coraz istotniejszym elementem strategii firmy, dlatego też dość często wprowadzane są różnego typu udoskonalenia. Nie dalej jak wczoraj Facebook ponownie został zaktualizowany, a update ten nazwałbym integracyjnym. Dlaczego? Już wyjaśniam. Jak wiadomo, Facebook wydał kilka aplikacji mobilnych. Wśród nich jest główna, do obsługi całego serwisu, mamy również FB Messengera, jest aplikacja Pages oraz, niedostępna w Polsce, FB Camera, która miała wprowadzić instagramowy pazur do zdjęć udostępnianych na serwisie. Oto więc mamy mały ekosystemik aplikacji, służących teoretycznie do różnych celów. Teoretycznie. Ponieważ do tej pory wyglądało na to, że Zuckerberg nie może się zdecydować, co właściwie z tym wszystkim zrobić. Z jednej strony ma aplikacje do zarządzania stronami, robienia i dodawania zdjęć oraz wysyłania wiadomości, z drugiej główną aplikację, która po trochu miała kilka z funkcji wyżej wymienionych produktów. Przez główną aplikację da się wyświetlać strony, dodawać zdjęcia czy czatować ze znajomymi. Sytuacja dość dziwna, w której z jednej strony mam wyspecjalizowane do konkretnych zadań aplikacje, z drugiej główny produkt, którego funkcje częściowo pokrywały owe zadania. Drogi rozwoju rysowały się dwie – albo odchudzamy główną aplikację i wynosimy niektóre funkcje poza nią do osobnych produktów, co wydawać by się mogło, właśnie się działo, albo integrujemy to wszystko w jednym miejscu.  Wygląda na to, że Facebook eksperymentuje obecnie z drugą opcją, a widać to po ostatniej aktualizacji. Otóż wprowadzono na przykład prawą kartę, za pośrednictwem której możemy zobaczyć, kto z naszych znajomych obecnie jest online i po kliknięciu w daną osobę przechodzimy do modułu wiadomości. Prawostronna karta aktywności została jakiś czas temu wprowadzona właśnie w Messengerze, teraz trafia do Facebooka, tym samym wzmacniając moduł czatu w tej aplikacji. Kolejna zmiana to dodawanie zdjęć. Teraz można, po pierwsze, dodawać zdjęcia masowo, zaznaczając wybraną ich ilość, po drugie, edytować zdjęcie przed umieszczeniem go na Facebooku. Edycja pozwala na kadrowanie fotki oraz wzbogacenie jej jednym z 15 filtrów. Wszystkie te funkcje były w FB Camera, teraz trafiły do głównej aplikacji. Co więc obserwujemy? Integrowanie funkcji z dodatkowych aplikacji, którymi Facebook nas raczył do tej pory, w jednym produkcie. I osobiście jestem za. Owo rozczłonkowanie od samego początku wydawało mi się mało sensowne. Wprawdzie wygodniej jest skupić się tylko na czacie, bez potrzeby uruchamiania Facebooka, ale jeżeli ktoś korzysta z jednej i drugiej aplikacji, to potrafiło to być niezwykle irytujące, zwłaszcza, że obiektywnie Messenger lepiej nadawał się do komunikacji niż Facebook. Dodatkowo zdarzało się tak, że powiadomienie o nowej wiadomości trafiało najpierw na FB zamiast do Messengera, a czasami nie pojawiało się w tym drugim w ogóle. Zewnętrzna aplikacja w postaci Camery dla mnie od początku nie miała sensu, chyba tylko dla tych, którzy naprawdę skupiają się tylko i wyłącznie na zdjęciach. Teraz funkcje z tych aplikacji trafiły do głównego produktu. Niestety jeszcze nie jest idealnie, przynajmniej pod względem czatu, ale przynajmniej wszystko jest w jednym miejscu. Oczywiście taka integracja rodzi również problem wielkości. Czy aplikacja do Facebooka nie stanie się zbyt ciężka i skomplikowana dla przeciętnego użytkownika? Ale jeżeli użytkownicy radzą sobie z chaosem w webowej wersji serwisu, to raczej nie powinni mieć większych problemów z aplikacją. Zastanawiam mnie również, co Facebook zrobi z tym komunikatorem i aparatem? Pójdą pod nóż, czy też zostaną, jako dodatkowa opcja. Myślę, że to drugie. Tak czy owak jestem zadowolony z tej ostatniej aktualizacji, tego, czego bym sobie jeszcze życzył, to szybsze działanie samej aplikacji i lepszych powiadomień, ale nie bądźmy pazerni.  Fota 