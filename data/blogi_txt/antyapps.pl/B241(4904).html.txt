02.08.2012 Kto już jest rodzicem to sam najlepiej wie, do czego byłby zdolny by ocalić swoje ukochane pociechy. Dzieci głównej bohaterki gry, czerwonej sówki, zaginęły. Naszym zadaniem jest kontrolowanie jej ruchów i pomoc jej odnaleźć zagubione, tytułowe małe ptaszyny. W tym celu musimy bardzo ostrożnie, zaglądając w każdy zakamarek, nawigować po przygotowanych przez autorów planszach. Pamiętając jednocześnie, by pod żadnym pozorem nie dotknąć wody, ani tym bardziej uderzyć w jedną ze ścian czy sufitów w tych, niekiedy przypominających labirynt, lokacjach.  Sterowanie jest bardzo proste i intuicyjne. Kiedy chcemy frunąć, wystarczy przytrzymać ekran urządzenia. Skręcamy wychylając je w prawą i lewą stronę. Analogicznie by spaść nieco niżej, wystarczy odjąć palec od ekranu dotykowego.  Zasady są proste, cel szczytny, ale wszystko proste jest co najwyżej na starcie. Im dalej w las, tym twórcy wymagają od nas coraz więcej uwagi i ostrożności, dodają kolejne kreatury czyhające na nasze życie i masę innych pułapek, które musimy omijać jeśli chcemy uratować sówki i bezpiecznie dotrzeć do celu.  Każdy z sześcdziesięciu poziomów możemy ukończyć w sumie na trzy gwiazdki. Nie liczą się w tej grze ani prędkość, ani spryt, a ostrożność. Mamy bowiem do wykorzystania w każdym z nich trzy życia. Jeśli uda nam się znaleźć wszystkie sowy i bezpiecznie odprowadzić do wyjścia, najwyższe noty są nasze. W przypadku utraty kolejnych żyć nasze szanse się zmniejszają, aż ostatecznie musimy powtarzać całość od początku.  Tiny Owls opiera się na prostym, zręcznościowym pomyśle, który potrafi wciągnąć zarówno młodszych jak i starszych graczy. Może standardowo ustawiona czujność akcelerometru nie będzie najlepsza dla wszystkich, ale na szczęście tę można bez problemu dostosować do własnych potrzeb w opcjach. Kolorowa, wciągająca, ponadczasowa, a miejscami także i wymagająca — taką jawi mi się ta produkcja, którą za niewiele ponad 3 złote cieszyć sie mogą zarówno użytkownicy sprzętów z nadgryzionym jabłkiem jak i sygnowanych zielonym robocikiem. Ocena: 5 