10.05.2012 Wczoraj pisałem o Clockr, że to fajny widżet, że mi się podoba, że jest strasznie minimalistyczny i do tego ładny. W komentarzu pod tekstem, Olaf podał link do Minimalistic Text, który według niego jest lepszy. Nie byłbym sobą, gdybym tego nie sprawdził, więc po jednodniowej zabawie chciałbym się z wami podzielić moimi spostrzeżeniami.  Pierwsze co mi się rzuciło w oczy, to fakt, że wersja darmowa już na samym starcie bije na głowę funkcjonalnością Clockr. Do tego w wersji płatnej wcale nie dochodzi więcej funkcji, a znika reklama. Dodatkowo nie płacąc mamy dostęp do widżetu pokazującego godzinę, datę, stan naładowania baterii, a nawet pogodę – wszystko to w wielu językach, oczywiście język polski jest na liście dostępnych. Layout widżetu jest bardzo modyfikowalny – począwszy od rozmiaru czcionek, koloru tła, przez cień, a skończywszy na wymiarach i rozmiarze. Tych ostatnich jest sporo. Minimalistic Text można umieścić prawie w każdy możliwy sposób na pulpicie telefonu – a to, czy pionowo czy poziomo nie ma znaczenia. To i wiele innych opcji sprawiają, że Minimalisitc Text możemy skonfigurować tak, jak tylko nam się to podoba, a cena programu i sama funkcjonalność sprawiają, że jest to najlepszy (w moim odczuciu) minimalistyczny widżet do godziny, daty i paru innych wymienionych wcześniej rzeczy. Zdecydowanie warto chociażby spróbować. Minimalistic Text znajdziemy w Google Play w dwóch wersjach – darmowej i płatnej (około 8,30 zł). Różnice pomiędzy nimi nie są zbyt duże – znika jedna reklama, a nowe opcje szybciej wprowadzane są w płatnej edycji. 