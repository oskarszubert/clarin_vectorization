11.11.2013 Do tej pory pamiętam jedne ze szkolnych zajęć informatyki, gdzie prowadzący pokazał nam photoshopowe warstwy, a chwilę później — jakby nowo otwarty świat możliwości nam nie wystarczał — wyjaśnił jak działa ich mieszanie. Efekty były piorunujące i mimo ze było to już ładnych kilkanaście lat temu, wciąż uważam że dobry blending jest istotną sprawą. Mam tylko wątpliwości, czy aby na pewno niezbędną w aplikacjach na smartfony, których cała reszta opcji jest — lekko mówiąc — mocno ograniczona. Coowl — bo to o tym programie właśnie mowa — skupia się jedynie na mieszaniu. Możliwości aplikacji są znacznie okrojone i zamykają się w funkcjach takich jak: robienie zdjęć bezpośrednio z poziomu aplikacji oraz imporcie grafik — to na dobry początek. Dalej zaś przechodzimy do głównej części programu, czyli edycji fotografii. Po wyborze części składowych i ich kolejności, którą możemy zmieniać przesuwając polaroidy na sznurku w górnej części ekranu, pozostaje nam ich dokładne wymieszanie. Problem polega na tym, że aplikacja ma kilka z góry zdefiniowanych ustawień i automatycznie serwuje je wszystkim warstwom, jakie zechcemy wplątać w tę zabawę. Problem polega na tym, że automatycznie aplikowane są one do wszystkich używanych grafik, przez co potrafi naszym oczom ukazać się niezły misz-masz. Niezły, ale zepsuty przez inną warstwę — jeśli zatem chcielibyśmy dołożyć ją w innej konfiguracji, zmuszeni będziemy musieli kombinować, zapisać połowiczne efekty pracy jako oddzielny plik, a dopiero po utworzeniu nowego projektu i kilku kombinacjach wszystko pomieszać według własnego widzimisię.  Brakuje mi w programie również innych opcji, które nie skupiałyby się jedynie na importowanych grafikach, a dodawały coś od siebie — choćby ramki (akurat mieszanie tych mogłoby prezentować się naprawdę ciekawie) czy proste zabawy z typografią. No ale przede wszystkim mieszanie każdej warstwy z osobna, bo po zdecydowaniu się na zestaw grafik możemy je już tylko skalować oraz delikatnie przesuwać — a to mimo wszystko trochę za mało. Coowl jest dla mnie prawdziwym projektem widmo. Kwadraty którymi się posługuje sugerują, że skierowany jest głównie do miłośników Instagrama. Mimo że korzystam z serwisu dość aktywnie i często zdarza mi się zawędrować w nieznane rejony tamtejszych fotek, jeszcze nigdy nie widziałem, by ktoś bawił się takim mieszaniem, co naprawdę wiele mówi o programie i jego użyteczności. Jeśli jednak uważacie, że takie opcje naprawdę mogą okazać się przydatne, to Coowl można nabyć w AppStorze za 0,89 euro. 