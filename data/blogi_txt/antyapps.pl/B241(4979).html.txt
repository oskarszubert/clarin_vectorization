29.12.2012 Mimo że wszelkie gadżety z Mikołajkami, reniferami i innymi świątecznymi symbolami wciąż są na topie, to za dwa dni przywitamy nowy rok. Z tej okazji niektórzy może zechcą się pokusić na zmianę wystroju swojego urządzenia z Androidem i odpalić na ich pulpitach nieco fajerwerków? #01 Sylwester Animowana Tapeta to prawdziwy koszmar dla ludzi, którzy posiadają w sobie choćby jakieś fragmentaryczne poczucie estetyki. Zawiera ona pięć różnych motywów — te są całkiem znośne, problem jednak polega na tym, że którego byśmy nie wybrali, twórcy uznali że nasz ekran musi tętnić życiem i dlatego też fruwają po nim dziesiątki bożonarodzeniowo- sylwestrowych motywów. Chcielibyście je wyłączyć? Zapomnijcie o tym, można jedynie zmienić szybkość z jaką poruszają się po naszych pulpitach.  Przejdź do Google Play. #02 Ta propozycja jest autorstwa znanych Wam już autorów, mających na swoim koncie choćby lubianego Dmuchawca którym do pewnego czasu mogli się cieszyć jedynie właściciele Samsunga Galaxy S3. Niespecjalnie skomplikowane i przybajerowane, acz estetycznie wykonane tło dla naszego smartfona lub tabletu z fajerwerkami. Jeśli chcemy, te mogą przy wybuchu układać się w rok, który będziemy za kilkadziesiąt godzin witali. Kolejna estetyczna, choć jak dla mnie trochę zbyt ascetyczna, tapeta spod ich dłuta.  Przejdź do Google Play. #03 Nie jest żadną tajemnicą, że częściej zerkamy na ekrany komputerów, telefonów i tabletów, aniżeli zaglądamy do kalendarza. Także jeśli należycie do grona tych, którzy potrafią stracić rachubę czasu, polecam zaprzyjaźnić się na kilka dni z żywą tapetą 2013 New Year Countdown. Rozbudowana, posiadająca kilka motywów, a co kluczowe — okraszona licznikiem, który informuje nas za ile nadejdzie ten upragniony nowy rok. Też nie należy do najpiękniejszych, ale gdybyście nie usłyszeli fajerwerków, to przynajmniej będziecie wiedzieć że TO JUŻ. Przejdź do Google Play.   …i to byłoby na tyle, bezpieczniej będzie na tym etapie zakończyć. W Google Play znalazłem jeszcze co najmniej kilkanaście różnych propozycji noworocznych, jednak od każdej z nich me oczy krwawiły coraz bardziej. Jedyne warte uwagi, starannie wykonane i cieszące wzrok były typowo zimowe, z nadchodzącym Sylwestrem nie miały nic wspólnego. Szkoda, może za rok ktoś się w tej kwestii bardziej postara. Albo to po prostu ja nie miałem szczęścia przy poszukiwaniach?! 