12.09.2012 Jeżeli nie kojarzycie serwisu Clipboard to słowem wyjaśnienia można go porównać do Pinterest. I w Clipboard przyklejamy do tablicy znalezione w sieci zdjęcia, filmy, etc., jednak w tym przypadku mamy znacznie ciekawszy mechanizm doboru wyglądu „spinacza” jak również dużo większą kontrolę nad prywatnością naszych zbiorów. Teraz zaś Clipboard dorobił się własnej aplikacji mobilnej. Clipboard for Clipboard.com. Oto pełna nazwa tej aplikacji, ale pozwólcie, że ograniczę się tylko do pierwszej jej części. Czym jest więc ta aplikacja? To nasze mobilne wrota do usługi Clipboard, dzięki którym możemy dodawać nowe treści, przeglądać istniejące, obserwować aktywność znajomych oraz główny stream. Sama aplikacja została wykonana bardzo dobrze, zgodnie z obecnie panującymi trendami (co powoli staje się dość nudne). Działa szybko i spełnia swoją rolę mobilnego odpowiednika serwisu. Aplikacja dzieli się na dwa podstawowe widoki: „Home” oraz „Explore”. W pierwszej widzimy oczywiście naszą aktywność, podzieloną na pojedyncze wpisy, tablice, „lajki” i odniesienia do naszego profilu. W drugiej znajdziemy wszystkie wpisy stworzone przez osoby, które obserwujemy, jak również bazę „spinaczy” podzielonych na różne kategorie.  Zastosowano również ciekawy układ menu. Oprócz oczywiście wysuwanej z lewej strony karty możemy eksplorować dwa wyżej wymienione podstawowe widoki za pomocą wysuwanego pionowo spisu odnośników. A będąc już przy bocznym menu. Znajdziemy w nim oczywiście nasz profil, odnośnik do wyszukiwarki osób i centrum powiadomień. Sam wygląd wpisów jest dość tradycyjny. Zdjęcie, tytuł, tag. Oczywiście wpis można komentować, polubić czy przypiąć do własnej tablicy. Dodatkowo aplikacja umożliwia dodawanie nowych treści poprzez specjalny edytor, który konwertuje linki, html i tekst. Jeżeli więc przeglądamy strony na naszym telefonie i któraś nam się spodoba, to po skopiowaniu linka możemy stworzyć spinacz.  Minusy? Na razie dwa. Przede wszystkim centrum powiadomień nie działa najlepiej. Wyświetla, że jest jakaś nowa wiadomość, ale po wejściu w nie nic nie znajdujemy. Również edytor wpisów nie sprawuje się tak, jakby można było tego po nim oczekiwać, w szczególności w kwestii konwersji grafiki. Niemniej jednak Clipboard to nieźle przygotowana aplikacja, którą każdy właściciel konta na tym serwisie powinien mieć. Pozwala na bieżąco przeglądać najnowsze wpisy, komentować je i dodawać własne. Jeżeli więc korzystacie z tego serwisu, to nie wahajcie się i pobierzcie tę aplikację, zwłaszcza, że jest za darmo. Ocena: 4+ 