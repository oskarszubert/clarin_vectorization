17.04.2012 Pisałem jakiś czas temu na temat oczekiwanej premiery Colony Defender. Gra polskiej produkcji osadzona w kosmosie. Choć o produkcji zapomniałem, to pamiętam, iż zapowiedzi wzbudziły we mnie pozytywne emocje. Niedawno ponownie odezwali się do nas twórcy Colony Defendera z informacją, iż ich gra jest już gotowa. Niestety, wcale nie jest taka rewelacyjna, jak mi się wydawało, że będzie. Ba, jestem niesamowicie rozczarowany. Jestem zawiedziony Jest jeden podstawowy problem z tą grą. Jest po prostu nudna. Nie pomaga tu fakt, iż za pomocą oprawy audiowizualnej próbuje stworzyć unikalny dla gracza klimat. Rozgrywka jest rutynowa. Grałem w Colony Defendera tak długo, jak dałem radę. Przeszedłem kilka misji i stwierdziłem, że nie będę się dalej katował. Po kilku praktycznie takich samych misjach, które różniły się tym, że strzelaliśmy do bardziej zróżnicowanej floty wroga, tudzież na innym tle, po prostu powiedziałem sobie „dość”. Nie rozumiem, jak można zepsuć tak świetnie zapowiadający się tytuł. Całkiem niezła strona internetowa dla prasy, którą miałem okazję przeglądać podczas pisania zapowiedzi gry, trailer, który mnie osobiście naprawdę zainteresował, a efekt końcowy wręcz marny. W to nie da się grać Gra jest banalna. Przez ekran przejeżdżają, bądź przelatują wrogie jednostki, a my musimy prowadzić ostrzał w ich kierunku za pomocą dotykania ekranu. Tak, po prostu klikamy na przykład w przejeżdżające samochody. I tak wygląda ileś tam misji z kolei. Nie wiem, kiedy w grze pojawia się cokolwiek nowego, bo po prostu do tego momentu nie dotrwałem. Bardzo boli mnie to, że włożono tyle pracy w stworzenie grafiki nadającej tytułowi oryginalności, dodającej klimatu, stworzono pewien wątek fabularny, dodano przewodnika, którego wypowiedzi zapisane są futurystyczną czcionką, a mimo tego gra w zasadzie od siebie odpycha. Gra doprowadza do frustracji – odradzam Po wykonaniu pierwszej misji myślałem, że w końcu coś się zacznie. Pierwszy efekt był całkiem niezły, gra mi się spodobała. Niestety kiedy przyszło po raz setny robić to samo, po prostu rzuciłem smartfonem z frustracji. Chciałem dobrze, grałem w grę pomimo tego, że już mi się odechciało od tej rutyny, robiłem to specjalnie dla Was, żeby sprawdzić, co w tej grze piszczy, ale nie podołałem. Uznałem w sumie, że skoro ja się przy niej męczyłem niemiłosiernie, z Wami też tak będzie. Grę oceniam na jeden z plusem, bo choć nie da się w nią grać, to oprawa audiowizualna jest naprawdę ciekawa. Ona jednak wszystkiego nie załatwi. Osobiście odradzam instalację tej gry, jeśli jednak chcecie, możecie ją pobrać z Google Play. Ba, jest nawet płatna wersja bez reklam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 