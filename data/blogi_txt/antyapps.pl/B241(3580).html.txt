19.07.2013 Niektóre marki są kultowe i wręcz nieśmiertelne. Osobiście zaliczam do nich Pac-mana, który z prostej zręcznościowej gry wyewoluował w naprawdę silny i barwny twór na rynku medialnym. Obok wielu rozmaitych produkcji powstały przecież również filmy animowane oraz gadżety z wesołą, żółtą kulką. Teraz Namco zaserwowało nam jeszcze coś innego – runnera. Pac-man Dash to produkcja bardzo dynamiczna, obfitująca w masę atrakcji. Na ekranie jednocześnie dzieje się bardzo dużo. Nasz bohater, jak nietrudno się domyślić, bez przerwy biegnie w jednym kierunku, a naszym zadaniem jest skakać w odpowiednim momencie i używać dodatkowych zdolności, które ułatwią mu dorwanie ciasteczek, owoców oraz, rzecz jasna, duchów. na każdej planszy dysponujemy pewną ilością czasu. Możemy ten licznik rozszerzyć o dodatkowe sekundy, zjadając duchy. Ponadto pochłaniając ciastka i owoce, przyśpieszamy bieg naszego bohatera, co pozwala pokonywać większe odległości, zdobywać więcej punktów i odblokowywać kolejne rundy.  Zabawa jest przednia, a dzięki ogromnej liczbie power-upów nie staje się szybko nudna. Nasz ludzik może nabierać odrzutowej prędkości, zwiększać swoje gabaryty, a nawet zasiadać w destrukcyjnych pojazdach. Wszystko to sprawia, że na wyświetlaczu panuje straszny chaos. Wszystko byłoby w porządku, gdyby twórcy dobrze zoptymalizowali swoją produkcję. Tymczasem czteordzeniowy Snapdragon i Adreno 320 w Nexusie 4 nie wyrabiają w pewnych momentach, co skutkuje klatkującymi animacjami. Działania na innych, słabszych urządzeniach mogę się tylko domyślać…  Jako, że jest to produkcja darmowa, znajdziemy tutaj też mikropłatności. O dziwo, producent zrezygnował z dystrybucji cennych ciasteczek i wprowadzania waluty premium. Zamiast tego mamy staminę pozwalającą na uczestniczenie w kolejnych rundach. Za rzeczywiste pieniądze kupimy równie inne specjalne dodatki, jak chociażby bonus podwajający liczbę zebranych ciastek. Cieszy mnie, że pod tym względem mikropłatności nie są zbyt nachalne i spokojnie można się cieszyć grą bez nich – oczywiście do momentu wyczerpania staminy.  Dodatkowym atutem aplikacji jest wsparcie dla save’ów online. Mamy tutaj możliwość stworzenia czterech różnych kont użytkowników oraz zapisanie ich na naszym koncie Google Drive, dzięki czemu mamy możliwość kontynuowania zabawy na różnych urządzeniach. W produkcji zastosowano ładną, trójwymiarową grafikę. Modele postaci są starannie zaprojektowane, ale scenerie wydają się trochę puste. Co prawda, nie będziemy na nie zwracać raczej uwagi ze względu na dynamiczny charakter rozgrywki. Być może producent zrezygnował z nadmiaru bogactwa, widząc jak źle zoptymalizowany jest kod gry? Pac-man Dash to jeden z przyjemniejszych runnerów, z jakimi miałem do czynienia. Gra jest bardzo bogata w atrakcje i dynamiczna. Rozgrywka szybko się nie nudzi, a cztery sloty na konta użytkowników pozwalają rywalizować z innymi domownikami o tytuł najlepszego. Szkoda, że zaniedbano kwestię optymalizacji, co skutecznie psuje przyjemność z gry. 