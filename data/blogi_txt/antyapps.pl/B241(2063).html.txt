11.04.2012 Pamiętacie Drag Racing? Jeden z lepszych tytułów, w których naszym zadaniem jest startowanie w wyścigach i tuningowanie naszego auta. Gra bardziej skupiała się na procesie rozbudowy samochodu, tuning był tu na pierwszym miejscu, bo same wyścigi na ćwierć mili były dwuwymiarowe. Wiele osób oczekiwało rozszerzenia gry o motocykle. Twórcy stworzyli jednak osobny tytuł. Jest nieźle. Jak w to się gra? Zasady gry są praktycznie takie same jak w Drag Racing. Wyścigi oglądamy z boku, a naszym zadaniem jest odpowiednie szarpnicie za rękojeść, by zagwarantować dobry start oraz zmiana biegów w odpowiednim momencie, aby mieć jak najmniejsze straty mocy podczas przejazdu. Bike Edition różni się obecnością motocykli. To jednak nie wszystko!  Szczerze mówiąc spodziewałem się, iż gra nie zyska w ogóle nowego wyglądu, a twórcy pójdą na łatwiznę. Widząc ten tytuł w Google Play miałem przed oczami ten sam układ menu, ten sam design gry i tak dalej. Okazało się jednak, że Creative Mobile nie są wcale tacy leniwi. Gra została kompletnie przebudowana i praktycznie nie przypomina oryginału. Czerpie jedynie ideę. No, i może ten widok z przejazdu jest podobny, ale z nim nie trzeba było kombinować, bo jest sprawdzony i po prostu działa. Design Bike Edition jest moim zdaniem znacznie przyjemniejszy niż w oryginale. Biały kolor zmieszany z odrobiną szarości naprawdę tutaj pasuje. Oryginał w porównaniu do Bike Edition wydaje się teraz mroczny, chociaż tak chyba powinno być w przypadku nielegalnie tuningowanych samochodów. Motocykle to moim zdaniem inna bajka. Tak zwane ścigacze od zawsze kojarzyły się z wyścigami i tuningiem, dlatego nikt nie spogląda ze zdziwieniem na motocyklistę pędzącego 200 kilometrów na godzinę. Stuningowana fura budzi natomiast skojarzenia z jakimś mrocznym podziemiem. Twórcy zatem idealnie dobrali kolory w obu tych grach i skopiowanie poprzedniego tematu graficznego do Bike Edition mogłoby zakończyć się fiaskiem. Czy warto? Dalej mamy oczywiście ogromną paletę motocyklów i możliwości ich tuningu. Silniki, układy wydechowe, butle z nitro, koła czy karoseria – wszystkim tym będziemy mogli się zająć samodzielnie, za pieniądze zarobione na wyścigach. Oczywiście im więcej zainwestujemy prawdziwej gotówki w wirtualną walutę, tym szybciej będziemy mogli dodawać nowe elementy do naszego motocykla. Poza tym gra jest darmowa. Zapraszam do pobierania jej z Google Play.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 