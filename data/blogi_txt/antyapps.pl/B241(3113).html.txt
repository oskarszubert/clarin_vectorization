08.04.2013 Widżety są jednym z charakterystycznych elementów Androida. Umożliwiają na łatwy dostęp do wielu funkcji bez konieczności uruchamiania aplikacji. A gdyby tak były widoczne na wyświetlaczu bez względu na sytuację oraz uruchomione programy? Pozwala na to aplikacja Overlays, dzięki której skonfigurujemy całą gamę pływających widżetów. Przyznam szczerze, że nie jestem szczególnym fanem widżetów. Z tego m.in. powodu korzystam z launchera, który nie posiada drawera i pozwala trzymać mi wszystkie ikony na pulpitach. Do pełni szczęścia potrzeba mi jedynie zegara z pogodą i przewijanej listy zadań. Do pozostałych elementów wolę uzyskiwać dostęp „ręcznie”. Tym bardziej zatem myślę, że Overlays może być rozwiązaniem wręcz idealnym dla takich użytkowników jak ja. Przyzwyczailiśmy się do okienkowego układu desktopowych systemów operacyjnych. Dzięki temu możemy szybko przełączać się miedzy programami, porównywać zawartość poszczególnych okien i korzystać z nich bez potrzeby zajmowania pełnego ekranu. Na smartfonach i tabletach nie wygląda to już tak kolorowo, bo aplikacje zostały przystosowane do zajmowania całej przestrzeni ekranu. Dzięki Overlays możemy ten problem w prosty sposób rozwiązać, bo aplikacja wyświetla stale widoczne widżety w dowolnym miejscu na ekranie.    Do czego takie rozwiązanie mogłoby się nam przydać? Możliwości jest wiele. Jedni potrzebują przycisków odtwarzacza muzyki, w trakcie gdy przeglądają kanały RSS. Inni podczas pracy z arkuszem kalkulacyjnym lubią korzystać z kalkulatora, a jeszcze inni chcą mieć ciągle dostęp do notatnika. Overlays pozwala nie tylko na rozstawianie widżetów, ale też wskaźników (baterii, nieodebranych połączeń i wiadomości) oraz skrótów do aplikacji. O ich układzie oraz rozmiarach decydujemy samodzielnie. Co więcej, w trakcie pracy, gdy jakiś element zasłania nam inne treści, po dłuższym naciśnięciu na nim, możemy przystąpić do szybkiej edycji. Jest to zatem rozwiązanie nie tylko funkcjonalne, ale też bardzo intuicyjne w obsłudze. W ustawieniach programu możemy skonfigurować kilka różnych przestrzeni roboczych, między którymi płynnie się przełączamy. W sklepie Google Play znajdziemy też wersję pro. Za ponad 7 zł otrzymamy możliwość integracji z Taskerem oraz funkcję przypisania określonych układów widżetów do poszczególnych aplikacji. W ten sposób, przykładowo, po uruchomieniu przeglądarki internetowej, automatycznie zobaczymy okienko do notatnika lub innej aplikacji. Działa to bardzo sprawnie i daje szerokie spektrum możliwości. Podobają mi się możliwości oferowane przez Overlays. Aplikacja nie tylko oferuje ciekawe i praktyczne funkcje, ale jest też bardzo dopracowana i stabilna. W trakcie testów nie udało mi się ani razu zawiesić widżetów i wywołać jakichkolwiek nieporządanych efektów. Co więcej, zasób dodatkowych funkcji oraz zapowiedzi rychłych aktualizacji dobrze wróżą temu projektowi na przyszłość. Oby więcej takich narzędzi w Google Play. 