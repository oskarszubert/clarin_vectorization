21.11.2012 Kolorowanki to rzecz niesamowita, która od pokoleń bawi dzieci w różnym wieku. Ale jako że technika brnie do przodu, to — szczególnie w drodze — warto zamienić kredki i mazaki na ich elektroniczne odpowiedniki i przenieść całą zabawę na ekran komputera/tabletu/smartfona. Będzie wygodniej i łatwiej. Większość tego typu aplikacji posiada ograniczoną liczbę wzorów, ale nie ColorBook, w którym liczbę obrazków do pokolorowania ograniczamy sobie sami! Po odpaleniu programu samodzielnie decydujemy co tym razem pokolorujemy: zrobimy zdjęcie, a może skorzystamy z biblioteki obrazków zapisanych w pamięci naszego urządzenia? Po jego wyborze ColorBook automatycznie przetworzy plik tak, by oprócz białego tła widoczne były tylko kontury. Naszym zadaniem jest pokolorować obrazek. Jak? Dobierając odpowiednią grubość pędzla i kolor. Można również skorzystać z magicznego narzędzia, którym wystarczy mazać, a on automatycznie odtworzy barwy oryginalnej grafiki. Efektami naszej pracy możemy pochwalić się w serwisach społecznościowych, lub posłać ją w postaci maila lub MMSa.  W teorii wszystko brzmi super, gorzej sprawa wygląda w praktyce. Przede wszystkim sama edycja obrazka i tworzenia z niego kolorowanki pozostawia wiele do życzenia. Całość odbywa się automatycznie, a jak bywa ze sztuczną inteligencją wszyscy wiemy. Przy moich testach zdarzały się próby idealne, ale były także takie, gdzie zdjęcie ograniczało się do dwóch przerywanych szarych kresek. Bez odpowiedniego zdjęcia z wyraźnymi granicami kolorów niewiele podziałamy. Ale kiedy uda nam się już dobrać odpowiednie rysunki, można szaleć do woli: nieograniczona baza kolorów z której możemy korzystać, połączona z przygotowanymi wcześniej zdjęciami i prostym interfejsem daje kombinację kosmicznie fajną. No ale właśnie, najpierw trzeba się uzbroić w odpowiednie materiały — dla testu sprawdziłem jak zaprezentują się kolorowanki z Obrazów Google — nic dodać, nic ująć! :) Jeżeli Wasze dziecko lubi kolorować, to przy dobrym uzbrojeniu tabletu/smartfonu w pliki graficzne możecie zapewnić mu dzięki ColorBook zajęcie na wiele godzin. Szkoda że twórcy nie pokusili się o zbudowanie bazy kilku kolorowanek próbnych, które idealnie nadawałyby się na start i zapoznanie z programem. Aplikacja dostępna jest zarówno w wersji darmowej jak i płatnej — posiadającej opcje auto-zapisu i wspomnianych wyżej funkcji dzielenia się naszymi pracami. Tę wyceniono na niewiele ponad 3 złote. 