20.05.2013 Niepowtarzalny, zachwycający na każdym kroku świat. Charakterystyczny, budzący sympatię bohater. Klimatyczna muzyka i surrealistyczna oprawa wizualna. Poznajcie Sir Benfro’s Brilliant Balloon, dzieło które pozostanie w Waszej pamięci na długo po zakończeniu rozgrywki. Sir Benfro’s Brilliant Balloon nie jest grą “do autobusu”, którą odpalamy by zabić czas podczas dłużącej się w nieskończoność drogi do szkoły. Oczywiście, nic nie stoi na przeszkodzie by w SB grać w dowolnej chwili, ale w taki sposób niemożliwym wydaje się czerpanie z gry pełni wrażeń – to tak, jakby grać w Limbo w świetle dnia i z młodszym rodzeństwem na karku – niby gra ta sama, ale wrażenia zupełnie inne niż podczas odpalenia jej w ciemną noc ze słuchawkami na uszach. Podobnie jest w przypadku Sir Benfro’s – w tytuł ten warto zagrać na spokojnie, do tabletu podłączyć dobre słuchawki i nie zaprzątając sobie głowy niczym innym bez końca zanurzyć się w baśniowy świat.  W produkcji studia Explore and Create Limited wcielamy się w oryginalną postać przyrodnika podróżującego po surrealistycznym świecie za pomocą balonu wypełnionego świetlikami. Cztery krainy, które przyjdzie mu przemierzać obfitują w nieznane nauce gatunki fauny i flory. Baśniowy świat gry jest całkowicie liniowy, ale jego niecodzienny wygląd sprawia, że kilkukrotne pokonywanie tych samych korytarzy nie nudzi.  Oprawa Sir Benfro’s zachwyca. Od strony wizualnej gra prezentuje się niezwykle stylowo – ręcznie malowane tła idą w parze ciekawymi animacjami stworów, które mijamy (niekiedy o przysłowiowy włos) w wąskich korytarzach. W sukurs grafice śpieszy cudowna muzyka wypływająca z głośników. Całości dopełniają klimatyczne dźwięki wydawane przez niezwykłych przedstawicieli jaskiniowej fauny.  Nawet najlepiej wyglądająca i brzmiąca gra nie mogłaby zyskać uznania, gdyby charakteryzowała się kulejącym sterowaniem. Na szczęście w przypadku Sir Benfro’s Brilliant Ballon i ten element stoi na najwyższym poziomie. Poczynaniami naszego bohatera kierujemy za pomocą dokładnie jednego palca. W zależności od częstotliwości dotykania przez  gracza ekranu, Pan Benfro porusza się szybciej lub wolniej, do góry lub w dół. Nie ma także problemu by go zupełnie zatrzymać. Sterowanie jest bardzo intuicyjne i wygodne. Produkcji studia Explore and Create Limited to gra, która w moim mniemaniu zasługuje na najwyższą możliwą ocenę. A raczej zasługiwałaby, gdyby nie jeden szkopuł – da się ją ukończyć w niecałe pół godziny. Doświadczonym graczom pokonanie czterech przygotowanych przez twórców krain nie powinno sprawić najmniejszych problemów nawet na najwyższym (z trzech dostępnych) poziomie trudności. Gra Sir Benfro’s Brilliant Ballon przez najbliższe dni dostępna jest w AppStore za darmo. Normalna cena aplikacji wynosi 0,89 euro. 