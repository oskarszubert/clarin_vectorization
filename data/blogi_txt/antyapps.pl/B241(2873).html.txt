29.05.2013 Istnieją jeszcze tysiące produkcji, które pierwotnie zaprojektowano z myślą o iOS, a w które chętnie pograliby też androidowcy. Liczba ta jednak regularnie się zmniejsza i kolejne tytuły znajdują ciepłe gniazdko w Google Play. Jednym z nich jest efektowna zręcznościówka One Epic Kinght. One Epic Kinght jest produkcją dobrze znaną graczom z iOS, bo gra zadebiutowała na tym systemie znacznie wcześniej. Pisaliśmy zresztą o niej na AntyApps swego czasu. Od tamtej porty rycerz urósł i stał się bardziej epicki, co jednak najważniejsze, wreszcie jest dostępny na urządzenia z Androidem. Jeżeli zagrywaliście się wcześniej w Temple Run, opisywana produkcja również powinna przypaść Wam do gustu. Wcielamy się tutaj bowiem w tytułowego rycerza,, który pewnym krokiem przemierza (a właściwie to przebiega) niebezpieczne lochy. Jak to z lochami bywa, natrafi tutaj zarówno na skarby jak i masę pułapek oraz potworów. Słowem, nudno nie będzie.  Zabawa polega na tym, by przeciągając w odpowiednim momencie i kierunku palcem po ekranie unikać przeszkód oraz kreatur, na które wpaść mógłby nasz bohater. Ważne jest przy tym by zbierać porozrzucane tu i ówdzie monety, skrzynie ze skarbami oraz bronie, które posłużą nam do eliminacji przeszkód oraz potworów.   Gra jest dynamiczna, a lochy obfitują w wiele atrakcji. Nie są to tylko standardowe rumowiska, ale też bardziej zmyślne konstrukcje, jak chociażby zakończone masywnym toporzyskiem wahadła czy wielkie galaretowate bloki, które skaczą  z miejsca na miejsce by uwięzić w sobie rycerza. W połączeniu z trójwymiarową, ładną grafiką oraz zabawnymi momentami animacjami daje to bardzo przystępny i satysfakcjonujący rezultat. Za zebrane w trakcie zabawy monety możemy ulepszać bronie, które będziemy znajdować w lochach. W sklepie znajdziemy też magiczne mikstury oraz artefakty, które znacznie ułatwią nam zabawę, zapewniając dodatkową ochronę lub uzbrojenie. Twórcy przewidzieli też możliwość zmiany wyglądu naszego bohatera. Wszystko to składa się na dodatkową motywację do eksploracji mrocznych  korytarzy. One Epic Kinght to sympatyczna produkcja, która jednak nie zaskakuje niczym nowym w stosunku do chociażby Temple Run, które tutaj na Androidzie było pierwsze. Czy warto dać szansę tej produkcji? Jeżeli ucieczka ze świątyni powoli Was nuży, epicki rycerz z pewnością dostarczy kilka długich godzin zabawy. Gra może nie jest tak bogata w dodatki, jak konkurencyjny produkt, ale równie grywalna i wciągająca.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 