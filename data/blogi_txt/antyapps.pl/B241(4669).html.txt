08.10.2013 Jedna ze sztandarowych produkcji mobilnych Microsoftu na platformy Windows, a więc Wordament, zawitał właśnie na Androidzie. Tym samym jest to pierwsza produkcja z osiągnięciami i obsługą konta Xbox Live w sklepie Google Play. Czy odkrywanie słówek na złożonych w kwadratowych kostek tablicach ciągle cieszy i wciąga? Wordament wśród użytkowników Windows Phone’a cieszy się ogromna popularnością. Gra jest już dostępna w wielu językach, w tym polskim i potrafi w dalszym ciągu solidnie przykuć do smartfona. Do tej pory jednak nie wszystkim było to dane. Microsoft dopiero rok temu udostępnił swoją produkcję na iOS. Dziś nastąpił kolejny przełomowy moment, bo Wordament zagościł na Androidzie. Zasady i główny model rozgrywki nie zmienił się praktycznie w ogóle. W dalszym ciągu na niewielkich tablicach z literkami szukamy jak największej liczby słów, przeciągając palcem po ekranie i walcząc z nieubłaganie upływającym czasem. Po zakończeniu zabawy możemy się natomiast przekonać ile słówek nam się udało odgadnąć, a ile jeszcze przed nami – z podziałem na wyrazy pospolite oraz mniej znane. Zabawa jest niezwykle satysfakcjonująca z uwagi na jeszcze jeden fakt – rankingi oraz osiągnięcia.   Ciekawym uatrakcyjnieniem są tutaj specjalne wymogi stawiane przed graczami, a więc konieczność szukania np. słów związanych z pogodą, albo tych składających się jedynie z trzech znaków. Atrakcji z cała pewnością tutaj nie brakuje, mimo, że model rozgrywki prawie nie zmienił się od powstania gry, a więc 2011. W grze możemy się zalogować za pomocą konta Xbox, a także podpiąć swoje profile społecznościowe z Facebooka i Twittera. Pierwsza czynność da nam dostęp do szeregu osiągnięć oraz możliwość uczestniczenia w rankingach. Dwie pozostałe pomogą twórcom trafić do większej liczby odbiorców, a nam pochwalić się osiągniętymi wynikami i rywalizować ze znajomymi.   Graficznie gra nie zmieniła się praktycznie w ogóle. Dominuje tutaj ta sama kolorystyka, choć nic nie stoi na przeszkodzie by ją zmienić za pomocą względnie rozbudowanego ekranu preferencji. Nie jest to raczej najładniejsza gra tego typu. Sporo tutaj ascetycznych wykonanych dość skromnie elementów, aczkolwiek tego typu minimalizm może być też zaletą.Co jednak najważniejsze, Wordament na Androidzie działa szybko i stabilnie. Wordament stał się właśnie produkcją globalną. Zagramy w niego na praktycznie każdym urządzeniu – począwszy od smartfona, przez tablety, a na notebookach z Windows 8 skończywszy. Tym samym Microsoft zapewnił sobie szereg kanałów dystrybucji, gdzie może wyświetlać reklamy. Trzeba bowiem Wam wiedzieć, że bez względu na to, gdzie chcemy zagrać w Wordament produkcja wszędzie jest dostępna za darmo, a jedynym ograniczeniem jest tutaj wyświetlany przy dolnej krawędzi, nieszkodliwy banner. Nie pozostaje mi zatem nic innego, jak zachęcić do spróbowania swoich sił w poszukiwaniu słówek. 