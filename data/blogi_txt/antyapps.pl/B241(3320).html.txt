24.11.2013 Kreatywne wykorzystanie dotykowych ekranów naszych smartfonów i tabletów przyczyniło się do wielu zmian dotyczących niemal wszystkich aspektów naszego życia codziennego. Rewolucja nie mogła oczywiście ominąć branży muzycznej, co widać choćby podczas koncertów muzyki klasycznej, gdzie zamiast kartek z nutami coraz częściej pojawiają się iPady lub obserwując dźwiękowców korzystających ze smartfonowych aplikacji podczas sterowania konsolą w czasie koncertów. Aplikacje to także ogromny potencjał, jeśli chodzi o wirtualne instrumenty, przenośne programy pozwalające na szybki zapis muzycznych pomysłów czy narzędzie wspomagające nas podczas ćwiczenia gry na instrumentach. Mimo że dostępne obecnie aplikacje tego typu potrzebują jeszcze trochę czasu, żeby w stu procentach spełniać swoje zadania, to z pewnością już teraz warto się im przyjrzeć. Oto zestawienie praktycznych aplikacji muzycznych na Androida, o których pisaliśmy na łamach AntyApps. Metronome Beats  Zacznijmy od narzędzia, które poza instrumentem chyba najczęściej towarzyszy muzykom podczas ćwiczeń. Metronome Beats to aplikacja, która pozwoli nam zaoszczędzić pieniądze na kupowaniu oddzielnego urządzenia wyznaczającego nam tempo gry. Apka jest bardzo intuicyjna i wygodna w użyciu. Duże przyciski pozwalają szybko zmienić tempo bez konieczności odrywania się od instrumentu na dłużej. Ponadto twórcy udostępnili nam cały szereg dodatków takich jak kreator brzmienia kliknięć, tap tempo umożliwiające wystukanie odpowiedniego rytmu czy dostępna w płatnej wersji funkcja tworzenia metronomowych playlist. Chcąc w pełni korzystać z możliwości Metronome Beats przyjdzie nam zapłacić 7 złotych, jednak darmowy wariant również świetnie spełni swoje zadanie. Link do wpisu Perfect Ear  Aplikacja, której możliwości sprawdzą się bardziej wśród profesjonalnych muzyków, jednak sprawdzenie jej z pewnością nie zaszkodzi również amatorom i samoukom. Perfect Ear pozwala nam ćwiczyć słuch muzyczny z wykorzystaniem smartfona lub tabletu. Apka umożliwia między innymi: porównywanie interwałów, rozpoznawanie skal lub akordów, a także identyfikowanie dźwięków ze słuchu. Wszystkie zadania podzielono na różne grupy, składające się z kilku ćwiczeń, po których wykonaniu zostaniemy ocenieni. Aplikacja daje nam także możliwość ćwiczenia głosu z wkorzystaniem mikrofonu, jak również wybór brzmień instrumentów. Dla osób zawodowo kształcących się w zawodzie muzyka pozycja naprawdę godna uwagi. Link do wpisu DaTuner  DaTuner był pierwszą aplikacją, jaką opisałem dla AntyApps. Jednocześnie jest to narzędzie, które towarzyszy mi właściwie od początku posiadania smartfona. Jest to stroik gitarowy, który podczas strojenia instrumentu radzi sobie nie gorzej niż osobne urządzenia stworzone do tego celu. Porównywałem jego działanie z kosztującym przeszło 300 złotych stroikiem BOSS i wynik okazał się naprawdę dobry. Mimo że aplikacja dostępna jest w dwóch wersjach: płatnej i darmowej, ta druga spokojnie wystarcza na co dzień podczas rutynowego strojenia gitary lub innych instrumentów. Link do wpisu Guitaroid  Link do wpisu Guitaroid to tak naprawdę kilka różnych narzędzi, które mogą przydać się każdemu gitarzyście. W aplikacji nie zabrakło funkcji takich jak metronom, automat perkusyjny umożliwiający odtwarzanie podkładów w różnych stylach muzycznych czy biblioteka gitarowych chwytów. Apka posiada również specjalny tryb samouczka, gdzie w stylu Guitar Hero możemy nauczyć się grać jeden z dziewięciu dostępnych utworów. Guitaroid jest programem open source, dlatego z pewnością ilość piosenek będzie się powiększać. Aplikacja zapewne najlepiej sprawdzi się wśród początkujących gitarzystów, jednak ci bardziej doświadczeni również znajdą tu dla siebie przydatne funkcje. GuitarTapp Pro  Jeśli gracie na gitarze, z pewnością wiecie, jak cenne są serwisy oferujące tabulatury oraz chwyty. Moim zdaniem granie znanych piosenek to najlepsza i najbardziej satysfakcjonująca droga do nauki gry na instrumencie. GuitarTapp to prawdziwa kopalnia utworów. Nie zawsze mamy dostęp do komputera, dlatego mobilny serwis oferujący tabulatury i chwyty to bardzo wygodne rozwiązanie. Ten został stworzony w naprawdę czytelny i wygodny w użytkowaniu sposób. Aplikacja dostępna jest w wersji płatnej oraz darmowej, jednak w tym przypadku korzystanie z bezpłatnego wariantu może okazać się niewystarczające. Mimo to, wydaje mi się, że warto ją kupić. Link do wpisu Guitar Riffer  Były już aplikacje pomagające podczas gry na prawdziwym instrumencie, pora na gitarę wirtualną. GuitarRiffer to gitarowy sampler pozwalający grać proste rockowe przeboje. „Gra” na wirtualnym instrumencie hitów takich jak „Smoke On The Water” czy „Seven Nation Army” to świetna zabawa, ale również doskonała lekcja muzyki, ponieważ każdy z granych akordów został odpowiednio opisany. Dzięki temu z aplikacji mogą skorzystać początkujący gitarzyści chcący poznać tajemnice prostych piosenek, które kojarzą niemal wszyscy. Link do wpisu Virtual Guitar  Aplikacja Virtual Guitar zbliżona jest do opisanej wcześniej GuitarRiffer, jednak w tym przypadku postawiono na kreatywność użytkowników. Nie znajdziemy tu już znanych przebojów, za to będziemy mogli samemu pobawić się w kompozytora, uderzając w wirtualne struny. Do dyspozycji mamy dwa tryby: solo oraz chords. Ten drugi umożliwia „złapanie” odpowiedniego chwytu z pomocą jednego palca, co zdecydowanie ułatwia grę na wirtualnej gitarze. Apka jest dość prosta, dlatego należy podejść do niej bardziej z przymrużeniem oka i na zasadzie „gadżetu”. Link do wpisu Pianist HD  Gitary zajęły prawie połowę zestawienia, dlatego przejdźmy do innych instrumentów. Piano HD to ciekawa aplikacja pozwalająca nauczyć się grać na pianinie z poziomu tabletu lub smartfonu (z racji swoich wymiarów bardziej polecałbym ten pierwszy). Jeśli chcecie opanować proste utwory, a nie macie czasu ani pieniędzy na lekcje z nauczycielem, aplikacja może być całkiem niezłym pomysłem na początek. Nauka gry opiera się na podobnych zasadach co Guitar Hero. Z góry spadają „nutki” znajdujące się nad danymi klawiszami. W odpowiednim momencie wystarczy nacisnąć klawisz pianina i w taki właśnie sposób będziemy mogli opanować wybrane utwory. Pianist HD sprawdzi się jako dobry test przed zakupem prawdziwego instrumentu. Link do wpisu Drum Pads 24  Najlepszy darmowy sampler, na jaki udało mi się trafić w Google Play. Narzędzie będzie znakomitym wprowadzeniem do tego, jak działają tego typu urządzenia. Aplikacja posiada spore zaplecze próbek dźwięków, odpowiadających najróżniejszym gatunkom muzyki elektronicznej. Drum Pads 24 nie zastąpi może prawdziwego samplera, jednak zabawa w gronie znajomych z jego wykorzystaniem może okazać się świetnym sposobem na rozkręcenie imprezy. Link do wpisu Sequenz Music Sequencer  Prosta aplikacja pozwalająca na stworzenie perkusyjnych bitów w oparciu o udostępnione sample. Narzędzie powinno sprawdzić się jako mobilny notatnik do muzycznych pomysłów. Choć możliwości Sequenz są bardzo skromne, apka może się przydać, kiedy będziecie chcieli na szybko zapisać swój „muzyczny pomysł” i sprawdzić, czy perkusyjny loop z waszej głowy zabrzmi na żywo. Link do wpisu Zynth  Druga aplikacja, pochodząca od twórców opisanego przed chwilą sekwencera, to syntezator Zynth. Mając trochę czasu możemy wykreować tu naprawdę ciekawe brzmienia. Jest to również świetne narzędzie pozwalające poznać tajniki działania syntezatorów z prawdziwego zdarzenia. Jako syntezator Zynth nie sprawdzi się do końca wśród osób na co dzień zajmujących się tworzeniem muzyki elektronicznej, jednak warto go pobrać, jeśli przymierzacie się do zakupu tego typu instrumentu, a nie macie jeszcze pojęcia o tym, w jaki sposób kreować brzmienia za pomocą podobnego sprzętu. Link do wpisu DJ Studio 4  Jeśli w pamięci waszych mobilnych urządzeń znajduje się niemała kolekcja imprezowych hitów, pora wykorzystać ich potencjał w połączeniu z aplikacją DJ Studio. Apka nie zastąpi może prawdziwych DJskich gramofonów i konsoli, jednak daje dużo zabawy i pozwala poznać, w jaki sposób tego typu urządzenia działają. Aplikacja sprawdzi się również jako poręczne i mobilne narzędzie dla prawdziwych DJów, którzy chcą szybko sprawdzić, jak w praktyce sprawdzą się nowe pomysły i rozwiązania. Link do wpisu AutoRap  Na koniec coś dla domorosłych raperów. AutoRap to aplikacja, dzięki której słowa wypowiedziane do mikrofonu naszego smartfonu lub tabletu, w magiczny sposób przemienią się w melodyjny rap. Wystarczy wybrać bit i automat zrobi za nas resztę. Możemy również zdecydować, czy chcemy żeby aplikacja poprawiła nasz wokal, czy jednak wierzymy w swoje możliwości na tyle, żeby obyło się bez ingerencji w nagrany dźwięk. AutoRap to kolejna aplikacja, która sprawdzi się zarówno w charakterze zabawki, jak również podręcznego dyktafonu pozwalającego rejestrować muzyczne pomysły. Link do wpisu   Obrazek z „okładki”: Flickr 