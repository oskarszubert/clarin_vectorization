26.08.2013 Papierowe listy zakupów wkrótce mogą ustąpić smartfonom, a to za sprawą takich aplikacji jak ta. Buy me a Pie to nietuzinkowe, rozwiązanie do zapisywania zadań, rzeczy do kupienia, czy bagażu do zabrania na podróż. Właściwie możemy tutaj zapisać wszystko, co składa się z kilku różnych podpunktów. Aplikacja Buy me a Pie jest jedną z ładniejszych list zadań, z jakimi miałem do czynienia. Twórcy postawili tutaj na minimalistyczny interfejs z nutą szarości oraz pastelowe kolory, w większości utrzymane w stylu flat (spłaszczone). Po uruchomieniu programu możemy z powodzeniem tworzyć własne listy. Aplikacja pozwala na dodawanie różnych typów list, ale została przygotowana głównie do zapisywania produktów – czy to do kupienia czy do przygotowania np. jakiejś potrawy.  Sam proces dodawania nowych produktów jest bajecznie prosty. Wystarczy, że wpiszemy nazwę, a po dwukropku wstawimy liczbę odzwierciedlającą ilość (można dodawać również jednostki wagi i miary). Każda utworzona w ten sposób pozycja może mieć swój własny kolor, co pozwoli łatwiej posegregować naszą listę. Po jej utworzeniu, zakupy „odhaczamy”, naciskając po prostu palcem na wybrane artykuły.     Jednym z atutów programu jest możliwość budowania glosariusza najczęściej używanych słówek, dzięki czemu w przyszłości tworzenie list złożonych z najczęściej używanych przez nas produktów jest o wiele prostsze i szybsze. Wystarczy właściwie wybrać zapisaną już wcześniej pozycję. Zresztą twórcy zadbali już o to, by pierwotna baza produktów była dość szeroka, a więc na starcie możemy już dodawać nowe rzeczy, wpisując zaledwie literkę. Szkoda tylko, że wszystko jest tutaj w język angielskim. Wspomniany wcześniej interfejs to jeden z najmocniejszych punktów programu. Jest on bardzo minimalistyczny i przejrzysty. Twórcy właściwie ograniczyli się tylko do najważniejszych elementów, wyraźnie przy tym odseparowując pozycje aktywne od tych skreślonych. Myślę, że mimo angielskiego, nikt nie będzie miał najmniejszych problemów z obsługą programu.   W darmowej wersji użytkownicy mogą tworzyć tylko jedną listę. Edycja PRO, za którą należy zapłacić ok. 3 zł poza możliwością konstruowania wielu list dodaje też funkcje synchronizacji między kilkoma urządzeniami (co pozwala sprawnie organizować listę zakupów wśród domowników) oraz udostępniania za pomocą poczty e-mail lub wiadomości SMS. Buy me a Pie to bardzo ciekawa, a przede wszystkim prosta aplikacja do tworzenia list produktów. Jestem pełen podziwu dla twórców, którym udało się tak zgrabnie połączyć ze sobą te wszystkie funkcje i wzbogacając je fenomenalnym glosariuszem. Jeżeli już dawno przestaliśmy pisać karteczki (albo chcemy przestać) przed wyjściem do sklepu, warto dać temu programowi szansę. Wersja iOS do pobrania pod tym linkiem. 