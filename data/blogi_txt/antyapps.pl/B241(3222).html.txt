19.07.2013 Widżety to jeden z ważnych elementów Androida. Niemalże każda aplikacja posiada swój własny, który możemy umieścić na pulpicie smartfona lub tabletu. I właśnie w tym problem, bo w rezultacie nasz ekran domowy przypomina potem jarmark, na którym każdy widżet wygląda i działa inaczej. Jest na szczęście na to sposób – aktywowanie ich za pomocą ikonek skrótów. Popup widget, jak sama nazwa wskazuje, pozwala nam przekształcić nasze widżety w okienka typu pop-up. Aktywować je możemy w prosty sposób – za pomocą ikonek skrótów, które będą wyświetlane na ekranie zupełnie tak, jak zwykłe aplikacje. Co to za sens kryć widżety pod ikonami? Wbrew pozorom ma to praktyczne zastosowanie – uruchomienie ich nie wymaga oczekiwania oraz wczytywania całej aplikacji. Nie musimy potem nic zamykać ani narażać się na atak komunikatów o nowościach itp. Po prostu wyświetlamy widżet i działamy. Co więcej, w takiej postaci widżety nie obciążają launchera, zajmują mniej pamięci i nie narażają nas na przypadkowe wybranie jakiejś funkcji przy przesuwaniu ekranu. Aplikacja jest bardzo rozbudowana i pozwala nam na zaawansowaną personalizację widżetów. Możemy określić ich rozmiar, animację przy pojawianiu, zachowanie po przejściu do innej aplikacji a nawet tło. W rezultacie nasze widżety mogą wizualnie przypominać okienka z Windows czy OS X. Nic nie stoi też na przeszkodzie, by uruchamiane widżety skutkowały ukryciem paska stanu, co da nam większą przestrzeń na ekranie. Pod tym względem aplikacja zdecydowanie nie ma czego się wstydzić.   Widżety w tej formie działają bardzo szybko i są naprawdę przyjemne w użytkowaniu. Wreszcie nie zajmują zbyt dużo miejsca na pulpicie oraz korzystniej wypada ilość pochłanianej przez nie pamięci RAM. Tyle korzyści, a co z wadami? Generalnie rzecz biorąc ideą widżetów jest łatwy dostęp do nich. Używając ikon do ich aktywacji tracimy ten atut, co nie każdemu może przypaść do gustu. Ponadto musimy się pogodzić z tym, że w darmowej wersji programu znajdziemy reklamy. Za pełną musimy zapłacić na szczęście stosunkowo niewiele, bo nieco ponad 4 złote.   Popup widżet to z całą pewnością rozwiązanie nietuzinkowe i godne uwagi. Jeżeli nie mogliśmy do tej pory przekonać się do widżetów, aplikacja może zmienić nasze podejście, oferując dla nich ciekawe zastosowanie. Nasuwa się jednak też tutaj pewna wątpliwość, czy w wielu przypadkach nie prościej będzie po prostu uruchomić samą aplikację? To już pozostawiam pod rozwagę. 