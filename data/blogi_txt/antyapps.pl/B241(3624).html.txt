01.12.2012 Infinite Dreams, polskie studio mające na swoim koncie takie produkcje jak Jelly Defense czy Shoot the Zombirds, kilka dni temu swoją najświeższą produkcją — Sailboat Championship Pro — dostarczyło również właścicielom smartfonów i tabletów z Androidem na pokładzie. Tym razem nie będzie żadnych bitew ani strzałów. W ich najnowszej produkcji schodzimy z lądu i zaczynamy morskie życie — wsiadamy na łódkę i pokazujemy na co nas stać! Na starcie zaznaczę, że „na łódkach” byłem w swoim życiu raz i daleko mi do specjalistów jeżeli chodzi o ten styl życia. Pewnie między innymi dlatego problemy miałem już na starcie, przy samouczku, który podzielony jest na dwie części: obsługę żagla żagla oraz koła sterniczego. O ile z tym pierwszym nie miałem za dużych problemów, to chwycenie wiatru w żagle by rozwinąć prędkość już takie banalne nie było — ale po to są tutoriale, by nawet taki laik jak ja dał sobie z tym radę! Kiedy dotarłem do głównej części zabawy, czyli różnorakich, stawianych przede mną wyzwań, było już o wiele lżej. Przede wszystkim dlatego, że nie musiałem zwracać uwagi na wszystko — mogłem, kosztem zdobywanych punktów doświadczenia, powierzyć część pracy profesjonalnemu żeglarzowi, a samemu stanąć tylko za sterem. I na starcie okazało się to prawdziwym wybawieniem — po kilku rundach, kiedy już wyczułem jak to wszystko działa, mogłem również zabrać się za operowanie sznurkiem, który steruje żaglem. W tej rozbudowanej konfiguracji sterowanie ogranicza się do dwóch elementów: steru, który umiejscowiony został w prawej dolnej części ekranu, oraz liny – tę znajdziemy po lewej stronie naszego smartfona/tabletu.  Twórcy przygotowali dla nas kilkadziesiąt wyzwań — od czasówek polegających na przemierzeniu danej trasy w jak najszybciej (za zmieszczenie się w danym progu otrzymujemy medale: złoty, srebrny lub brązowy), przez wyścigi, w których — naturalnie — musimy nie dać się wyprzedzić rywali, na zadaniach specjalnych w postaci zbierania rozbitków z samolotu kończąc. Za podjęcie — a co ważniejsze, wybrnięcie — z każdego z nich, nagradzani jesteśmy punktami doświadczenia. Zdobywając kolejne poziomy możemy udoskonalać nasze łodzie (zdobywane punkty dzielimy samodzielnie między przyspieszenie, prędkość, zwrotność oraz umiejętności żeglarza), a nawet kupować nowe!  Tym co już na starcie rzuca się w oczy jest fenomenalna oprawa Sailboat Championship Pro. Ślicznie mieniąca się od blasku słońca i błyskawic woda, wykonane z dbałością o najdrobniejsze szczegóły elementy które napotykamy na naszej drodze, a wszystko dopełnia wysokiej jakości opracowanie muzyczne. Przez miłą dla ucha muzykę rozbrzmiewa szum rozjuszonej wody — lepiej być nie mogło!  Łódki to temat trudny i dość niszowy — niewielu deweloperów zdecydowało się na zinterpretowanie go w formie gry wideo. Tym bardziej cieszę się, że najnowszej produkcji Infinite Dreams udało się utrzymać wysoki poziom, do którego zdążyli nas już wcześniej przyzwyczaić. Sailboat Championship Pro można obecnie nabyć w promocyjnej cenie niespełna 8 złotych na Androidzie. Na za wersje na iOS przyjdzie nam zapłacić 4,49 euro. 