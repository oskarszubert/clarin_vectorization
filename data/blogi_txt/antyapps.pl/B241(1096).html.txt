02.04.2013 Kolejny świeży pomysł na robienie zdjęć dla iOS. Tym razem znowu obyło się bez retro filtrów, a postawiono na zupełnie świeży pomysł. Czy takie opcje mają szansę w ogóle chwycić i z czym to się je? Wyjątkowo łatwa w obsłudze, bo sprowadza się właściwie tylko do… wykonywania kwadratowych fotografii. Magia programu polega na tym, że strzelając zdjęcie rejestrujemy obrazy z dwóch kamer jednocześnie — tylnej i przedniej, co najczęściej wiąże się z tym, że obserwujemy łapany przez nas obiekt i naszą kuriozalną minę. Najczęściej, bo oczywiście możemy uciec sprzed jednego z obiektywów. Pytanie brzmi: po co takie kombinacje? Szczerze mówiąc, nie mam zielonego pojęcia. Jedynym wytłumaczeniem jakie przychodzi mi do głowy, jest zanotowanie kto jest autorem danej fotografii — choć w przypadku tak spersonalizowanych gadżetów jak telefon, którym dzielimy się raczej rzadko lub w ogóle, w obronie tej idei również nie mogę znaleźć zbyt wielu argumentów… że już o różnicy jakościowej między plikami nawet nie wspomnę.  Wykonane zdjęcia możemy, naturalnie, przeglądać, oraz zapisywać/udostępniać w różnych kombinacjach. W tym jako zestawienie ich obok siebie, połączenie w jeden obrazek bazujący na przeźroczystościach, czy wybranie pojedynczego pliku. Kiedy już wiemy czego oczekujemy, wybieramy odpowiednią opcję i dzielimy się fotką w popularnych serwisach społecznościowych, albo zapisujemy ją w pamięci urządzenia. W darmowej wersji DuoCam, możemy wykonać sporo zdjęć, ale bez odblokowania pełnej wersji aplikacji mamy dostęp jedynie do dziewięciu z nich oraz jednej opcji ich eksportu. Z poziomu aplikacji możemy wykupić pełną wersję, za którą przyjdzie nam zapłacić 0,89 euro. 