20.02.2012 Co prawda na iTunes występuje pod nazwą Wisielec, ale to ta sama sprawdzona zabawa, w którą graliście na przerwach i pod ławką na lekcji. Tak, po graniu na kartce w piłkę nożną wracamy do zagadek słownych. Wygląda na to, że Polacy lubią nostalgiczne podejście do sprawy, ale nie ma w tym nic złego.  Jeśli chociaż raz graliście w szubienicę/wisielca to wiecie na czym polega zabawa. Jeśli zaskakująco nigdy o tym nie słyszeliście to wyjaśnię, że macie słowo w postaci pewnej liczby zakrytych znaków i podając różne litery alfabetu musicie odgadnąć, jak brzmi hasło. Za każdą pomyłkę na górze ekranu rysowany jest jeden fragment szubienicy, aż do momentu, w którym powieszony zostaje ludzik. Wtedy przegrywamy i zabawa się kończy. Czy jest trudno?  Raczej nie, bo zabawę zaczynamy praktycznie zawsze od samogłosek, a mając kategorię i jedno koło ratunkowe raczej szybko zaczniecie się domyślać, o jakie słowo może chodzić. Tyle tylko, że zdarzają się rzadsze słowa zawierające mniej popularne znaki typu ś, ż, ź i wtedy zaczynają być schody. Hasła są podzielone na całkiem sporo kategorii, przy czym czasem jest to pomoc, ale zdarzało mi się, że było to bardziej utrudnienie, bo dopasowanie było odrobinkę mylące. Mimo wszystko przyjemność z gry jest tak sama, jak w dzieciństwie. Jeśli zaś chodzi o inne rzezy to nieszczególnie jest tu o czym pisać – po uruchomieniu gry nie pokazuje nam się nawet menu, tylko od razu kontynuowana rozgrywka. To dobrze, bo przy takie prostocie możemy odpalić Wisielca nawet na moment i rozwiązać jedną czy dwie zagadki. Poza tym mamy osiągnięcia oraz ranking przy wykorzystaniu Game Center oraz zabawę na dwie osoby, gdzie jedna osoba zadaje słowo, a druga zgaduje i na odwrót. Czy warto? Wisielec to klasyka w najczystszej postaci, ale to nic złego, wręcz przeciwnie. Gra bawi swoją prostotą, dużym zasobem słów i po prostu tym nostalgicznym podejściem, te zabawy działały na nas, jak byliśmy młodsi. Jeśli macie ochotę na powrót do dzieciństwa to jest to, jak najbardziej słuszna droga. Przy okazji wcale nie taka prosta, bo kategorie takie, jak medycyna, państwa czy owady mogą Was jeszcze zaskoczyć. Link do aplikacji (aplikacja uniwersalna, 0.79 Euro). 