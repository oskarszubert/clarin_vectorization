28.02.2013 Jak byłem mały to miałem na ścianie wielką mapę świata. Wokół niej znajdowało się wiele różnych flag, zdecydowanie nie były to wszystkie możliwe, ale najbardziej znanych państw. Zapewne sam kojarzysz wiele krajów, ale jak Ci idzie z ich stolicami? Byłbyś w stanie podać bezbłędnie ich położenie? A może zawsze marzyłeś o tym, aby się tego nauczyć, ale nie miałeś odpowiedniej motywacji? Jeśli chociaż raz odpowiedziałeś sobie w głowie „tak” to zagrajmy online w GEO Play. Aplikacja wita nas logiem oraz trzema przyciskami, dzięki którym możemy zagrać online łącząc się poprzez Game Center, potrenować “na sucho” i zobaczyć jakie odznaki mamy do zdobycia. Odznaki to stały punkt wielu aplikacji geolokacyjnych (np. Foursquare’a). Nie mniej jednak, aby tutaj taką zdobyć należy umieścić pinezkę nie dalej niż 100km od danej stolicy. Informacją o zdobyciu możemy się podzielić z innymi, stukając w przycisk Share. Tymczasem, aby potrenować lub zagrać z przeciwnikiem, musimy wybrać region, w którym chcemy się bawić. Następnie rozpoczynamy pierwszą z trzech rund. W tle leci muzyka, zaś naszym zadaniem jest przybliżenie obrazu i zaznaczenie położenia stolicy wyżej wymienionego państwa. Mamy na to tylko minutę. Wygrywa osoba, które określi dokładniejsze przybliżenie usytuowania podanego miasta.  W górnej części aplikacji czekają na nas statystyki, które możemy podejrzeć z głównego widoku menu, a także ustawienia. Te ostatnie nie są zbyt bogate. Dostępna jest zmiana mil na kilometry, dostosowanie głośności oprawy dźwiękowej, zgłoszenie błędów. Co takiego wspaniałego może być w tej grze? Otóż, nie wymaga ona od Ciebie, abyś był naprawdę wielkim graczem i miał zręczne palce do stukania w ekran. Najważniejszą przewagą nad przeciwnikiem będzie tutaj wiedza, którą posiadasz (lub Twoja szybkość sprawdzania w Internecie) oraz precyzja umieszczenia pinezki na mapie. Dzięki GEO Play będziemy mogli połączyć naukę z zabawą. Nauczymy się nowych stolic państw tego świata oraz ich położenia. Spójny minimalizm i łatwość obsługi dodaje tylko uroku tej prostej aplikacji. Niestety cena aplikacji – 1, 29$, tak samo jak brak polskiej wersji językowej nie zachęcają do jej zakupu. Dostępna jest jednak wersja FREE dla wszystkich miłośników geografii. 