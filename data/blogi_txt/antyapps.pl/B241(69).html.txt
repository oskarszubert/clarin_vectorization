04.02.2014 Jeszcze jedna nakładka graficzna o której mam przyjemność pisać. To kolejna pozycja, która boi się jakichkolwiek rewolucji i korzysta z utartych już ścieżek jeżeli chodzi o design. Ale to również jeszcze jeden produkt, który nie byłby sobą, gdyby nie dorzucił do nich swoich trzech groszy. Bez większych trzęsień ziemi, jednak do klasycznego wyglądu z dockiem dorzucił nieco inny sposób wyboru aplikacji.  Już przy pierwszym uruchomieniu programu zostajemy zapoznani ze wszystkimi sztuczkami i funkcjami oferowanymi przez Action Launcher. Nie ma ich może specjalnie wiele, jednak najważniejszym — i zarazem najbardziej charakterystycznym — elementem, jest wysuwana szuflada ze wszystkimi zainstalowanymi aplikacjami. By ją wywołać należy kliknąć w ikonę umiejscowioną tuż przy prawej górnej krawędzi ekranu głównego, albo najzwyczajniej w świecie wysunąć ją gestem maźnięcia palcem w kierunku prawej strony panelu dotykowego. Analogicznie z drugiej strony umieszczono zaś quickpage, czyli miejsce w którym składować możemy odnośniki do najczęściej używanych aplikacji, dzięki czemu ich znalezienie już nigdy nie będzie problemem — wystarczy jedno przeciągnięcie palca. Bardzo ciekawą opcją jest możliwość wywołania obu podręcznych, wysuwanych menu z każdego miejsca w urządzeniu, także podczas włączonych innych programów. Jeżeli miałyby ze sobą wejść w konflikt w powodu wykorzystania tych samych gestów, zawsze możecie je nieco zmienić w ustawieniach. Zarezerwowane jest to jednak wyłącznie dla pełnej, płatnej wersji programu — uprzedzam, abyście nie byli zdziwieni przy okazji odpalenia darmowej edycji, pełniącej raczej funkcję demonstracyjną tego czego można się spodziewać.  Ciekawym pomysłem są także Covery, czyli jak sam twórca aplikacji je określa — naturalna ewolucja jaką przeszły w programie foldery. Te polegają na tym, że rozwijane są gestem — kiedy klikniemy na ikonę zaś, po prostu otwieramy aplikację. Interesujące rozwiązanie, podobnie jak zmiana ikon według własnego widzimisię. W ciekawy sposób podjęto również temat widżetów. Z jednej strony Action Launcher nie jest, jak już wspomniałem, żadną rewolucją. Z drugiej strony to solidnie wykonana aplikacja, z której korzystanie jest prawdziwą przyjemnością. Szybki dostęp do najważniejszych dla nas skrótów czy też całej listy aplikacji to spore ułatwienie dla każdego z użytkowników. Do tego dochodzi jeszcze cały szereg opcji związanych z zupełnie świeżym podejściem do folderów, choć ich klasyczna odsłona również ma się dobrze. Jak już wyżej wspomniałem, aplikacja dostępna jest zarówno w wersji darmowej jak i płatnej — tę pierwszą warto jednak potraktować w ramach dema, za drugą zaś przyjdzie nam zapłacić ok. 13 pln. 