09.08.2013 Ekosystem usług Google ma to do siebie, że coraz ciekawiej rysuje się przyszłość związana z przenikaniem się większości projektów z oferty firmy z Mountain View. Dzięki ciągłemu rozwijaniu możliwości przeglądarki Chrome poza faktyczne ramy tworu, który faktycznie można by nazwać „przeglądarką” otrzymujemy takie ciekawostki jak rozbudowane powiadomienia. Te zostały wręcz fantastycznie wykorzystane przez polskiego dewelopera Damiana Piwowarskiego, który postanowił umożliwić przesyłanie powiadomień z naszego smartfona z Androidem na ekran komputera.  Aplikację Krome znajdziemy w Google Play w atrakcyjnej cenie 0,99 dolara, czyli około 3 złotych. Dodatek o tej samej nazwie znajdziemy w Chrome Web Store zupełnie za darmo i jest on oczywiście niezbędny do pełnoprawnego działania całości. Sparowanie aplikacji z dodatkiem odbywa się poprzez podanie kodu wyświetlonego na ekranie smartfona i w przypadku braku błędu nasze urządzenia połączone są w ciągu dosłownie jednej chwili.  Wtedy możemy przejść do personalizacji samych powiadomień, ponieważ możliwe jest wskazanie aplikacji, których notyfikacje będą wyświetlane na naszym komputerze. W aplikacji można także podejrzeć jakie ostatnie powiadomienia zostały odebrane przez telefon, a następnie wysłane do przeglądarki. Możliwe jest także wysłanie przykładowego powiadomienia, dzięki któremu możemy sprawdzić, czy usługa działa poprawnie. Ze względu na ograniczenia wynikające z początkowej fazy projektu, jak na razie ilość obsługiwanych powiadomień nie jest nielimitowana (1 na 20 sekund z jednej aplikacji lub 300 dziennie).  Bardzo fajnie została także rozwiązana obsługa wiadomości SMS – oprócz samego powiadomienia możliwe jest odpowiedzenie na wiadomość z poziomu komputera. Do aplikacji dodano ostatnio również opcję szyfrowania danych – na ten moment znajduje się ona jeszcze w fazie beta, dlatego może zdarzyć się, że tekst przekazywanych powiadomień będzie zniekształcony. Podczas moich testów do tego nie doszło, ale należy mieć ten fakt na uwadze.   Muszę przyznać, że korzystanie na co dzień z Krome potrafi zmienić wiele przyzwyczajeń. Pracując przez większość dnia przed komputerem, bardzo często zdarza się, że należy oderwać wzrok od ekranu komputera i sięgnąć po telefon, by odebrać powiadomienie. Tych otrzymuje się całkiem sporo, a część z nich nie raz nie będzie dla nas istotna w chwili otzymania. W ten sposób bardzo łatwo jest wybić się z rytmu – Krome pozwala na zachowanie tempa pracy, ponieważ wystarczy jedynie spojrzeć w róg ekranu komputera, by dowiedzieć się, dlaczego zawibrował telefon. Oczywiście wymagane jest, by przeglądarka Chrome była cały czas uruchomiona w tle, lecz dla jej użytkowników jest to raczej codzienność, więc nie stanowi to żadnego problemu.   Biorąc pod uwagę aktualne możliwości oraz potencjał, jaki ma w sobie ten projekt gorąco zachęcam do zakupu Krome dla Waszych smartfonów – nie zawiedziecie się. Autor cały czas pracuje nad rozwojem aplikacji, starannie zapoznając się z przesyłanym mu feedbackiem. Istnieje więc ogromne prawdopodobieństwo, że ewentualne błędy lub braki zostaną naprawione w błyskawicznym tempie – a takie sytuacje miały już miejsce. Warto także nadmienić, że powiadomienia działać będą na każdym naszym komputerze z przeglądarką Chrome, gdzie zastosowana jest synchronizacja rozszerzeń. Dzięki temu korzystać możemy z wielu maszyn bez potrzeby ciągłego parowania aplikacji z dodatkiem. Bardzo wygodne. 