10.10.2013 Posiadacze urządzeń z iOS zapewne kojarzą aplikację Mercury Browser. Przez długi czas była ona alternatywą dla Safari, aż w końcu trafiła również na Androida. Czy uda jej się podbić serca użytkowników zielonego robota? Ma ku temu niemałe predyspozycje – nowoczesny silnik, obsługę pluginów, funkcje obsługi gestami, tryb prywatny i wiele, wiele innych. Przyjrzyjmy się jej bliżej. Mercury Browser ląduje na Androidzie z całkiem pokaźną liczbą funkcji. Przeglądarka w momencie premiery ma już masę fanów na iOS. Przez długi okres czasu jej autorzy zdobywali doświadczenie oraz rozszerzali możliwości swojego produktu, by w końcu przypuścić szturm na inne platformy. Rezultat? Program ma dość prosty interfejs, składający się z dwóch pasków. Przy górnej krawędzi znajdziemy pasek adresu pełniący również funkcję wyszukiwarki (tych znajdziemy tutaj 12 – począwszy od popularnego Google’a, przez Binga, a na Facebooku, Twitterze i innych skończywszy). Umieszczono tutaj ponadto dwa przyciski – odświeżania i dodawania do zakładek. Dolny pasek zawiera szereg narzędzi i zapewnia nam dostęp do pluginów, zakładek, menu oraz listy otwartych kart. Nie zabrakło tutaj również strzałek wstecz oraz dalej.   Menu przeglądarki kryje masę przydatnych funkcji. Znajdziemy w nim m.in. nocny tryb interfejsu, suwak jasności podświetlenia, tryb prywatny, funkcje zmiany user agent, a także polecenie blokujące autoobracanie. Słowem jest tutaj wszystko, co nowoczesna mobilna przeglądarka powinna posiadać. Ciągle głodni? W menu pluginów znajdziemy dodatkowe moduły, które służą m.in. do tłumaczenia witryn, przesyłania ich za pomocą WiFi do innych urządzeń czy aktywowania trybu czytania z „czystym” tekstem. Twórcy dodali również funkcję blokowania reklam oraz integracji z Dropboksem, gdzie można zapisywać pobierane pliki. Nie ukrywam, że liczba dostępnych tutaj funkcji mnie mocno zaskoczyła. Oczywiście pluginy mają to do siebie, że możemy ją włączać i wyłączać – w zależności od potrzeb.  Dobre prezentuje się tutaj również system zarządzania kartami. Aplikacja układa je pionowo na osobnym ekranie, co pozwala nam zamykać każdą za pomocą poziomego przeciągnięcia palcem (zupełnie jak aplikacje działające w tle w Androidzie). Na każdej nowej karcie znajdziemy zaś miniaturki wcześnie skonfigurowanych witryn, dzięki czemu mamy do nich łatwiejszy dostęp. Możliwości możliwościami, ale co z szybkością działania? Zaskoczę Was, ale tutaj Mercury Browser nie ma sobie nic do zarzucenia. Moje subiektywne odczucia wskazują, że działa szybciej niż Chrome beta zainstalowany tuż obok. Choć nie potwierdzają tego wyniki benchmarków: w V8 uzyskałem 1460 pkt (w Chrome 2370), a w SunSpider 1633,6 (Chrome – 1080,7). Najlepiej zatem samodzielnie sprawdzić przeglądarkę pod względem wydajności. Ja podczas testów byłem z niej bardzo zadowolony.   Mercury Browser to przeglądarka o ogromnych możliwościach, które na pewno docenią użytkownicy intensywnie surfujący po sieci na smartfonie/tablecie. Do atutów programu na pewno trzeba zaliczyć intuicyjny interfejs i bardzo pozytywne doświadczenia użytkownika. Niepokój wzbudzają natomiast kiepskie wyniki w benchmarkach. 