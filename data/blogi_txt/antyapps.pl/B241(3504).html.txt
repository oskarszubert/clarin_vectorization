23.08.2013 Liczba gier w których przekładamy i układamy klocki w każdym ze sklepów z mobilnymi aplikacjami z każdym tygodniem niebezpiecznie się powiększa. Niebezpiecznie, bo co rusz przybywa dobrych, wartych uwagi propozycji, które święcą później triumfy i porywają kolejnych graczy na długie godziny. I kiedy mam wrażenie, że na tym polu nie ma już miejsca dla nowych tytułów, to widzę w zestawieniach cieszących się największą popularnością w Google Play kolejne tytuły — ostatnio wpadł mi tam w oko Save My Dog. No i co miałem zrobić, ocaliłem! Na planszach znajdziemy zestawy różnokolorowych, przeplatających się klocków. By je zredukować potrzebne są obok siebie co najmniej dwa identycznego koloru — wówczas się ich pozbywamy, a nasze zwierzaki lądują nieco niżej. A głównym naszym zadaniem jest zadbanie o to, by znalazły się na parterze, mieszcząc się przy tym w ściśle określonej dla każdego z wyzwań liczby ruchów. W zależności od tego jak zręcznie się z tym wyrobimy, jesteśmy oceniani w skali od jednej do trzech… kości dla psa. Oczywiście to dopiero początki, bo im dalej w las, tym trudniej. Dochodzą martwe miejsca i elementy, które mają na celu przeszkodzić nam w sprawnym dopięciu swego.  I tak jak zostało dodane w opisie gry, tak też uczyniono — sama mechanika, zasady i „przejście” nie powinno sprawić większego problemu. Sprawy komplikują się, jeśli zależy nam na wyciągnięciu z niej jak najwięcej, czyli zdobycie najwyższych not za każde z pięćdziesięciu przygotowanych wyzwań. Wtedy musimy być gotowi na powtórki i tzw. masterowanie, no chyba że jesteście prawdziwymi wymiataczami i uda Wam się wszystko rozpracować już przy pierwszym podejściu. Pod względem wykonania byłem bardzo pozytywnie zaskoczony. Jak na produkcję bez mikropłatności i czerpiącą zyski jedynie z nienachalnych reklam, Save My Dog naprawdę zdało egzamin. Estetycznie się prezentująca, z miłą dla ucha muzyką i sterowaniem, które raczej dla nikogo nie będzie stanowiło problemu. Wystarczy jedynie kliknąć na interesujący nas obszar, by się go pozbyć — łatwiej i bardziej intuicyjnie już się chyba nie dało. Przyznaję, że Save My Dog okazało się bardzo miłym zaskoczeniem. Z przykrością muszę stwierdzić, że gro tytułów cieszących się ogromną popularnością w Google Play jest dość przeciętnymi, a wręcz słabymi, tytułami. Tym razem jednak mamy do czynienia z naprawdę solidną grą, która — jak większość gatunku — wciąga i hipnotyzuje. Jeśli jesteście fanami gatunku, albo zwyczajnie poszukujecie tytułu który możecie od czasu do czasu odpalić i przy okazji świetnie się bawić, to zdecydowanie powinniście dać grze szansę. 