09.05.2013 W przeciągu ostatniego roku, półtora rynek aplikacji mobilnych przeszedł stopniową, ale mającą spore konsekwencje transformację. Jeszcze stosunkowo niedawno wytypowanie potencjalnego przeboju, który ma szanse zdobyć serca mobilnych graczy nie należało do rzeczy niemożliwych. Tytuły mądrze przemyślane, okraszone stylową, charakterystyczną grafiką, dobrze zbalansowane i z wygodnym sterowaniem oraz z sylwetką zapadającego w pamięć bohatera miały ogromne szanse na przebicie się i zajęcie stałego miejsca w świadomości graczy. Gdyby bohater dzisiejszego wpisu – CandyMeleon miał premierę kilkanaście miesięcy temu, z miejsca wróżyłbym mu duży sukces. Czasy jednak się zmieniły. Tydzień w tydzień w AppStore i Google Play pojawia się ogromna ilość aplikacji i gier. Wśród nich gro stanowią produkcje słabe i przeciętne, ale nie brak prawdziwych perełek, które swego czasu było się w stanie policzyć na palcach jednej ręki. Dziś dobre tytuły giną w natłoku jeszcze lepszych, a spora konkurencja sprawia, że mało która aplikacja jest w stanie zaistnieć, wybić się ponad zmyślnie zaprojektowane rywalki. Typowym przedstawicielem świetnego tytułu, który ma niewielkie szanse na duży sukces jest CandyMeleon, gra opowiadająca o przygodach pewnego kameleona, dla którego największą delicją są… cukierki.  CandyMeleon posiada wszystkie cechy potencjalnego hitu. Gra jest śliczna, główny bohater sympatyczny, a grywalność bardzo wysoka. Złego słowa nie mogę napisać o dobrze zaprojektowanym sterowaniu, które podczas rozgrywki sprawdza się bezbłędnie. Mało tego. Produkcja jest darmowa, póki co nie dopatrzyłem się w niej agresywnych reklam, a pokonywanie kolejnych wyzwań nie wymaga konieczności korzystania z mikropłatności.  Rozgrywka w CandyMeleon polega na wyłapywaniu pojawiających się na ekranie słodkości. Zadanie wymaga zręczności i skupienia, gdyż na naszego bohatera, prócz cukierków czyhają nie lada niebezpieczeństwa, wśród których znajdziemy trujące słodycze i żarłoczne, przerośnięte piranie. Zabawa jest przednia, a sterowanie za pomocą wychyleń tabletu/smartfona i dotyku jest wygodne i precyzyjne. Nie jestem w stanie przewidzieć czy CandyCameleon na dłużej zagości w świadomości graczy. W ostatnich miesiącach widziałem wiele przykładów świetnych aplikacji i gier, które po chwilowym zaistnieniu na liście Top w AppStore znikały bez wieści. Gra ma jednak niezły potencjał, a wykonaniem nie odbiega od produkcji, które swego czasu stały się prawdziwymi hitami. Czas pokaże jak będzie w tym przypadku. 