09.08.2012 Gier zręcznościowych nam na tabletach i smartfonach pod dostatkiem. Niekończące się propozycje tzw. free-runnerów, czyli produkcji z biegnącymi cały czas przed siebie postaciami którymi tylko skaczemy i skręcamy Was znudziły? Sprawdźcie zatem produkcję polskiego programisty — Way Away — która również zmusi Was do nieustannego mazania palcem po ekranie, tym razem jednak w nieco innej konfiguracji niż dotychczas. W Way Away wcielamy się w opiekuna niewielkiego, czarnego zwierzaka któremu musimy pomóc dobiec do celu. Niezbędna nam w tym będzie opcja możliwość rysowania dla niego kolejnych metrów drogi. Naszym zadaniem jest tak ją wykorzystać, by masz podopieczny zebrał po drodze jak najwięcej porozrzucanycj przedmiotów, a przy okazji nie dał się zepchnąć w przepaść, np. zahaczając o wystające konary czy inne gęsto rozstawione przeszkody.  Oprócz podstawowego trybu przygody, w którym przyjdzie nam zmagać się w kilkunastu przygotowanych przez twórcę planszach porozrzucanych po czterech różnorodnych światach, w grze znalazły się także dwa dodatkowe. Nieskończony w którym z założenia biegniemy tak długo, aż nie pobijemy swojego rekordu; oraz pospiesz się, w którym cała ta bieganina nareszcie nabiera tempa. Kiedy obudzi się w nas syndrom stwórcy, zawsze możemy włączyć edytor poziomów i samodzielnie przygotować labirynt, przez który ciężko będzie się przemknąć bez szwanku.  Uwagę od razu po włączeniu gry przykuwa wszechobecny język polski który, nawet wśród rodzimych produkcji, jest prawdziwą rzadkością. Oczywiście dostępne są również inne języki europejskie (m.in. angielski, francuski czy hiszpański). Wpadająca w ucho muzyka, płynna animacja i minimalistyczny, acz dostatecznie dobry by nie odstraszać i nie przeszkadzać w zabawie, design tworzą świetną kombinację, która absolutnie wystarcza do tego, by przykuć do ekranu na dłużej. Wynikami naszych zmagań podzielić się online w serwisie Scoreloop, co powinno być gratką dla wszystkich miłośników rywalizacji.  Może i Way Away nie wyróżnia się niczym specjalnym, jednak posiada pewien magnetyzm, przez który zupełnie nie miałem ochoty wyłączać gry. Odblokowywane po drodze zwierzaki fajnie komponowały się z sielankowym klimatem, podobnie jak kolorowe lokacje. Grę można nabyć za niewiele ponad 3 złote w Google Play. Jeżeli zaś wciąż nie czujecie się przekonani do zakupu, możecie też spróbować darmowej wersji okraszonej reklamami. Ocena: 4+ 