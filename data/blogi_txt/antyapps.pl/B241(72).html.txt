08.08.2013 Developerzy nie przestają zaskakiwać. Wczoraj pisałem o aplikacji pozwalającej na uruchamianie aplikacji gestami, a dziś kolejna funkcja pierwsze smartfona Motoroli i Google’a stała się ogólnodostępna. Active Notifications pozwala na uruchamianie szybkich, oszczędzających baterię i bardzo przyjemnie wyglądających powiadomień na ekranie blokady. Niestety Active Notifications ma bardzo ograniczony zasięg, bo zadziała jedynie na urządzeniach z Androidem 4.3 wyposażonych w wyświetlacz AMOLED. Ten ostatni warunek wydaje się dość racjonalny, bo wspomniana energooszczędność takiego rozwiązania polega na tym, że ekrany wykonane w tej technologii potrafią podświetlać tylko fragment powierzchni i w ten sposób absorbować mniej energii. Dzięki temu Active Notifications mogą działać właściwie bez przerwy i nie opróżnią nam zbyt szybko baterii.  W porównaniu z Active Display z Moto X rozwiązanie to ma pewne ograniczenia. Przede wszystkim nie potrafi uruchamiać jednocześnie więcej niż jednego powiadomienia. Można to zrzucić na karb wersji eksperymentalnej, bo w tej postaci jest dystrybuowane to rozwiązanie. Zapewne z czasem autorom uda się obejść to ograniczenie. Na szczęście jeśli chodzi o typy powiadomień, obsługiwana jest ogromna liczba programów. Jak jednak te powiadomienia działają w praktyce? Wykorzystywany jest tutaj dobrze znany pierścień blokady ekranu, na którym, po naciśnięciu centralnego punktu, pojawiają się aktywne powiadomienia. W ten sposób możemy szybko podejrzeć treść wiadomości czy nieodebrane połączenia. Aplikacja jest teoretycznie dostępna za darmo, ale ze pełnię możliwości musimy dopłacić, kupując wersję premium – około 3 złotych.   Autorzy zaimplementowali tutaj kilka ciekawych rozwiązań. Przykładowo Active Notifications nie pojawi się w przypadku, gdy smartfon jest w kieszeni, pokrowcu lub torbie. Zapewne w tym celu wykorzystywany jest czujnik światła, który sprawdza, kiedy należy wyświetlić ikonki. Użytkownik może również wyłączyć je w godzinach nocnych, kiedy właściwie nie są w ogóle potrzebne, albo aktywować tryb prywatny, w którym szczegóły dotyczące powiadomień nie będą wyświetlane. Jeżeli dysponujecie najnowszym Androidem, a w dodatku Wasz smartfon posiada ekran AMOLED, to zdecydowanie warto wypróbować to rozwiązanie – przynajmniej jako ciekawostkę. W przeciwnym wypadku albo go nie zainstalujemy, albo szybko opróżnimy baterię nieustannym podświetleniem wyświetlacza innego niż AMOLED. Samo rozwiązanie wymaga jeszcze szlifów i usprawnień, ale jak na wersję eksperymentalną spisuje się całkiem przyzwoicie. 