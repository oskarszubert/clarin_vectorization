28.05.2012 Nie tak dawno usłyszałem, że przetrwanie pszczół na przestrzeni kilkunastu następnych lat stoi pod znakiem zapytania. Biorąc pod uwagę jak ważną rolę w przyrodzie pełnią, przed następnym rozduszeniem przedstawiciela tego gatunku domowym kapciem chyba warto się zastanowić dwa razy. By jeszcze bardziej sobie uświadomić, jak ciężką pracę wykonują te często mylone z dużo mniej sympatycznymi osami owady, zachęcam do zagrania w nową grę studia Fightless – Bee Leader. Leć dookoła świata zbierając ukryty w kwiatach nektar. Uważaj na wrogów, stojące wszędzie przeszkody oraz złą pogodę. Zbierz tyle nektaru ile potrafisz zanim zajdzie słońce. – Tak w skrócie można opisać przygodę jaka czeka na nas podczas gry w Bee Leader. W najnowszej aplikacji developerów studia Fightless wcielimy się w rolę sympatycznej pszczoły, której zadaniem jest wyprodukowanie jak największej ilości miodu. By jednak nasza bohaterka nie czuła się samotna, po drodze możemy zbierać jej zagubione przyjaciółki, które będą podążać razem z nami. Im większa jest nasza grupa, tym więcej nektaru jesteśmy w stanie zebrać.  Choć twórcy postanowili dogodzić nam w kwestii sterowania, bowiem udostępnili aż trzy metody – joystick, dotyk oraz ruchy telefonem – to właśnie ten element gry sprawia mi największe trudności. Kierowanie pszczołą nie należy do rzeczy najłatwiejszych, system bardzo trudno wyczuć. Wydaje mi się, że dużo bardziej skuteczne byłoby wykorzystanie systemu znanego z chociażby z gry Flight Control, jednakże wtedy moglibyśmy dużo stracić w kwestii poziomu trudności samej gry. W końcu nikt nie nauczył się latać od razu. Zachwyca natomiast oprawa Bee Leader. Przystosowana do ekranu Retina, kolorowa grafika gry cieszy oko i przyciąga do tytułu niczym magnes. Gra może się także pochwalić oryginalną ścieżką dźwiękową.  Twórcy przygotowali dla nas 12 poziomów rozmieszczonych do czterech różnych światów. Na odkrycie czeka pustynia, wieś, miasto oraz wyspa. By odblokować kolejne poziomy, będziecie musieli zdobyć co najmniej połowę miodowej beczułki w „levelu” poprzedzającym. Pomimo początkowych problemów z przyzwyczajeniem się do sterowania, Bee Leader pochłonęło już kilka godzin z moich ostatnich dni. Produkcja jest przystosowana zarówno do ekranu iPhone jak i tabletu firmy Apple. Grę kupicie w App Store za 0,79€. 