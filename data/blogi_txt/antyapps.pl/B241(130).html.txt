15.05.2013 Mająca niedawno miejsce całkowita przebudowa wyglądu największego Polskiego serwisu aukcyjnego nie przypadła do gustu jego użytkownikom. Dość powiedzieć, że w ankiecie dotyczącej wyglądu nowego Allegro, w której wzięło udział przeszło 5000 bywalców internetowych aukcji, ponad 97% głosujących stwierdziło, że nowa wersja serwisu nadaje się jedynie do odrzucenia. Moja opinia nie jest aż tak skrajna, ale nie da się ukryć, że nowemu Allegro raczej dalej niż bliżej do ideału. Wraz z odświeżeniem webowej wersji serwisu długo oczekiwanego debiutu doczekała się także mobilna aplikacja zaprojektowana specjalnie na iPada. Allegro mobilne nie oferuje użytkownikom wszystkich funkcjonalności znanych z przeglądarkowej wersji portalu. Po pierwsze i najważniejsze: za pośrednictwem iPada nie mamy możliwości tworzenia i wystawiania własnych aukcji. Sprzedawcy muszą zadowolić się jedynie możliwością śledzenia ich przebiegu, samą aukcję muszą już jednak stworzyć i opublikować z pomocą poczciwego blaszaka. Po drugie: tabletowa wersja popularnego serwisu aukcyjnego, to aplikacja bardzo przejrzysta i czytelna w obsłudze – cechy te pociągnęły za sobą konieczność pewnych uproszczeń, z którymi z całą pewnością boleśnie zderzą się stali bywalcy tego największego w Polskiej sieci targowiska różności. Brakuje m.in. możliwości sortowania aukcji według czasu wystawienia, więc osoby często korzystające z tego rodzaju wyszukiwania będą musiały wspomóc się tradycyjną przeglądarką. Podczas wertowania ofert, które sprzedawca ubarwił ciekawym szablonem, użytkownicy mobilni nie będą w stanie ocenić jego starań, gdyż podgląd aukcji wyświetlany jest z pominięciem arkuszy stylów.  Szybkość działania Allegro na iPada zadziwia. W moim odczuciu jest zdecydowanie lepiej niż w przypadku tradycyjnej, webowej wersji. Lista aukcji pojawia się błyskawicznie i co ważne – wczytywana jest na bieżąco. Nie ma potrzeby klikania numerów kolejnych stron – wszystkie poszukiwane przedmioty wyświetlane są w jednym ciągu. Mamy możliwość wyboru sposobu prezentacji listy trwających aukcji – domyślnie ustawiony jest widok listy, nic jednak nie stoi na przeszkodzie by zmienić go w modne ostatnimi czasy kafelki.  Za pomocą Allegro na iPada możemy bez najmniejszego problemu zarządzać swoim kontem w serwisie: sprawdzimy aktualnie trwające licytacje, w których bierzemy udział, podglądniemy obserwowane aukcje, sprawdzimy swoją sprzedaż, saldo rachunku, a także komentarze. Niestety wszystkie bardziej zaawansowane opcje, tu weźmy na przykład regulowanie bieżącego salda będziemy zmuszeni wykonać za pośrednictwem przeglądarki. Aplikacja Allegro na iPada budzi we mnie mieszane odczucia. Z jednej strony jest szybka jak błyskawica, czytelna i wygodna w użyciu – z drugiej – bardzo ograniczona pod niektórymi względami. Odnoszę wrażenie, że Allegro w tej formie nie przypadnie do gustu użytkownikom, którzy w serwisie spędzają sporo czasu. Ci, którzy zaglądają od czasu do czasu (a do takiej grupy ja się zaliczam) powinni być zadowoleni. 