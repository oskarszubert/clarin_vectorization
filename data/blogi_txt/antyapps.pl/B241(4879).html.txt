06.05.2013 Ile razy można serwować to samo danie licząc na to, że klienci nadal będą zachwyceni jego smakiem i nie uciekną do konkurencji? Przykład Rovio i ich sztandarowej produkcji czyli Angry Birds pokazuje, że w tym aspekcie nie ma ograniczeń. Potrawa o nazwie Wściekłe Ptaki była nam już podawana wielokrotnie, a jak powszechnie wiadomo – co za dużo to niezdrowo. Tym razem fiński producent przygotował swoje główne danie z myślą o większej grupie osób i zaprosił na ucztę nas oraz naszych znajomych. Czyżby w towarzystwie smakowało lepiej? Angry Birds Friends to gra, w którą gramy jednocześnie na urządzeniu mobilnym (wyposażonym w system iOS lub Android) oraz Facebook’u. Jedyną różnicą rozgrywce w stosunku do oryginalnych Ptaków jest możliwość rywalizacji ze znajomymi z popularnego portalu społecznościowego. Powiązanie gry z Facebookiem wymaga posiadania konta w niebieskim serwisie – bez niego możemy co najwyżej spróbować swoich sił w krótkim samouczku przygotowanym przez twórców.  Rozgrywka w ABF nie odbiega od tego co widzieliśmy już kilkukrotnie w poprzednich częściach ptasiej serii. Gracze, którym strzelanie z procy do zielonych świń jeszcze się nie znudziło będą zapewne usatysfakcjonowani, natomiast tych, których poprzednie części gry nie porwały w najnowszej odsłonie niekończącego się cyklu nie znajdą niczego rewolucyjnego.  Angry Birds Friends dostępne jest za darmo. Użytkownicy systemu iOS grę mogą pobrać z AppStore, natomiast właściciele urządzeń z działających pod kontrolą Androida w celu pobrania tytułu powinni udać się do Google Play. 