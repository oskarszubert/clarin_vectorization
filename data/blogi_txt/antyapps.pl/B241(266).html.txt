31.07.2012 Wraz z ostatnim dniem lipca ruszamy z nowym cyklem artykułów, poświęconym najciekawszym aplikacjom jakie przyszło nam opisywać w danym miesiącu. Jest tego tak wiele, że czasem coś naprawdę fajnego może umknąć uwadze. Dlatego pod koniec każdego miesiąca przybliżymy wam 5-10 naszym zdaniem najciekawszych. Artykuły podzieliliśmy systemami, tak aby każdy znalazł coś dla siebie. Na pierwszy ogień idzie Windows Phone.  Mush –  jedna z najbardziej nietypowych gier w jakie ostatnio grałem. Pod każdym względem. Najbardziej wyróżnia ją model rozgrywki, niezwykle spokojny i powolny. Dla ludzi którzy przyzwyczajeni są do wartkiej akcji, gra może być męcząca. Za pomocą gestów nadajemy naszemu bohaterowi różnorakie emocje, a to wpływa na ruchy jakie wykonuje. Przykładowo uśmiech uskrzydla go i unosi ku górze. Jej dodatkowym atutem jest klimatyczna oprawa audiowizualna. Ponieważ wchodzi w skład Xbox Live, każdy może za darmo przetestować początek gry.  Mirrors Edge - pierwszy efekt porozumienia Nokii z EA Games i do tego bardzo udany. Gra bazuje na komputerowym hicie (niedocenionym przez graczy). Model zabawy oparto na klasycznym runnerze, celem naszej bohaterki jest bieg i pokonywanie kolejnych przeszkód. W połączeniu z ciekawą grafiką, dobrą muzyką, interesującymi planszami, wątkiem fabularnym w efekcie końcowym daje naprawdę wciągający produkt. Dużym plusem jest też pełna lokalizacja gry, niedostępna w wersji na systemy iOS. Niestety w Mirrors Edge mogą zagrać jedynie posiadacze Windows Phone od Nokii.  Lode Runner - doskonały przykład jak po wielu latach wydać klasyk. Pomimo 30 na karku Lode Runner w nowej oprawie dalej pozostaje miodny, a dzięki nowym mechanizmom sterowania grywalny i wciągający. W grze przyjdzie nam przemierzyć blisko 150 plansz, poziom trudności zacznie rosnąć bardzo szybko (jak przystało na grę z dawnych lat). Odstrasza jedynie cena, lekko ponad 10zł to sporo w przypadku gry retro. Tak jak powyższe tytuły Lode Runner posiada darmową wersję testową.  Zombies, Run! – to bardzo nowatorskie podejście do aplikacji wspomagającej bieganie. Zamiast nudnego trenera, czy też prostego licznika dystansu i tras otrzymujemy coś na kształt interaktywnej powieści i gry. Biegając uciekamy przed tytułowymi Zombies, zbieramy surowce i słuchamy opowieści. Dzięki temu, zaraz po zakończonym biegu możemy rozbudować naszą osadę. Jeżeli lubicie takie klimaty, lub po prostu nudzicie się podczas biegania, warto przetestować Zombies Run, tym bardziej, że edycja Windows Phone oferuje wersję demo. Niestety pełna to wydatek ponad 27zł. Note Plus – czyli prosty, a zarazem przydatny notatnik. Takich aplikacji są dziesiątki jeżeli nie setki, dlatego znalezienie tego właściwego to spore wyzwanie. Jeżeli szukacie prostej aplikacji, która pozwoli Wam na sporządzanie kopii w chmurze, zabezpieczanie notatek hasłem, a całość będzie startowała błyskawicznie Note Plus może okazać się strzałem w dziesiątkę. Program co pewien czas dostępny jest w promocji za darmo.  Bilkom – oficjalna aplikacja PKP to śledzenia rozkładów jazdy pociągów. W tym miesiącu powróciła dzięki dodaniu możliwości zakupu biletu z poziomu naszego telefonu. Dawno nie miałem do czynienia z tak przydatnym i ciekawie przygotowanym programem. Wzbogacono również opisy, obecnie otrzymujemy o wiele więcej informacji odnośnie naszego połączenia. Między innymi czas opóźnienia i przewidywane utrudnienia na trasie. Niezależnie czy z pociągu korzystacie sporadycznie, czy też jest to wasz codzienny środek transportu, Bilkom okaże się aplikacją niezwykle przydatną. 