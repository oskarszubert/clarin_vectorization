13.06.2012 Uderz w stół, a nożyce się odezwą! Kto się lubi bawić nożyczkami? Wycinać, przycinać, rozcinać. No i guziki. Jedne przynoszą szczęście i trzeba się ich złapać, inne po prostu są zabawne i kolorowe. I we wszystkich kształtach o różnej ilości dziurek. O co mi chodzi z tymi guzikami i nożyczkami? Już wyjaśniam. Oto przesympatyczna gra na chwilowe wytchnie od pracy/nauki/nic nierobienia. Oto Cut the Buttons. Gra, w której twym jedynym celem i sensem życia jest odcinanie za pomocą nożyczek guzików od różnych skrawków materiału. A, zaprawdę powiadam Ci, guzików jest cała masa, różnych różniastych i nie czekają spokojnie, aż w końcu się przymierzysz ze swoim ostrzem. Gra ma dwa tryby: arcade oraz normalny. W trybie arcade ścigamy się z czasem: musimy odciąć jak najwięcej guzików w ciągu minuty. W trybie klasycznym możemy przepuścić tylko trzem guzikom nim przegramy. Wbrew pozorom rozgrywka wcale nie jest taka prosta. Najpierw należy opanować obsługiwanie się nożyczkami, w końcu mamy multi-touch, więc aby przycinać musimy zaangażować w to nasze palce, tak jakbyśmy to robili w realu. Poza tym ważne jest, jak przycinamy. Nie wystarczy musnąć guzika, aby odpadł, trzeba wykonać odpowiednie przycięcie w odpowiednim momencie inaczej guzik zostanie tam, gdzie jest. No i co najważniejsze: guzikom się śpieszy. Skrawki materiału przelatują przed naszymi oczami, a my musimy tak skoordynować ruchy nożyczkami, aby dopasować się do tego lotu. Co ciekawe różne skrawki przelatują w różny sposób, co tylko utrudnia nam zadanie. Cut the Buttons jest niesamowicie wciągające. Ale to tylko połowa sukcesu. Jest również niezwykle, hmmm… śliczna. Ta gra aż się prosi, by w nią grać. Twórcy odwalili kawał dobrej roboty, dawno nie widziałem tak przyjemniej dla oka produkcji. Wszystko jest rewelacyjnie dopasowane: już sama obsługa menu sprawia przyjemność.  Minusy? Choć bardzo się staram, trudno mi jest znaleźć takowe. Ten tytuł broni się sam. Co najwyżej ktoś może się zirytować, gdyż obsługa nożyczek nie jest tak prosta, ale o to w tym właśnie chodzi, prawda? Na minus mogę dać to, że gra jest mało rozbudowana. Tylko dwa tryby rozgrywki to ciut za mało, szybko można się znudzić. Oczywiście zapał do pobijania swojego rekordu utrzymuje nas przy grze, ale w ostatecznym rozrachunku można się szybko tym zmęczyć. Niemniej jednak Cut the Buttons to naprawdę świetna gra: wciąga, ale nie wchłania, więc idealnie nadaje się na chwilę wolnego czasu, do tego jest graficznie rewelacyjnie przygotowana. Normalnie kosztuje 0,79 euro, jednak teraz jest promocja i można ją dostać za darmo. Występuję w dwóch wersjach, na iPhone’a i iPada, niestety wersja na tablet nie jest darmowa, ale też jest na przecenie. Osobiście polecam ściągnąć, zwłaszcza, gdy jest jeszcze za free. Ocena: 5 