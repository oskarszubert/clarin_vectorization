02.07.2013 Jeśli chodzi o polskie serwisy filmowe, w segmencie mobilnym niepodzielnie rządzi Filmweb, którego aplikacja jest naprawdę solidnym i dopracowanym produktem o rozbudowanych możliwościach i funkcjach. Nie oznacza to jednak, że konkurencja ze spuszczoną głową ustąpi tu pola. Właśnie bowiem swoją nową aplikację na smartfony zaprezentowała Stopklatka. Do tej pory Stopklatka miała na swoim koncie aplikację z newsami i repertuarem kin, która jednak nie podbiła serc użytkowników mobilnych. W Google Play program ma średnią 3,6, co nie świadczy o nim zbyt dobrze. Twórcy najstarszego serwisu filmowego, przecierają zatem szlaki z nowym produktem – Stopklatką News. Jak sama nazwa wskazuje, mamy tutaj do czynienia z aplikacją ukierunkowaną na dostarczanie codziennej porcji świeżych informacji. Po uruchomieniu programu zobaczymy od razu listę najnowszych publikacji ze Stopklatki. Każdą z nich opatrzono stosowną fotografią, a całość utrzymano w ciemnej tonacji z fioletowymi wstawkami. Wybranie dowolnej publikacji przenosi nas do podstrony, na której znajdziemy jedynie zdjęcie nagłówkowe i tekst. Wygląda to niemalże tak, jakby potraktowano artykuł aplikacją typu Pocket czy Readability.   Efekt jest bardzo przyjemny dla oka i czytelny. Użytkownik może zmienić rozmiar czcionki oraz udostępnić artykuł w serwisach społecznościowych, do czego służą przyciski na dolnej, automatycznie ukrywanej belce. Brakuje mi tutaj opcji pozwalającej zmianę kroju czcionki – aktualna, będąca prawdopodobnie czymś na miarę Monotype Corsiva nie każdemu się spodoba (mnie osobiście odrzuca). Przydałoby się też zaimplementować tutaj system komentarzy, co by znacząco podniosło możliwości i zastosowanie aplikacji. W opcjach, do których możemy przenieść się za pomocą przycisku w prawym górnym rogu nie znajdziemy zbyt wielu ustawień. Prawdę powiedziawszy jest tylko jedno – pozwalające na zapisywanie artykułów do odczytu offline podczas połączenia z siecią WiFi. Tymczasem brakuje takich elementarnych funkcji, jak chociażby jasna wersja kolorystyczna, synchronizacja w tle, rozmiar cache aplikacji itp. Prezentuje się to nadzwyczaj ubogo i skromnie. Stopklatka News to aplikacja niebywale prosta, wręcz zbyt prosta. Twórcy ograniczyli liczbę funkcji do minimum, tworząc w ten sposób produkt wykastrowany z elementarnych poleceń oraz opcji konfiguracyjnych. Chciałoby się napisać cokolwiek więcej dobrego na temat tego produktu, ale jest to bardzo trudne , bo w istocie nie robi on nic poza wyświetlaniem newsów z działu aktualności Stopklatki. Podobny (a pewnie nawet lepszy) efekt dałaby mobilna wersja strony w przeglądarce.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 