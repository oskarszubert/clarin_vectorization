12.03.2012 Super Mario dawniej był wręcz synonimem platformówek. Najpopularniejszy tytuł z tego gatunku, wciąż pamiętany przez popkulturę. Każda nowa gra z tego gatunku porównywana jest do Mario. Nie będę więc oryginalny i powiem tak samo – Super Androix podobny jest do Mario, jednak ma innego bohatera i oprawę graficzną. Jak w to się gra? Nie powiem nic nadzwyczajnego – tak jak w Mario. Na ekranie narysowany mamy krzyżak oraz dwa przyciski. Jeden z nich odpowiada za skok, a drugi za strzelenie z broni – w rzeczywistości wyrzucenie jakiejś kulki, która strąca wrogów z planszy. Sterowanie jest zatem banalne. Podobnie jak w Mario im dłużej wciskamy kierunek, tym coraz szybciej biegnie bohater. A tym jest sympatyczny duszek w kolorystyce Androida. W grze dostępnych jest 80 poziomów w ośmiu światach. Levele są generowane automatycznie, dzięki czemu podczas powtórek zawsze gramy w innym układzie planszy. Z poziomu na poziom trudność wzrasta. Objawia się to na przykład zwiększoną liczbą wrogów, czy też większymi przepaściami do przeskoczenia. Grafika jest stylizowana na 16-bitowce. Całość ma dzięki temu swój unikalny klimat, jednak nie powala on na kolana tak jak ten w Meganoidzie. Super Androix nie jest tak dopracowany, co smuci, bo tytuł mógłby sporo dzięki temu zyskać. Czy warto? Dobra platformówka dostępna za darmo. Nie jest rewelacyjna, ale jeśli skończyliście już grać w produkcje Orangepixel takie jak Meganoid, Stardash czy Jumpy, możecie jej spróbować.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 