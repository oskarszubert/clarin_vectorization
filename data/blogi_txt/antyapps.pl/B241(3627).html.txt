18.09.2012 Czasami zdarza się taka sytuacja, że w jednym momencie chcemy zarówno kręcić film, jak i robić zdjęcia. Jednak aplikacji umożliwiających to nie jest szczególnie dużo. Wprawdzie znajdziemy sporo produkcji, które pozwalają, na przykład wyciągać zdjęcia z nakręconego filmu, ale żeby robić jedno i drugie w tym samym czasie? Dlatego dziś przedstawiam aplikację dla wszystkich tych, którzy szukają takiej opcji. Nazywa się Sametime i, co tu dużo mówić, jej nazwa mówi sama za siebie. Aplikacja ta umożliwia nam kręcenie filmu i jednoczesne robienie fotek za pomocą naszego telefonu. Jak wygląda i działa Sametime? No cóż, jeżeli chodzi o wygląd ten aplikacji, to po uruchomieniu poczułem się, jakby czas cofnął się o kilka lat. Design tej aplikacji jest, delikatnie mówiąc, zeszłoroczny. Widać, że twórcy zdecydowali się nie wkładać zbyt dużo wysiłku w wizualny aspekt swojego produktu, stawiając na funkcje.  Tylko, że z tymi funkcjami też jest średnio. Zasadniczo możemy tylko włączyć i wyłączyć lampę oraz zmienić kamerę i to wszystko. Zero przybliżania, zero siatki, ogniskowania obrazu, i tym podobnych narzędzi. Tylko ekran, u dołu którego po lewej stronie znajdziemy guzik do nagrywania, a po prawej do robienia zdjęć. Jak działa? Proste, włączamy nagrywanie i gdy kręcimy filmik jednocześnie robimy zdjęcia. Aplikacja automatycznie zapisuje wszystko w pamięci telefonu. Muszę przyznać jedno, że Sametime działa dobrze. Może nie jest ładny, może nie ma wielu funkcji, ale wykonuje swoje zadanie, a zdjęcia robią się szybko i bez opóźnień. Pod tym względem niewiele mam do zarzucenia tej aplikacji i mógłbym ją polecić każdemu, kto potrzebuje takiej funkcjonalności. Gdyby nie cena. Aplikacja kosztuje 1,59 euro, co jest całkiem sporo, jak na produkt o tak ograniczonej funkcjonalności. Osobiście nie wiem, czy zdecydowałbym się na jej zakup w normalnych warunkach, ale obecnie jest na promocji i za darmo, więc można wypróbować. Ocena:4 