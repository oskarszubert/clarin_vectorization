26.09.2013 Odnalezienie się w gąszczu portali o najróżniejszej tematyce wymaga od nas naprawdę sporo czasu i wysiłku, żeby wybrać tylko te miejsca, które naprawdę nas interesują i spełnią nasze oczekiwania. Również jakość publikowanych w sieci treści wymaga od nas czujności i dystansu. Chcąc dowiedzieć się czegoś nowego, nie zawsze wiemy, gdzie szukać. Naprzeciw wychodzą nam najróżniejsze serwisy pomagające wyselekcjonować określone informacje, jak choćby naprawdę świetny i przystępny Flipboard, filtrujący tematycznie najciekawsze teksty czy ciekawostki, które codziennie publikowane są na setkach najbardziej znanych portali. Learnist to edukacyjna alternatywa dla tego typu rozwiązania, polegająca na dzieleniu się wiedzą z innymi. Dzięki aplikacji i społeczności dostępnej również z poziomu przeglądarki internetowej, w wolnych chwilach będziemy mogli podnieść swoje kompetencje z dowolnej dziedziny lub poznać ciekawostki, którymi później będziemy mogli brylować w towarzystwie. Learnist to tak naprawdę połączenie nauki z fiszek, jaką znamy z aplikacji takich jak choćby Studyblue z portalami typu DIGG, o którego mobilnej wersji również pisaliśmy niedawno. Jest to serwis społecznościowy pozwalający podzielić się swoją wiedzą i ciekawostkami w przystępnej formie kart z informacjami, które w przypadku bardziej obszernych tutoriali czy tekstów informacyjnych działają na zasadzie slajdów. Oczywiście tę samą wiedzę możemy również czerpać z wpisów innych użytkowników.  Muszę przyznać, że aplikacja potrafi zatrzymać nas przy sobie na dłużej. Liczba wpisów z najróżniejszych kategorii jest naprawdę obszerna, a przy tym co i rusz trafiałem na teksty, które w jakiś sposób mnie zainteresowały. Wynika to z tego, że po zainstalowaniu apki wybieramy kategorie, które najbardziej nas ciekawią. Ta część serwisu została przygotowana naprawdę skrupulatnie, ponieważ poza możliwością polubienia ogólnych działów typu muzyka czy kuchnia, możemy również zaznaczyć podkategorie. Jest ich naprawdę dużo i są wyjątkowo szczegółowe. Oddzielny dział dla piwa w zakładce kulinaria, Nintendo w grach i setki innych podgrup pozwalają naprawdę dobrze dostosować stream nowych wpisów do własnych potrzeb.  W aplikacji Learnist zabrakło mi kilku funkcji. Przede wszystkim, z jej poziomu możemy jedynie przeglądać treści dodane przez innych. Przesłanie własnych fiszek z ciekawostkami jest możliwe tylko kiedy korzystamy z serwisu za pośrednictwem przeglądarki internetowej. Również wyszukiwarka treści w wersji mobilnej zupełnie nie zdała egzaminu. Apka jest jednak nowością w Google Play, a cały serwis dopiero się rozwija, więc mam nadzieję, że niedociągnięcia szybko zostaną poprawione.  Learnist z pewnością zostanie ze mną na dłużej. Jest to ciekawa alternatywa dla aplikacji Flipboard, z której często korzystam w poszukiwaniu wartościowych newsów. Tu nacisk położony jest bardziej na informacje, które możemy wykorzystać w praktyce. Aplikacja jest dostępna również na urządzenia z systemem iOS. 