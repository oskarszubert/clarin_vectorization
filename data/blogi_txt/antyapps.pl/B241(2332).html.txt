22.10.2012 Aplikacje to jedna z sił napędowych oraz najważniejszych elementów każdego systemu mobilnego. Dostęp do nich mamy za pomocą specjalnych sklepów, stąd też producenci nie przestają ich rozwijać i udoskonalać. Parę istotnych zmian wprowadził ostatnimi czasy Microsoft do swojego Marketplace.  Pierwszą główną i jedną z największych zmian (choć banalnych w założeniach) jest oddzielenie aplikacji od gier. Do tej pory przeglądając najlepsze aplikacje płatne albo bezpłatne na liście widniały zarówno programy jak i gry. Była w tym pewna logika bo gry to też aplikacje, ale skoro jest też oddzielna kategoria gier, po co dublować pozycje i zaśmiecać listę? Teraz, szybciej znajdziemy warte uwagi programy.  Drugą nowością jest kategoria Najlepiej oceniane. Wprawdzie na razie dostępna jedynie z poziomu www, ale możemy się spodziewać jej obecności w Windows Phone 8 oraz Windows Phone 7,8. Nie do końca wiadomo jak wygląda algorytm wybierania tych najlepszych, ale takiej kategorii zdecydowanie brakowało. W najpopularniejszych (gdzie zapewne kluczową rolę odgrywała ilość pobrań), bardzo często na wysokich miejscach były aplikacje kiepskie, które kusiły do pobrania, ale nie oferowały nic wartościowego.  Kolejną zmianą, jest zastąpienie pseudonimów Xbox Live przy recenzjach naszymi imionami. Tej zmiany nie rozumiem. Pseudonimy były czymś unikalnym, każdy miał inny, rozpoznawalny. Teraz pod jedną aplikacją możemy mieć opinie 6 Pawłów i 5 Agat. Ostatnią zmianą, która ciągle jest poprawiana to wyszukiwarka aplikacji. Chyba każdy hejter tego systemu zna historię związaną z hasłem Twitter. Po jego wpisaniu na pierwszym miejscu pojawiała się jakaś dziwna aplikacja, a domyślny klient na 2 czy 3 pozycji. Obecnie wyniki wyszukiwania są bardziej trafne. Niestety wciąż jeszcze wyszukiwarka jest zbyt czuła na najmniejsze błędy, ma też problem z nazwami które zawierają znaki specjalne. Mam nadzieję, że to tylko początek zmian, zwłaszcza jeżeli chodzi o ostatni punkt. Wyszukiwanie to chyba najsłabszy element każdego sklepu mobilnego. Choć ich zasoby rosną w ogromnym tempie, to wciąż jeszcze jesteśmy skazani na wyszukiwanie bez filtrów i bardziej rozwiniętych mechanizmów. 