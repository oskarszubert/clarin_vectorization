08.01.2013 Nie mam niestety szczególnych zdolności plastycznych, nie umiem rysować, a krzywą linię zrobię nawet z linijką. No, może tak źle nie jest, ale Picasso ze mnie żaden. Dlatego rzadko korzystam z aplikacji do rysowania, niemniej jednak nowoczesne technologie sprawiają, że moje bohomazy nie wyglądają aż tak strasznie, więc od czasu do czasu testuje nowe rozwiązania. Ostatnio natknąłem się na całkiem ciekawą aplikację dla fanów wirtualnego pędzla i ołówka, a zwie się ona ArtRage. Mam trochę mieszane uczucia co do tego produktu, gdyż ma swoje dobre i złe strony, i do końca nie mogę się zdecydować, które przeważają. Ale od początku. Po uruchomieniu aplikacji dostajemy oczywiście białą kartę, która ma być naszym płótnem, wchłonąć nasze artystyczne natchnienie [sic!]. Sama nawigacja w aplikacji została rozwiązana bardzo dobrze: w prawym i lewym dolnym rogu znajdują się przyborniki. Po lewej znajdziemy nasze narzędzia pracy: a więc pędzel, szpatułkę, tubkę z farbą, wiadro, ołówek, cienkopis, kredkę no i gumkę. Co więcej każde z tych narzędzi ma dodatkowe tryby odpowiednie do swojego charakteru. Poza tym można kontrolować grubość stawianych linii i kresek. Wszystko jest czytelnie poukładane, a efekty są naprawdę przyzwoite.  Po prawej stronie mamy paletę barw. Możemy ustalać kolor oraz jego odcień a następnie przypisać go do wolnego slotu – tak na później. Ameryki nie ma, ale trudno, aby była – to proste narzędzie. Dodatkowo wyświetla nam się dolna belka, na której znajdziemy opcje zapisywania, cofania zmian, możemy również określić przejrzystość warstw, dodawać nowe – nawet z rolki aparatu. Oczywiście możemy pracować na czystym płótnie, albo załadować już istniejący plik graficzny, wybór należy do nas. I w sumie wszystko by było fajnie, gdyby nie to, że aplikacja nienajlepiej reaguje na dotyk. Spodziewałem się płynnego działania, a tymczasem czuć spore opóźnienie w reakcji. Poza tym tryb przybliżania i oddalania został zrobiony po prostu źle – aplikacja nie zawsze reaguje na uszczypnięcia, a powrót do oryginalnego rozmiaru to prawdziwe wyzwanie dla naszej cierpliwości. ArtRage może się podobać. Dobrze rozplanowana nawigacja, dużo narzędzi, ale bez przesady, które nakładają naprawdę ładne efekty. Za pomocą tej aplikacji ktoś z pomysłem i umiejętnościami naprawdę jest w stanie zrobić ciekawą pracę. Ale niesatysfakcjonująca czułość na dotyk jednak sprawia problem. W tej sytuacji nie dałbym 2 dolarów za ten produkt, ale że jest obecnie za darmo, to można wypróbować. 