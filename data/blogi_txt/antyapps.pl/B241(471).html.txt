05.10.2012 Biography – A Journey With History’s Most Influential People, to jak sama nazwa aplikacji wskazuje, interaktywna książka o ludziach którzy wywarli duży wpływ na historię ludzkości. Choć ‚książka’ to za dużo powiedziane – aplikacja jest raczej zbiorem krótkich faktów z życia 100 subiektywnie wybranych osób, które zdaniem autorów zmieniły świat. Aplikacja zabiera nas w podróż, podczas której przyjrzymy się wielkim osobowościom znanym z pomników, obrazów i podręczników historii. Stosunkowo niewielka ilość informacji na temat każdej ze 100 postaci, których sylwetki zamieszczono w programie sprawia, że całość jest bardzo przystępna i ‚lekka’ – czyli dokładnie taka jaka powinna być. Osoby zainteresowane tematem, jeżeli będą chciały poszerzyć swoją wiedzę na temat konkretnej postaci będą zmuszone do sięgnięcia do zdecydowanie obszerniejszych źródeł. Biography traktować należy jako zbiór najciekawszych faktów z życia setki najbardziej wpływowych ludzi w historii świata.  Wszystkie biografie zawarte w aplikacji wzbogacone są o historyczne zdjęcia i ilustracje. Dodatkowo, w przypadku kompozytorów i muzyków będziemy mieli okazję posłuchać fragmentów ich utworów. Interfejs aplikacji jest prosty i dzięki temu intuicyjny – fotografie powiększamy dotknięciem, a do kolejnej strony przechodzimy przesuwając palcem po ekranie. W większości przypadków opis jednej postaci zamyka się w trzech kartach – na pierwszej znajduje się wstęp, na drugiej fotografie, szkice i np. najważniejsze dzieła artysty, a na trzeciej zbiór ważnych wydarzeń z życia danej postaci oraz okoliczności jej śmierci. W trzech słowach: szybko, konkretnie i multimedialnie:)  Biography – A Journey With History’s Most Influential People to aplikacja, z której skorzystają tylko właściciele iPadów. Program jest płatny, a jego cenę autor ustalił na niecałe 4 euro. Z moich obserwacji wynika jednak, że aplikacja stosunkowo często dostępna jest za darmo lub za niecałe 1 euro. W razie czego postaramy się Was poinformować o zmianie ceny:) Ocena: 4 