04.12.2013 Jeśli nawet nie znacie postaci Doraemon, z pewnością wiecie, jak wygląda. Jest to kultowy robokot z japońskiego anime, który stał się jedną z ikon dalekowschodniej popkultury niemal w tym samym stopniu, co Pokemony lub Hello Kitty. Niebieski stworek stał się bohaterem wielu gier, w tym również tych dostępnych w marketach urządzeń mobilnych. Tytuł, który chciałbym dziś zaprezentować, dedykowany jest raczej młodszym użytkownikom Androida, jednak, szczerze mówiąc, sam spędziłem przed ekranem kilka dobrych chwil starając się jak najszybciej uwinąć z naprawą urządzeń, które pojawiły się w moim wirtualnym warsztacie. Jeśli szukacie czegoś, co poprawi wasz refleks i spostrzegawczość, Doraemon czeka na was w Google Play i App Store. Graficznie niestety nie ma rewelacji. Testując gierkę na małym, niespełna 4 calowym ekranie, wszystko wydawało się być jakby nieco rozmyte z powodu małej rozdzielczości, dlatego boję się pomyśleć, jak tytuł wygląda na tabletach. Przemieszczając się między poszczególnymi częściami menu oraz we właściwej części gry, towarzyszyć nam będzie typowo komiksowa kreska. Osoby, które miały wcześniej kontakt z postacią Doraemon, mogą spodziewać się dokładnie tego, co do tej pory widziały w filmach animowanych z robokotem.  Sama rozgrywka przypomina nieco facebookowe aplikacje, które pamiętam sprzed kilku lat, gdzie naszym zadaniem było prowadzenie piekarni, kawiarni czy uprawa farmy. Musimy wysyłać naszych bohaterów w odpowiednie miejsca na planszy, gdzie wykonują dane zadania, za jakie otrzymujemy punkty. Tu jednak nasz warsztat nie będzie jednym miejscem, które stale będziemy rozwijać. Będziemy mogli wybrać różne lokacje, gdzie przyjmować będziemy kolejnych petentów z zepsutym sprzętem. Do naprawienia będzie kilka rodzajów awarii, każda reperowana na innym stanowisku. Będziemy musieli wykazać się spostrzegawczością i szybkością, żeby w jak najkrótszym czasie przeprowadzić szereg napraw, a na końcu zainkasować odpowiednią zapłatę.  Grze towarzyszy system mikropłatności, który początkowo wydał mi się (niestety) istotnym elementem gry, jednak później okazało się, że zdobywanie japońskich naleśników „dorayaki”, które stanowią walutę w grze, jest także możliwe bez konieczności płacenia prawdziwymi pieniędzmi. Niestety rozwijanie naszych umiejętności, dokupowanie specjalnych zdolności czy podnoszenie statystyk naszego warsztatu będzie bardzo czasochłonne i niestety prawdopodobnie zniechęci do zabawy wielu graczy. Znając jednak niezłomność młodszych użytkowników naszych smartfonów, być może tytuł przypadnie do gustu młodszemu rodzeństwu lub waszym dzieciom.  Doraemon Repair Shop to przyjemny tytuł, który powinni polubić fani mangowego klimatu i niezobowiązujących gier, do których można zaglądać kilka razy w tygodniu, nie spędzając przed ekranem smartfonu lub tabletu nie wiadomo ilu godzin. Zdaję sobie jednak sprawę, że mikropłatności dla wielu będą minusem przekreślające tytuł na wstępie. Mimo to, w przypływie większej nudy, polecam sprawdzić i ocenić samemu. 