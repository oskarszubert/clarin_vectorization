03.08.2012 Trzecia odsłona naszego cyklu Aplikacje na wakacje. Tym razem wiodącą platformą będzie Android oraz iOS, dla których zaprezentuję zestaw programów, bez których sam nie wyobrażam sobie letniego wypoczynku. Szczególnie za granicą, choć część z nich prawdopodobnie przyda się również na miejscu. KAYAK Programów do planowania podróży, zamawiania noclegów czy sprawdzania połączeń lotniczych w Google Play oraz AppStorze znajdziemy naprawdę dużo. Sam, gdy wyskoczył mi ostatnio pilny wyjazd, przetestowałem ich parę, ale ostatecznie zaufałem recenzowanemu już jakiś czas temu na stronie KAYAK. Oprócz wspomnianych funkcji jak zdalne załatwianie noclegów czy wyszukiwanie lotów z uwzględnieniem wielu kryteriów, pozwala on także na szybkie wynajęcie auta, gdybyśmy nie mieli ochoty/czasu męczyć się z zastaną na miejscu komunikacją zbiorową. Mimo wielu opcji, aplikacja jest intuicyjna i przyjazna użytkownikom. Więcej informacji w naszej recenzji. Aplikacja dostępna w Google Play oraz AppStorze. WiFi Finder  Roaming, Simlocki, okrutne ceny pakietów internetowych — różne są przyczyny, dla których nie możemy sobie za granicą pozwolić na to, by cały czas być online. To prawda, z każdym miesiącem przybywa hotspotów, jednak czasami znajdujemy się w potrzasku, a jak wygląda zarządzanie dostępem do WiFi (szczególnie) w starszych wersjach Androida to wszyscy wiedzą. Tu z pomocą przychodzi nam niewielka, acz spełniająca wyśmienicie swoją rolę aplikacja WiFi Finder. Atrakcyjna dla oka, prosta w obsłudze i zawierająca obfitą bazę danych dotyczacą hotspotów, która niestety w Polsce radzi sobie dość słabo. Niemniej warto wiedzieć gdzie powinniśmy się kierować ze swoją słuchawką/tabletem, złapać trochę internetu i sprawdzić co się dzieje w świecie, jak dojechać do miejsca naszego noclegu czy skorzystać ze Skype’a. Oczywiście wszystko to zupełnie za darmo. Aplikacja dostępna w Google Play oraz AppStorze. CoachSurfing  Słyszeliście o serwisie CouchSurfing.org, w którym możecie zaoferować darmowe zakwaterowanie lub sami spróbować poszukać noclegu na całym świecie bez żadnych kosztów? Od kilku lat jest on jednym z najpopularniejszych miejsc, do którego zaglądają wszyscy dusigrosze żądni przygód, lubiący poznawać nowych ludzi. Niby takie rzeczy załatwiać powinno się dużo wcześniej, ale miłośnicy wrażeń wiedzą, że czasami po prostu… wychodzi jak wychodzi. Z poziomu aplikacji możemy założyć konto / zalogować się, znaleźć gospodarza w interesującym nas miejscu, złożyć oferty czy odpowiedzieć na zalegające w skrzynce wiadomości o wiele wygodniej, niż z poziomu mobilnej przeglądarki. Estetyczna, czytelna, a przede wszystkim po kilku poprawkach w końcu wydaje się także być stabilną. Dla miłośników CouchSurfingu pozycja obowiązkowa! Aplikacja dostępna jest w Google Play oraz AppStorze. Evernote Food  Aplikacja ta była już recenzowana na łamach AntyApps, dlatego nie ma co się rozwodzić. Może niekoniecznie w przypadku nadmorskich wypadów do Łeby, ale kiedy zwiedzamy świat, spożywamy najbardziej egzotyczne dania w różnych zakątkach świata, to warto zanotować gdzie, kiedy, z kim; a wszystko to wzbogacić jeszcze albumami fotografii. Niektórym z pewnością wystarczy Instagram, inni wybiorą bardziej rozbudowane narzędzia, a to najlepsze w swojej kategorii. Jak pisał swego czasu Jakub — dla fetyszystów pozycja obowiązkowa. Aplikacja dostępna w Google Play oraz AppStorze. Podsumowanie Nie chcąc się powtarzać, wymienię jeszcze tylko Skype’a (więcej informacji w pierwszej odsłonie cyklu Aplikacje na wakacje) oraz JakDojadę.pl, bez których nie wyobrażam sobie mojego smartfona. Ta druga aplikacja już nie raz uratowała mi życie w przypadku nawigacji po największych polskich miastach, raz także w drodze na lotnisko. Dlatego nawet wybierając się za Ocean pamiętajcie, że wakacyjne przygody zaczynają się tuż po wyjściu z domu, a nie kiedy dotrzecie na miejsce. Dzięki trwającym remontom może zrobić się dość nieciekawie, a przezorny zawsze ubezpieczony! 