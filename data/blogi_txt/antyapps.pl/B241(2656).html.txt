12.09.2012 Z aplikacjami służącymi do prognozowania pogody na urządzeniach z systemem iOS sytuacja wygląda podobnie jak w przypadku gier z Zombie przeznaczonymi na ten system. Jest ich tak dużo, że co mniej tolerancyjni mogą odczuwać przesyt;) Na szczęście mnie to uczucie jeszcze nie dopadło, dzięki temu mogę się z Wami podzielić kolejną pogodynką na iOS, która właśnie wpadła w moje ręce. Daily Weather występuje w AppStore w czterech wersjach: bezpłatnej (z reklamami) i płatnej przeznaczonymi na iPada oraz dwóch na iPhone’a: darmowej (tak jak w przypadku wersji iPad’owej zawierającej jednostki reklamowe) i płatnej (pozbawionej reklam i kosztującej 0,79 Euro). Powodem, dla którego w ogóle powstał niniejszy wpis jest oryginalna wizualna strona opisywanej aplikacji.  Daily Weather wygląda całkiem odmiennie od większości pogodynek dostępnych na urządzenia mobilne. Program, zarówno w wersji iPad’owej jak i iPhone’owej posiada interfejs stylizowany na tradycyjną, szeleszczącą gazetę. Zamiast komunikatu ‚loading’ podczas ładowania aktualnej prognozy na ekranie widnieje ‚printing’, a podczas przeglądania zapowiadanej aury na kolejne dni z głośników dobiega odgłos szeleszczących kartek.  Sama prognoza prezentuje się tak, jak zobaczyć możecie na zamieszczonych screenach. Informacji nie ma zbyt wiele i są raczej ogólne, twórcy zdecydowanie postawili na aspekt ozdobny aplikacji. Sprawdzalność prognozy przepowiadanej przez Daily Weather nie zachwyca. Konkurencja pod tym względem wypada w większości przypadków zdecydowanie lepiej. Prócz tej, znaczącej według mnie wady nie przypadło mi do gustu sprawdzanie prognozy na kolejne dni. Czynność ta wymaga od użytkownika wertowania kolejnych stron cyfrowej gazety co po kilkunastu podejściach przestaje się podobać, a zaczyna drażnić. Niestety, mimo ciekawego wyglądu Daily Weather mnie rozczarowało. Nie po raz pierwszy przekonałem się, że aplikacja ciekawie prezentująca się na screenach niekoniecznie sprawdza się w praktyce. Ocena: 2 