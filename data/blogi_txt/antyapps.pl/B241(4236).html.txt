20.02.2014 Opisywana dziś gra od dawna już cieszy się sporą popularnością, a co więcej — nie jest to jedynie sztuczny rozgłos, a całe zastępy pozytywnych głosów związanych z przygotowanymi dla nas zagadkami. Bo The Room nie jest grą skomplikowaną, ani specjalnie rozbudowaną. To po prostu cała góra łamigłówek, z którymi przyjdzie nam się uporać by odnaleźć tajemniczy przedmiot schowany przez dawnego przyjaciela. O jakie niebezpieczeństwo mu chodzi? Dlaczego padło akurat na nas? Mamy szansę się dowiedzieć, ale najpierw trzeba poradzić sobie ze wszystkimi kłodami, które rzucił nam pod nogi. Te kłody to nic innego, jak łamigłówki, na których opiera się cała rozgrywka The Room. Ich rozwiązywanie jest naszym głównym celem. Czy łatwym? Myślę, że to już zależy od indywidualnych zdolności każdego z graczy, mogę jednak powiedzieć bez zawahania, że  to jedne z bardziej sprawiedliwych i logicznych, z jakimi przyszło mi się w ostatnich latach zmierzyć w tego typu produkcjach. Prawdopodobnie stąd też wynika ogromna popularność serii — co mnie niezwykle cieszy, bo udowadnia tym samym, że jakość ma znaczenie.  W The Room nie uświadczymy dialogów, zwiedzania, czy ogromnej przygody. Podczas całej akcji nie zmienimy nawet miejsca pobytu, nie oznacza to jednak, że będzie nudno. Na nudę czasu tam nie ma, bowiem by ruszyć dalej i odkryć prawdę musimy dać sobie radę ze wszystkimi łamigłówkami. A jeśli się zatrzymamy w miejscu? Na takie ewentualności również autorzy nas przygotowali dzięki systemowi podpowiedzi, który daje nam wskazówki w trzech krokach — w zależności od tego, jak długo tkwimy nad jednym problemem.  Niezaprzeczalnym atutem gry jest przeniesienie zabawy do trójwymiarowego świata. Każdy z przedmiotów możemy obejrzeć z każdej strony, wystarczy obrócić kamerę, czyli wykonać prosty gest przesunięcia palcem po powierzchni ekranu. By skupić się na wybranym elemencie, wystarczy weń dwukrotnie stuknąć. Jest intuicyjnie i cała rozgrywka została solidnie przemyślana i napisana z myślą o panelach dotykowych, a nie na siłę do nich dostosowana.  Trudno jest mi The Room nie polecić. To wyśmienity zestaw łamigłówek który przez wiele tygodni utrzymywał się na szczycie mobilnych list przebojów — nie bez powodu. Ciekawe zagadki, mroczny i pełen tajemnic klimat to zestaw, obok którego nie powinniście przejść obojętnie. Grę można nabyć w AppStorze (0,89 euro) oraz Google Play (ok. 4 zł) — miejcie jednak na uwadze, że w obu przypadkach jest to wersja dostosowana do dużych, tabletowych, ekranów. 