08.08.2013 Jeśli trudne gry nie należą do waszych ulubionych, od razu uprzedzam, że pozornie niewinnie wyglądający ShadowArc z każdym kolejnym poziomem będzie doprowadzał was do szaleństwa wprowadzając kolejne elementy utrudniające nam przejście danego etapu bez utraty wszystkich żyć. Jeśli jednak zdążyliście już zjeść zęby na tytułach takich jak choćby kultowy już Super Hexagon, to z pewnością ta pozycja będzie jego godnym następcą w waszych smartfonach i tabletach. Tym bardziej, że pomysł na ciekawą i wciągającą rozrywkę jest jak dla mnie wyjątkowo innowacyjny i warty choćby krótkiego sprawdzenia. Jeszcze dobrze nie rozpocząłem zabawy, a już przeglądając menu wiedziałem, że twórcy aplikacji bardzo u mnie zaplusowali dzięki funkcji „colorblind”, która wybiera do gry takie kolory, które na pewno rozpoznamy. Będąc już w ustawieniach gierki możemy również zdecydować, czy naszej rozgrywce będą towarzyszyć efekty dźwiękowe, muzyka, a także wibracje. Kiedy już zdecydujemy, jakie dodatki zapewnią nam największy komfort gry, możemy zacząć naszą przygodę z ShadowArc.  Pole naszej rozgrywki ogranicza się do koła, z którego środka rytmicznie wydobywają się „fale” kolorowych światełek. Naszym zadaniem jest trafienie ich w momencie zetknięcia z krawędzią okręgu za pomocą „paletek”, które porównać można do wskazówek zegara. Zabawa zaczyna się naprawdę niewinnie, jednak kiedy przyjdzie nam trafiać wskazówką o odpowiednim kolorze w przyporządkowaną do niej „falę”, podczas gdy jednocześnie należy myśleć również o pieniążkach i power- upach, które również czekają na nas na planszy, wszystko naprawdę może się porządnie pomieszać.  Wraz z rozwojem zabawy do naszej dyspozycji oddane zostaną „znajdźki” w postaci bomb usuwających „promienie” z całej planszy, pól ochraniających nas przed utratą życia albo bonusów zwalniających czas. Za znalezione pieniądze możemy również dokupować nowe ulepszenia lub możliwość ich częstszego pojawiania się na planszy. Dużą zaletą gry jest jej oprawa muzyczna. Mimo że nie jest to typowa pozycja muzyczna polegająca na trafianiu przeszkód w rytm muzyki, to i tak rozgrywka z oprawą dźwiękową dodaje ciekawszego klimatu i większego komfortu gry.  ShadowArc to jedna z najlepszych gier zręcznościowych, w jakie przyszło mi ostatnio grać. Biorąc pod uwagę oryginalność tego tytułu i fakt, że jest to dla mnie mechanizm gry, z jakim nie spotkałem się jeszcze w takiej formie, naprawdę polecam spróbowania swoich sił w tej niekonwencjonalnej, zręcznościowej rozgrywce. Gra dostępna również na urządzenia z systemem iOS. 