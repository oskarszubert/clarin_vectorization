03.02.2012 W zeszłym miesiącu opisywałem grę, w której mogliśmy wcielić się w skoczka narciarskiego. Ski Jump Giants dzieli przepaść w stosunku do Skoków 2012. Tytuł wypuszczony przez Vivid Games i brandowany przez TVP daje prawdziwe poczucie skoków narciarskich, oczywiście na tyle, na ile pozwala świat wirtualny. Gra oferuje sporo frajdy, wymaga refleksu podczas wybicia z progu czy lądowania, a wszystko to na zróżnicowanych skoczniach przy asyście pięknych krajobrazów i trójwymiarowych skoczków. Jak w to się gra? Siedząc na belce mamy 15 sekund na wypchnięcie. Na górze ekranu znajduje się wskaźnik kierunku wiatru i oczywiście najlepiej wypchnąć się z belki kiedy wiatr będzie wiał nam w skrzydła :) Po wypchnięciu przychodzi nam opanowanie skoczka aż do wyjścia z progu. Pod wpływem wiejącego wiatru, a także prędkości, przechyla się on na boki. W zależności od ustawień musimy przyciskami na ekranie lub też poprzez przechylanie telefonu doprowadzać go do pionu. W innym wypadku skoczek będzie tracił na prędkości, która jest wyświetlana na górze ekranu. Wybicie z progu to naciśnięcie w odpowiednim momencie obu przycisków odpowiedzialnych za dotrzymywanie pionu. Moment ten jest sygnalizowany odpowiednim znakiem graficznym, z którym zostaniemy zapoznani w samouczku. W powietrzu również musimy manipulować skoczkiem tak, aby ten leciał możliwie prosto, a nie odbijał na boki. Lądowanie opiera się na tym samym mechaniźmie jak wybicie z progu. Po skoku otrzymujemy noty od sędziów, dowiadujemy się o długości skoku, a także mamy możliwość obejrzenia powtórki. Czy warto? Jest to pozycja obowiązkowa dla miłośników skoków narciarskich. Najlepszy tego typu tytuł dla Androida. Nie tylko ocieka grywalnością, ale także oferuje sporo różnorodności typu zmiana koloru stroju czy kraju skoczka. Oprócz tego zachwyca piękną, trójwymiarową grafiką. Wersja darmowa to tak na prawdę demo. Turnieje, puchary i tryb multiplayer dostępne są jedynie w pełnej wersji. Ta kosztuje jednak jedynie niecałe 4 złote. Zdecydowanie warto ją zakupić!  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 