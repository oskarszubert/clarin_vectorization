15.12.2011 Zawsze kiedy jestem w obcym mieście mam problem ze sprawnym poruszaniem się. Jeśli nie chcę lub nie mogę skorzystać z komunikacji miejskiej pozostają taksówki. Już dawno przestałem używać Google’a czy Binga szukając korporacji, z której chciałbym skorzystać. W końcu od tego są w marketach dedykowane aplikacje. Na Androidzie zwykle korzystam z aplikacji Złap Taxi. Z racji tego, że na Windows Phone 7 nie jest ona dostępna pobrałem program Taxity.  W pierwszej chwili zdziwił mnie interfejs aplikacji, który mocno odbiega od innych znanych mi programów. Uruchamiając Taxity przenosimy się w zupełnie inny świat. Surowy i nieprzemyślany interfejs tworzony był w całkowitym oderwaniu od wytycznych Microsoftu dla Windows Phone 7. Poczułem się jakby ktoś na siłę wciskał program androidowy do mojej ulubionej platformy. Dlatego właśnie pobrałem również tą aplikację na system Google’a. Dokładnie tak jak się spodziewałem ekran w obu wersjach wyglądał niemal identycznie. Jedyna różnica to brak kilku funkcji na WP7.  Aplikacja po uruchomieniu pokazuje korporacje taksówkowe. Niestety nie uwzględnia cen nocnych, co powoduje, że po imprezie jest mało praktyczna. Na górze ekranu mamy przycisk „+”, za pomocą którego w szybki sposób dodamy nową firmę. Co ciekawe można dodać korporacje nie podając żadnych danych i aplikacja nie zwróci nam błędu. Na dole telefonu znajdziemy dwie pozostałe zakładki. Jednak wybranie ich graniczy z cudem, gdyż bardzo często wysunie nam się pasek opcji, w których znajdziemy ustawienia aplikacji. W oknie ustawień możemy tylko decydować czy wyrażamy zgodę na lokalizację. Nie wiem jaki jest sens niewyrażania zgody, ale rozumiem że musiał być ku temu poważny powód. Druga zakładka to „city” gdzie pokaże nam się lista restauracji w okolicy. Szkoda tylko, że firmy pojawiają się podwójnie i nie jest podana do nich odległość. Znajdziemy tylko nazwę oraz numer telefonu. Ostatnia zakładka to ta, której autorzy poświęcili najwięcej uwagi i czasu czyli informacje o aplikacji. Dawno nie widziałem tak nieprzemyślanego produktu i tak fatalnego wykonania. Autorzy jednak prosili mnie o recenzje, więc nie mogłem odmówić. Aplikacja dostępna jest bezpłatnie w Windows Phone Marketplace. 