06.12.2013 Pojęcie „platformówka” na urządzeniach mobilnych nieodłącznie kojarzy się z runnerami, których znajdziemy tutaj prawdziwe zatrzęsienie. Na szczęście istnieją również produkcje bardziej klasyczne, gdzie nie biegniemy przed siebie jak opętani, a gameplay nie sprowadza się do przeskakiwania przeszkód. Dokuro to wybitny przykład gry, która oferuje znacznie więcej, a przy tym posiada niesamowity klimat i ujmującą historię. Dokuro to produkcja pierwotnie przygotowana z myślą o konsolach PS Vita, ale jej obecność na Androidzie i iOS nie jest jakąś szczególną niespodzianką. Podobny los spotkał wiele innych tytułów z platformy Sony. Ten jest jednak pod wieloma względami wyjątkowy. Dlaczego? Wcielamy się tutaj w rolę małego, dość niepozornego szkieletu, który jest wiernym sługą mrocznego, potężnego demona. Któregoś dnia porywa on i więzi w swoim zamku piękną księżniczkę. Nasz bohater ulega jej urokowi i decyduje się zdradzić swojego pana oraz pomóc niewieście w uciecze.  Gra sprowadza się do pokonywania dziesiątek różnych plansz, na których umieszczono masę pułapek, schodów, platform, a także przeciwników. Naszym zadaniem jest stworzenie bezpiecznego przejścia dla księżniczki, która jest nieświadoma obecności głównego bohatera. Sytuacja zmienia się po wypiciu magicznej mikstury, która przekształca go w żywego, dostojnego młodzieńca zręcznie posługującego się szpadą i w razie potrzeby gotowego, wziąć swoją towarzyszkę na ręce, by uchronić ją przed największymi niebezpieczeństwami. Nasza wybrana nie grzeszy inteligencją i potrzebuje pomocy nawet przy pokonywaniu schodów. W razie potrzeby zawsze możemy ją przenieść lub skorzystać z okolicznych narzędzi – jak na przykład… armaty (niestety nie przewidziano kasku dla księżniczki).  Sterowanie jest tutaj bardzo intuicyjne i sprowadza się do czterech przycisków: dwóch kierunkowych, skoku oraz ataku, który w wybranych sytuacjach służy również do podejmowania akcji. Gra efektywnie wykorzystuje też gesty, a pomocą których możemy tworzyć liny. Ogółem pod tym względem trudno mieć do twórców jakiekolwiek zarzuty, bo sterowanie jest naprawdę przyjemne i intuicyjne.  Największym atutem Dokuro jest niesamowity klimat. Gra wygląda tak, jakby ktoś żywcem wyciągnął ją ze szkicownika Tima Burtona. Jeżeli ktoś oglądał chociażby „Gnijącą Pannę Młodą”, będzie wiedział co mam na myśli. Groteskowe, szkicowane postaci wyglądają naprawdę dobrze, a mroczna sceneria, pojawiające się tu i ówdzie potwory oraz elementy krajobrazu czynią tę produkcję niepowtarzalną i dostarczają jeszcze lepszych wrażeń.  Dokuro to naprawdę godny polecenia tytuł. Gra kosztuje niecałe 3 zł, co jest śmieszną kwotą, zważywszy na fakt, że nie znajdziemy tutaj żadnych mikropłatności, a całość oferuje długie godziny fantastycznej rozrywki. Z czystym sumieniem stawiam wysoką notę. 