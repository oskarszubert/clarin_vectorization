17.02.2014 Temat motywacji do różnych aktywności, którą wspierają aplikacje mobilne, poruszałem już nie raz. Na łamach AntyApps pisaliśmy już o rzucaniu palenia, liczeniu kalorii czy uprawianiu sportów z wykorzystaniem smartfonu lub tabletu. Dziś po raz kolejny apka, która ma być dla nas wsparciem w codziennych ćwiczeniach. Nexercise to swojego rodzaju gra, gdzie achievementy zdobywamy poprzez uprawiany sport. Jeśli kochacie gadżety i szukacie dodatkowej motywacji w codziennym budowaniu formy, ten tytuł stworzono z myślą o was. Do serwisu logujemy się za pomocą maila, Facebooka lub Google+. Nasz profil nie będzie jednak uzupełniony o informacje takie jak wiek, waga czy miasto, z którego pochodzimy. Tu liczą się tylko statystyki i punkty doświadczenia, zdobywane podczas ćwiczeń w prawdziwym świecie. Każdego dnia możemy uzupełnić informację o tym, jaka aktywność nam towarzyszyła oraz jak długo trwała. Pozycje możemy wybrać z wyjątkowo długiej listy, gdzie tak naprawdę uwzględniono chyba każdą możliwą formę ruchu.  Serwis przelicza naszą aktywność na punkty doświadczenia, które pozwalają zdobywać kolejne poziomy. Dodatkowo twórcy zadbali o całą gamę medali, przyznawanych za określone formy sportu. W aplikacji pojawiają się również nagrody, które możemy odebrać poza wirtualną rzeczywistością. Mogą to być próbki produktów, vouchery, rabaty lub karty podarunkowe. Niestety takie profity obejmują jedynie użytkowników apki mieszkających w Stanach Zjednoczonych. Muszę przyznać, że taka forma nagradzania ćwiczących jest świetnym pomysłem i gdyby apka zyskała na popularności w Europie, być może również tu moglibyśmy liczyć na podobne promocje.  Dużym minusem aplikacji jest postawienie jedynie na aspekt rozrywkowy. Nexercise z pewnością przyciągnąłby o wiele więcej użytkowników, gdyby poszerzyć jego funkcjonalność o licznik spalonych kalorii lub funkcje geolokalizacji podczas jazdy na rowerze lub biegania. Na ten moment trudno traktować aplikację jako sportowy gadżet z prawdziwego zdarzenia. Mam jednak nadzieję, że twórcy rozwiną jeszcze możliwości Nexercise. Wtedy system wirtualnych medali, zdobywanie punktów doświadczenia i nagrody mogłyby dopełnić dobry produkt, który sportowcy potraktowaliby poważnie. Na ten moment Nexercise raczej nie zagości w moim smartfonie na dłużej. Będę jednak co jakiś czas zaglądał do apki, ponieważ sam pomysł motywowania za pomocą aplikacji wydaje mi się być całkiem niezłym rozwiązaniem. Potrzeba jednak, aby aplikacja nabrała bardziej praktycznego charakteru. 