29.12.2011 Burn the City to fantastyczna gra z kolorową grafiką stylizowaną na komiksową. Głównym bohaterem gry jest wielki smok, który siedząc nieruchomo zieje ogniem na budynki, pojazdy i inne obiekty w najbliższym środowisku. Banalne? Jak większość niesamowicie wciągających gier – prosta idea, ale zaimplementowana w ten sposób, że wciąga na długie godziny. Jak w to się gra? Gra jest zasadniczo podobna do Angry Birds, choć fabuła jest trochę inna. W Burn the City strzelamy płomieniami, a nie ptakami, jednak również tutaj naszym zadaniem jest zniszczenie danych obiektów. Samo namierzanie celu jest wręcz identyczne – przeciągamy palcem w kierunku od smoka, a następnie wypuszczamy z niego kulę ognia skierowaną w konkretny obiekt. Podobnie jak w Angry Birds, tutaj też gra jest podzielona na konkretne części, a te na poziomy. Główny wątek dotyczy porwania przez ludzi rodziny smoka. Ten wykluł się z jaja sam, a walka z ludźmi to jego sposób zemsty. Dobrym, ale w zasadzie koniecznym elementem tej gry jest możliwość wykorzystywania środowiska do niszczenia obiektów. Przykładowo na linie porusza się kula służąca do burzenia budynków. Wystarczy puścić kulę ognia w jej stronę, aby kula się zerwała i zniszczyła pobliskie budynki. W grze pojawiają się także na przykład ładunki TNT. Bez tego typu możliwości gra byłaby nudna. Oprócz standardowego trybu gry, który porównałem już do tego z Angry Birds, pojawia się tutaj także tryb bitwy. Polega on na tym, że w kierunku smoka zmierzają kolejne jednostki wojskowe takie jak samoloty czy czołgi, które musimy na bieżąco niszczyć. Jeśli którejś z jednostek uda się przedostać za smoka, gra się kończy. Tryb ten ma pewną wadę. Wymaga naprawdę szybkich reakcji, podczas gdy sama gra czasem je utrudnia. Wyprowadzanie strzałów w kierunku od smoka czasem się nie udaje, bo niedokładne najechanie palcem na ekran powoduje nie strzał, a jego przesunięcie. Trudno jednak być naprawdę precyzyjnym gdy czas niemiłosiernie goni. Czy warto? Wersja z reklamami jest dostępna za darmo. Pełna płatna wersja kosztuje natomiast niewiele ponad trzy złote. Jeśli spodobało Wam się Angry Birds, szczerze zachęcam do spróbowania tej gry. Myślę, że warto zakupić pełną wersję, bo nie jest wcale taka droga.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 