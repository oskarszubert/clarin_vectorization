24.10.2012 Dla wielu sam fakt czytania książek w wersji elektronicznej to herezja, a co dopiero używanie do tego celu ekranu smartfona. Jednak ciągle rosnąca popularność aplikacji do e-booków pokazuje, że taka forma konsumpcji książek ma wielu zwolenników. Jeżeli należysz do tej grupy i posiadasz system Windows Phone, może zainteresuje Ciebie READU.  Aplikacja obsługuje najpopularniejsze formaty takie jak txt, epub, fb2. Nasze książki możemy importować lub też wyszukiwać w serwisach: SkyDrive, Dropbox, Feedbooks, Gutenberg czy tak naprawdę dowolnej strony www i linku. Tak więc jeżeli nie mamy swojego zbioru książek, możemy przeszukać zasoby darmowych e-booków. Poza podstawową funkcją pobierania i czytania, READU dodaje kilka drobnych, ale ciekawych opcji. Jedną z nich jest integracja z translatorem, który może nam tłumaczyć wybrane fragmenty (w tym na język polski) jak i je czytać.  Niestety menu translatora na ekranach 3,7 jest bardzo małe i niewygodne w użyciu. Szkoda też, że do czytania nie możemy zaznaczać większych fragmentów tekstu, a jedynie to co widzimy chwilowo na ekranie. Kolejnym drobnym dodatkiem jest tryb Read-to-sleep. Ustawiamy sobie jedną z kilku relaksujących melodii, wybieramy czas wyłączenia i już możemy brać telefon o czytania przed snem. Interfejs aplikacji oparto na gestach, czyli z początku musimy się go nauczyć. Nawet po opanowaniu podstawowych gestów, zdarzają się częste pomyłki. READU posiada bogate menu edycji tekstu, tego jak będzie wyświetlany. Widać to zwłaszcza przy wyborze czcionki.  Mamy też standardowe dodawanie zakładek czy też autoformatowanie strony. Niestety aplikacja lubi lagować podczas zmiany strony, co jest błędem bardzo męczącym. Aplikacja w pełnej wersji kosztuje 6.99zł, w darmowej męczy nas reklamami podczas wyświetlania tekstu. Choć posiada kilka oryginalnych pomysłów i opcji to i tak przegrywa w konkurencji z darmowym Bookviser. Jeżeli jednak ten z jakichś powodów nie przypadł Wam do gustu, READU możecie testować za darmo. Znajdziecie go pod tym linkiem. Ocena: 3+/5 