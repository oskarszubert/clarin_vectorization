14.01.2013 Pamięć ludzka jest zawodna, niestety. Nie zawsze pamiętamy ważne wydarzenia, daty, czy rzeczy, które mamy zrobić. Dlatego tak dużą popularnością cieszą się aplikacje, typu managery zadań, listy to-do czy kalendarze. Dzisiaj kilka słów o takim kalendarzu, dzięki któremu będziecie pamiętać o urodzinach swoich znajomych. Oczywiście, każda aplikacja typu kalendarz pozwala nam na dodawanie wpisów przypominających nam o urodzinach rodziny czy znajomych, ale Birthday Calendar jest produktem, który służy tylko temu celowi, co może pomóc nam odciążyć nasz codzienny terminarz z tej kategorii wpisów. Birthday Calendar to prosta w nawigacji i graficznie estetyczna aplikacja, mająca jeden cel: przypominać nam, że pora komuś złożyć urodzinowe życzenia. Jak działa ten produkt? To proste, po pierwsze wybieramy jedno z trzech źródeł informacji. Dane dotyczące urodzin możemy pobrać z Facebooka, z naszej książki adresowej, lub samemu je dodawać za pomocą odpowiedniego formularza. Co więcej, możemy zarządzać owymi informacjami, edytując je lub usuwając z naszego kalendarza.  Zagregowane przez aplikację dane przedstawiane są w dwóch formach: listy nadchodzących wydarzeń oraz kalendarza. W przypadku tego pierwszego widoku możemy zobaczyć, którzy, z naszych znajomych mają w najbliższym czasie okazję do świętowania. Możemy również wysłać im wiadomość SMS lub umieścić życzenia na ścianie. Z kolei kalendarz pokazuje nam poglądowy widok danego miesiąca z oznaczonymi na nim datami celebracji. Oprócz tego aplikacja oferuje kartę alertów oraz ustawienia, w których możemy ustawić przypomnienia, ich godzinę i dzień czy zresetować nasz kalendarz. Czy jest jakiś problem z Birthday Calendar? Właściwie jeden – musimy aplikacji dać dostęp do sporej liczby naszych danych. Dla tych, którzy nie lubią w ten sposób się dzielić informacjami Birthday Calendar nie będzie użyteczne, ale jednak trudno oczekiwać od tego typu produktu, że w magiczny sposób będzie wiedział, kiedy ma nas powiadamiać o wydarzeniach, prawda? Po za tym nie mam wiele do zarzucania tej produkcji, może poza ceną, która wynosi 2 dolary. To całkiem sporo i za tę kwotę oczekiwałbym jednak czegoś więcej, niż prostej listy urodzinowych powiadomień. Ale obecnie można Birthday Calendar pobrać za darmo, więc polecam. 