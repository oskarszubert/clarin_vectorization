06.02.2014 Żyjemy w szalenie ciekawych czasach, ale ciągły pęd za technologią i rozwojem wiąże się z ofiarami. Dobrze wiedzą to mieszkańcy największych miast, gdzie stężenie pyłów, smogu i innych szkodliwych substancji w powietrzu może bardzo negatywnie wpływać na ich zdrowie i samopoczucie. Specjalnie dla nich przygotowana została aplikacja wskazująca poziom stężenia tych zanieczyszczeń. Zanieczyszczenie Powietrza KRK to jedna z tych aplikacji, które, choć nie cechują się szczególnie rozbudowanymi możliwościami, okazują się szalenie przydatne. Zapewne mieszkaniec innego miasta niż Kraków nie odczuje żadnych korzyści z instalacji tego programu (chyba, że jest zwyczajnie ciekawy), więc grono odbiorców znacząco się zawęża. A szkoda, bo fajnie by było zobaczyć taką aplikację adresowaną do mieszkańców wszystkich, największych miast w Polsce, gdzie podobny problem istnieje.  Zanieczyszczenie powietrza w Krakowie było nagłaśniane już niejednokrotnie. Opisywana aplikacja skupia się na informowaniu o obecności w powietrzu pyłów PM10i PM2,5, dwutlenku siarki, dwutlenku azotu, ozonu oraz tlenku węgla. Informacje te są pobierane z trzech stacji pomiarowych na terenie miasta i aktualizowane co godzinę. Czasem zdarza się, że niektóre wskaźniki są niedostępne. Jak zapewniają autorzy, to wina dostawców a nie samego programu – w razie potrzeby możemy zwyczajnie przełączyć się na inną stację. Dane są bardzo wymowne. Aplikacja przedstawia nam procentowe stężenie wybranych substancji i porównuje je z popularnymi indeksami jakości powietrza: CAQI  oraz AQI. Jeżeli nie orientujemy się w pomiarach, nic nie szkodzi. Na ekranie ciągle widzimy ocenę aktualnego stanu powietrza i wymowny kolor wykresu, które dobitnie dają nam do zrozumienia, że akurat nie warto opuszczać mieszkania. Mało tego, zaimplementowano tutaj również rozbudowaną bazę informacji na temat każdego ze związków, a także jego wpływu na nasze zdrowie. To cenna lektura, którą z pewnością każdy krakowianin powinien mieć za sobą.  Aplikacja działa bardzo sprawnie. Autorzy zadbali o interfejs w stylu Holo UI, dzięki czemu jej obsługa jest prosta i przyjemna. Poszczególne substancje znajdziemy na wysuwanym zza lewej krawędzi panelu, a dodatkowe funkcje umieszczono na górnej belce nawigacyjnej. Bardziej intuicyjnie się nie da. Opisywany program to z pewnością bardzo wartościowe rozwiązanie, które każdy mieszkaniec Krakowa powinien mieć na swoim urządzeniu. No, chyba, że nie zależy nam szczególnie na zdrowiu. Z drugiej strony dostosowywanie swojego trybu życia do stężenia smogu za oknem może być nieco ograniczające. Warto jednak mieć świadomość istnienia tego zagrożenia. 