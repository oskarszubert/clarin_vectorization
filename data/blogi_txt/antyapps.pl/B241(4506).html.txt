04.06.2013 Vine, czyli nowy społecznościowy serwis twórców Twittera będący filmowym odpowiednikiem Instagrama, wreszcie otrzymał mobilną aplikację dla Androida. Czy warto było czekać?  Vine jest dość specyficzną platformą, w ramach której użytkownicy mogą dzielić się ze sobą krótkimi, 6-sekundowymi nagraniami wideo. Wbrew pozorom na takim krótkim klipie można zawrzeć masę informacji, co udowadniają pierwsze opublikowane tam filmy. Abstrahując jednak od samej idei, sprawdźmy czy mobilna aplikacja została zaprojektowana na tyle dobrze, by przekonać do siebie dotychczasowych oraz nowych użytkowników platformy. Vine na starcie oferuje nam możliwość utworzenia nowego konta lub zarejestrowania przy użyciu danych z Twittera. Oczywiście wybrałem tę drugą opcję, ale wskutek dziwnego błędu połączenia musiałem jednak podać wszystkie dane ręcznie. Dziwna sprawa – być może to tylko jednostkowy problem, niemniej niesmak pozostaje. Etap rejestracji był dość prosty i wymagał podania standardowych danych, jak nazwa użytkownika, hasło, adres e-mail oraz opcjonalnie numer telefonu.   Główny interfejs aplikacji podzielono na cztery ekrany, między którymi przełączamy się za pomocą górnego paska. Feed to strumień zawierający najnowsze nagrania obserwowanych przez nas użytkowników. Klipy są zapętlone i odtwarzają się automatycznie tuż po przewinięciu ekranu, a więc warto zawczasu sprawdzić poziom głośności naszego urządzenia. Przy wolniejszym internecie przygotujcie się też na oczekiwanie spowodowane buforowaniem nagrania. Każdemu nagranie ma swój opis, w którym autorzy nierzadko zamieszczają tagi. Pozostali użytkownicy mogą wyrażać swoją aprobatę za pomocą ikonki uśmiechniętej buźki oraz zostawiać komentarze. Nie jest to nic rewolucyjnego – raczej ogólnie przyjęty standard. Wszelkie informacje o aktywności umieszczono na drugim ekranie. Trzeci to natomiast miejsce, gdzie możemy odkrywać nowe nagrania, śledzić wybrane hashtagi, a także najpopularniejsze wideoposty. Miejsce to przykuwa wzrok dzięki estetycznym ikonkom, oraz posegregowanym w tabeli tagom. Jak dla mnie, to jeden z większych plusów całej aplikacji. Ostatni ekran to natomiast nasz profil i tutaj raczej niespodzianek nie uświadczymy. Ekran ten podzielono na listę opublikowanych postów oraz postów, które polubiliśmy. Prócz tego znajdziemy tu informację o obserwowanych i obserwujących, a także duży przycisk służący do poszukiwania użytkowników.   Motorem napędowym aplikacji jest oczywiście moduł nagrywania. Kwestię tę rozwiązano w sposób bardzo oryginalny, bo aplikacja nagrywa tylko i wyłącznie wtedy, gdy przyciskamy palec do wyświetlacza. W ten sposób możliwe jest stworzenie wielu szybkich ujęć oraz nagrań poklatkowych – wszystko to bez jakiejkolwiek dodatkowej obróbki i szlifów. Trochę doskwiera mi tutaj brak jakichkolwiek filtrów oraz funkcji pozwalających uczynić nasze wideo wyjątkowym. W rezultacie musimy sobie radzić ręcznie i bawić się światłem oraz scenerią. Problem pojawia się, gdy zechcemy skorzystać z jakichkolwiek funkcji dodatkowych, uruchomić diodę doświetlającą czy zmienić balans bieli – nie znajdziemy tutaj absolutnie żadnej z tych funkcji. Słowem, straszna bieda. Vine to zaledwie przyzwoita aplikacja. Ma ona właściwie wszystko, co powinna posiadać platforma tego typu, ale niestety nie oferuje nic ponad to. Owszem, idea nagrywania 6-sekundowych klipów jest fajna i może się spotkać z uznaniem użytkowników, ale bez porządnego zaplecza w postaci oferującej duże możliwości aplikacji nie ma na to najmniejszych szans. Tymczasem w Google Play użytkownicy narzekają na błędy, brak kompatybilności z wybranymi modelami urządzeń oraz zablokowane nagrywanie. Nie świadczy to zbyt dobrze o twórcach. Co istotne Vine jest dostępne też tylko dla Androida 4.0 i nowszych, a więc bardzo duże grono osób z aplikacji nie skorzysta. Nie wiem, czy to dobry ruch – linia 2.X systemu Google’a ciągle ma ogromne udziały na rynku aktywnych smartfonów.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 