21.12.2012 Coraz więcej aplikacji wykorzystuje nowe możliwości i api Windows Phone 8. Jedną z najpopularniejszych jest dostęp do ekranu blokady i możliwości zmiany tapety. Mamy więc aplikacje dodające rozszerzony kalendarz, pogodę, notatki, ale najpopularniejsze są te zmieniające tapetę naszego ekranu. Jedną z najlepszych obecnie dostępnych w Marketplace jest Photostream. Photostream czerpie swoje tapety z trzech źródeł: naszej galerii, Flickra oraz serwisu 500px. My wybieramy jeden z nich oraz określamy bardziej szczegółowe zasoby. Przykładowo 500px posiada takie podkategorie jak: popular photos, editor’s picks, upcoming photos, fresh today, fresh yesterday, fresh this week. Każdą z nich możemy w dowolnej chwili odświeżyć. Nie musimy ograniczać się do jednego źródła, Photostream pozwala je łączyć, a listę dowolnie edytować. W opcjach możemy wybrać przedział czasowy aktualizacji (pomiędzy 30 minut a 7 dni) oraz to czy nowe tapety ma pobierać przy każdym rodzaju połączenia, czy tylko przez Wi-Fi. Należy pamiętać, że ustawienia mogą mieć spory wpływ na baterię, zwłaszcza jeżeli ustawimy bardzo często odświeżanie tapety. Gdy któraś grafika przypadnie nam do gustu, możemy ją zapisać w pamięci telefonu.  Słabą stroną aplikacji jest jej interfejs. Zbyt prosty, tak właściwie oparty na podstawowych przyciskach i wzorach Windows Phone. Może nie nazwę go brzydkim, ale w tego typu aplikacji, spodziewałem się czegoś bardziej przyjemnego dla oka. Choć nie zachwyca, to przynajmniej pozostaje czytelny. Mam nadzieję, że w przyszłych wersjach autorzy poprawią ten element. Podobnie jak dostępne w Photostream suwaki. Obecnie nie zmieniają one koloru, co utrudnia rozróżnienie czy dana opcja jest włączona czy wyłączona.  Photostream na chwilę obecną dostępny jest za darmo. Jeżeli przywiązujecie uwagę do wyglądu ekranu blokady, lubicie często zmieniać tapety i szukać inspiracji, ta aplikacja będzie sporym udogodnieniem. Pamiętajcie jednak o jej wpływie na baterię. Tego typu rozwiązania choć ładne, wpływają na jej żywotność. Oczywiście Photostream możemy użyć jako tradycyjnej wyszukiwarki tapet, pobierać je i ustawiać w bardziej klasyczny sposób. Windows Phone 7.5: nie, Windows Phone 8: działa, Lumia 610: nie 