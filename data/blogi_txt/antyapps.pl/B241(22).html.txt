25.06.2012 Kto choć przez chwilę nie marzył o tym, aby zostać gwiazdą rocka, wymiatać na gitarze, jak Jimi Hendrix, jeździć w trasę i dawać koncerty? No kto? No właśnie. Oczywiście nauka gry na gitarze wcale nie jest taka prosta. Szczęśliwie sieć pełna jest poradników, w jaki sposób grać, a i aplikacji tego typu nie brakuje. Chciałbym dziś Was przedstawić aplikację, która jest już dla tych, którzy mają za sobą pierwsze poranione palce oraz dla tych, którzy chcieliby poczuć prawdziwego bluesa. 50 Blues Guitar Licks to bardzo ciekawy produkt. Jest to bardziej multimedialny album, niż typowa aplikacja do nauki gry na gitarze. Już sam rozmiar aplikacji, prawie 600MB pokazuje, że włożono w nią sporo wysiłku. Czym więc jest 50 Blues Guitar Licks? Jest to zbiór 50 (ku zdumieniu…) najbardziej soczystych bluesowych zagrywek na gitarę. Każdy z gitarowych motywów ma opis, dzięki któremu możemy dowiedzieć się nieco teorii oraz oczywiście zapis nutowy i tabulaturę. Jednak o sile tej aplikacji stanowi to, że do każdej zagrywki znajdziemy dopasowaną lekcję w formie wideo, dzięki które możemy na żywo usłyszeć i zobaczyć, jak powinno się dany motyw zagrać. Oczywiście w każdej chwili możemy nagranie zatrzymać czy przewinąć. Materiał jest zrealizowany bardzo dobrze i aż serce rośnie słysząc i oglądając te riffy.  Dodatkowo do każdego kawałka przygotowany został podkład w odpowiednim tempie, który ma nam pomoc wbić się w rytm, gdy sami chwycimy za gitarę i pełni nadziei zaczniemy uczyć się zaprezentowanych w aplikacji motywów. To naprawdę pomocna funkcja i myślę, że każdy, kto zasiada do nauki gry na pewno ją doceni.  Nie ma jednak róży bez kolców. Są dwa. Po pierwsze aplikacja nie działa tak idealnie, jakby można od niej tego oczekiwać. Na oficjalnych zrzutach filmik z prezentacją utworu pokazuje się nad tabulaturą. Niestety, gdy testowałem 50 Blues Guitar Licks nic takiego się nie stało. Poza tym graficznie aplikacja też nie jest wybitnie dobrze zrobiona, ale z drugiej strony – w tym przypadku jednak liczy się zawartość, a nie doznania estetyczne. Tego, co jednak mi brakuje to fakt, że uczymy się tylko pewnych technik – fanie by było, gdyby można było uczyć się również całych kawałków. Mimo to uważam, że jest to naprawdę kawał dobrze zrealizowanego poradnika i fani gitarowego grania raczej nie poczują się zawiedzeni. Sam, choć po ten instrument sięgam już tylko od czasu do czasu, przez sentyment, znów poczułem prawdziwego bluesa. Jednak sama cena tej aplikacji jest naprawdę spora, bo kosztuje ona prawie 8 euro. Szczęśliwie w tym tygodniu jest na nią obniżka i można dostać ją za darmo, więc każdemu, nie tylko tym, co chcą nauczyć się grać na gitarze, polecam! Ocena: 4+ 