19.11.2012 Ile razy dostawaliście SMSowy spam od wróżek, przez konkursy, na nagrodach które już są Wasze (tylko musicie potwierdzić chęć ich odbioru dziesiątkami wiadomości po blisko 10zł każda :) kończąc? A może nie chcecie już czytać żadnych słów od byłej partnerki / byłego partnera? Z call+smsBlocker to żaden problem! Dzięki tej aplikacji możecie poblokować wszystkie niechciane treści według kilku kryteriów, co powinno pozwolić Wam skutecznie pozbyć się wszystkich niechcianych smsów. Blokady można zakładać według trzech ram: dokładnego podania numeru telefonu nadawcy, słów kluczowych po których wykryciu wiadomości są automatycznie ignorowane i nie trafiają do naszej skrzynki odbiorczej oraz serii numerów rozpoczynających się od (…) lub kończących się na (…). Niby możliwości nie jest specjalnie wiele, ale chyba wszyscy zgodzicie się, że takie kryteria zdecydowanie powinny wystarczyć by pozbyć się natrętnych reklam i ofert nie do odrzucenia? Naturalnie jeżeli chcemy, możemy później przejrzeć wszystkie przefiltrowane przez sito naszej cenzury w logach dostępnych z poziomu aplikacji. Ale to jeszcze nie koniec, bowiem poza różnymi filtrami dla wiadomości tekstowych możemy również ustawić blokadę połączeń przychodzących od wybranych numerów. Taki komplet możliwości znajdziecie w darmowej wersji szalenie lubianej i wysoce ocenianej aplikacji, ale to jeszcze nie finał — call+smsBlocker dostępny jest także w wersji premium, w której poza kosmetycznymi zmianami (w tym usunięciu reklam) znalazły się także dodatkowe funkcje takie jak: blokada programu hasłem, automatyczna odpowiedź na SMSy, brak jakichkolwiek limitów związanymi z filtrowaniem czy ustawienie powiadomień gdy kolejne treści zostaną schwytane w widełki programu i naszych kryteriów. Nie zabrakło tam nawet zakładki „block my ex”, w której podajemy wszystkie kontakty do naszych byłych. Pomysłowe, nie powiem :) Prosta w założeniach aplikacja która wielu z nas pomoże uratować wiele nerwów. Dzięki zintegrowaniu z pamięcią telefonu możemy sprawnie utworzyć naszą czarną listę bazując na połączeniach, liście smsów czy kontaktach. Jak ze skutecznością tego rozwiązania? Sam testowałem program przez kilka tygodni i byłem pełen podziwu, bo choć nie dostaję spamu wyjątkowo dużo, to udało mu się wychwycić wszystko. Zarówno po słowach kluczowych jak i numerach z czarnej listy. Pewnie przy intensywnym użytkowaniu okaże się, że call+smsBlocker nie zapewnia 100% skuteczności, jednak i bez tego jest znakomitym narzędziem którego nie powinno zabraknąć w pamięci smartfonów z Androidem żadnego z użytkowników którzy mają dość codziennej porcji spamu. Tym bardziej, że wersja darmowa (testowana) radzi sobie znakomicie — jeżeli jednak ta okaże się niewystarczającą, zawsze można wydać niespełna 10 złotych i cieszyć się pełną, pozbawioną reklam, wersją programu. 