19.02.2013 W znakomitej większości przypadków ponowne wydanie gry w nowych szatach dotyczy tytułów znanych i szanowanych przez graczy, a niekiedy wręcz obdarzonych przez nich prawdziwym kultem. Powtórnie wydaje się prawdziwe hity, produkcje, które niegdyś były najlepszymi (lub należały do ścisłej czołówki) w swoim gatunku. Taką grą był z całą pewnością Dizzy. Przygodami odważnego jaja (będącego głównym bohaterem gry) pasjonowały się swego czasu setki tysięcy użytkowników kultowej 8-bitowej konsoli Nintendo znanej w naszym kraju pod nazwą Pegasus. Gdy tylko Dizzy zawitał do AppStore wiedziałem, że prędzej czy później trafi w moje ręce. Czas leci zadziwiająco szybko. Przekonuję się o tym na każdym kroku. Od wydania (grudzień 2011) mobilnej wersji Dizzy’ego minął ponad rok, a ja ciągle nie mogłem znaleźć czasu by powrócić do bajkowej krainy, tak wyraźnie zapamiętanej z dzieciństwa. Okazja nadarzyła się całkiem niedawno; kilka dni wolnego i nieznaczna obniżka ceny gry były sygnałem, że nadszedł odpowiedni moment. Dizzy – Prince of the Yolkfolk wylądował na dysku mojego iPad’a, a ja zająłem wygodne miejsce w fotelu. Magia nie trwała długo. Właściwie nawet nie zdążyła zadziałać. Dizzy w wydaniu mobilnym to nie tylko pomyłka, ale i całkowite zaprzepaszczenie niesamowitego potencjału, którym obdarzony był oryginał. Codemasters, wydawca odpowiedzialny za remake (jak również za oryginalną wersję) zepsuł właściwie każdy element gry, począwszy od sterowania (tragiczne!), poprzez oprawę (przesadnie „wygładzona” grafika i beznadziejna muzyka), a skończywszy na całkowitym zabiciu niepowtarzalnego klimatu znanego z oryginału.  Dizzy na Pegasusa był jedną z najbardziej wciągających i zarazem najtrudniejszych gier na tą konsolę. Wysoki poziom trudności był po części „zasługą” braku możliwości zapisania bieżącego stanu gry – w przypadku śmierci, za każdym razem byliśmy zmuszeni zaczynać przygodę od początku. O przypadkowe zejście naszego delikatnego jajcarskiego bohatera również nie było trudno – jego owalny kształt sprzyjał nie do końca kontrolowanym piruetom, które niejednokrotnie kończyły się w ciemnej czeluści stromej rozpadliny, bądź na dnie przepływającej w pobliżu rzeki. Gdy dodamy do tego całkiem wysoki (jak na tamte czasy i tamtą platformę) poziom zagadek stawianych przed graczem oraz wspomniany wcześniej brak możliwości „zasejwowania” stanu gry, otrzymywaliśmy tytuł nie tylko niezwykle trudny, ale i sprawiający ogromną satysfakcję. Taki był oryginalny Dizzy i właśnie za to kochały go tysiące graczy.  Dizzy – Prince of the Yolkfolk na iOS to banalna, pozbawiona sensu i polotu platformówka z totalnie zepsutym sterowaniem. Dizzy w nowym wydaniu jest nieśmiertelny – każdy błąd, który w oryginale skutkował zakończeniem gry, tutaj powoduje cofnięcie gracza do momentu tuż przed jego popełnieniem. Jednym słowem możemy dziesiątki razy skakać w przepaść, a mimo to nadal nasze uśmiechnięte jajo będzie stało nad jej krawędzią. Idealnie gładką krawędzią. Wraz z nowym wydaniem znikły piksele, postrzępione krawędzie i oldschoolowy klimat oryginału. Jest to czystko subiektywna sprawa, ale mi nowy wygląd ani trochę nie przypadł do gustu. Nieciekawą grafikę całkowicie przyćmiewa to, co wydobywa się z głośników. Muzyką bym tego jednak nie nazwał. Zapętlona melodia doprowadza do szału po zaledwie kilku minutach spędzonych z grą. Ciekawostką wartą odnotowania jest także brak jakichkolwiek dźwięków w grze – wyłączenie muzyki skazuje więc gracza na rozgrywkę w zupełnej ciszy. Sterowanie? Wirtualna klawiszologia zaproponowana przez twórców jest szczytem nieudolności, tak wielkim, że napisanie o niej chociażby jednego zdania więcej będzie całkowitą stratą Waszego i mojego cennego czasu.  Odświeżenie kultowej niegdyś gry i przeniesienie jej na współczesne urządzenia mobilne jest ogromnym wyzwaniem. Producent stoi w takim przypadku przed nie lada problemem zachowania dawnego ducha rozgrywki, a zarazem takiego odrestaurowania tytułu, by przyciągnąć do gry nowych graczy. Pomijam tu już zupełnie kwestię, że nie każdą produkcję, święcącą niegdyś triumfy na poczciwych blaszakach, czy różnego rodzaju konsolach da się zaadoptować do specyfiki ekranu dotykowego. Codemasters spartoliło sprawę po całości. Perspektywa wyciągnięcia kasy od fanów kultowej przygodo- platformówki okazała się tak silna, że zdecydowano się na odświeżenie gry bez jakiegokolwiek pomysłu, jak taki remake powinien wyglądać. Dizzy – Prince of the Yolkfolk wstyd rozdawać nawet za darmo, a co dopiero za kilka euro. Porażka na całej linii i ogromny zawód. Dizzy – Prince of the Yolkfolk występuje w AppStore w wersji przeznaczonej na iPhone’a oraz na iPad’a. Grę mogą również kupić posiadacze urządzeń z systemem Android. 