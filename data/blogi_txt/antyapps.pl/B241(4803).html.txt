17.04.2012 Do kalendarzowego rozpoczęcia lata zostały nam jeszcze nieco ponad dwa miesiące. To idealna pora na rozpoczęcie planowania wakacyjnych podróży. Szukacie ciekawych miejsc, które warto zwiedzić? Macie chwilowy niedobór pomysłów na spędzenie urlopu? A może po prostu chcecie zobaczyć ciekawe zdjęcia z podróży innych ludzi z całego świata? Bez względu na to, co będzie wami kierowało, instalując Trip Color na swoim iPhonie będziecie zadowoleni :).  Trip Color to aplikacja, która jest skierowana do miłośników podróżowania. Umożliwia nam przeglądanie podróży odbytych przez innych użytkowników oraz dzielenie się własnymi urlopowymi wspomnieniami. Pierwsze okno programu Explore pozwala nam (zgodnie z nazwą) przeglądać dodane przez innych użytkowników dzienniki z podróży. Przekrój zwiedzanych miejsc, przez użytkowników Trip Color jest naprawdę szeroki. Znajdziemy tu m.in. zapisy z „tripów” po Nowym Jorku, Hawajach, Australii, Europie, Wielkim Kanionie… i wielu, wielu innych. Zakładka Featured dostarcza nam wyselekcjonowaną listę najciekawszych dzienników, natomiast w Feed możemy przeglądać ostatnio dodane materiały. Przeszukiwać bazę umożliwiają nam zainstalowane filtry, które pozwolą nam określić, jaki typ podróży nas interesuje.  Jeżeli czyjaś podróż wyjątkowo nam się spodoba, możemy dodać jej autora do listy osób przez nas obserwowanych. Dodane osoby, możemy przeglądać dzięki karcie Following. Jeżeli bardziej od przeglądania interesuje was inspirowanie innych swoimi podróżniczymi doświadczeniami, sekcja My Trips została dla was stworzona. To właśnie tam utworzycie własne dzienniki z podróży. Wystarczy kliknąć umieszczony w prawym górnym rogu „plus”, a potem po prostu tworzyć. Każdy wpis dodawany do naszego dziennika, obligatoryjnie musi być zaopatrzony w zdjęcie. Dzięki funkcji, która ustala widoczność dziennika dla innych, sami określamy kiedy nasze zapiski będą udostępniane publicznie, zatem dziennik możemy tworzyć na bieżąco podczas podróży, lub już po powrocie do domu, dodając jedynie zrobione zdjęcia z albumu.  Idea przyświecająca Trip Color jest bardzo interesująca. Fakt, że istnieje zapotrzebowanie na aplikacje takiego typu, pokazuje choćby liczba magazynów podróżniczych na półkach empiku. Aplikacja nie jest jednak doskonała, to czego najbardziej mi brakuje, to porządna wyszukiwarka. Program poza filtrami niestety nie pozwala nam na szczegółowe przeszukiwanie swojej bazy. Jeżeli już twórcy nie chcieli psuć zabawy odkrywania „całego świata”, mogli chociaż dodać kategorie dla poszczególnych kontynentów. Poza tym, wszystko jest mniej więcej na swoim miejscu. Trip Color to program prosty w obsłudze z przyjemnym interfejsem. Ogromnym plusem jest zmuszenie użytkowników do dodawania zdjęć, dzięki temu dodane dzienniki aż chce się przeglądać! Program jest darmowy, znajdziecie go w AppStore. 