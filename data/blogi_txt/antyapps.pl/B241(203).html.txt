05.06.2012 Sposobów na przesyłanie plików czy dokumentów między dwoma urządzeniami jest sporo. Można to zrobić za pomocą Bluethooth, można za pomocą chmury, albo można za pomocą wspólnej sieci Wi- Fi. I właśnie ten sposób wykorzystuje aplikacja, którą chcę Wam, Drodzy Czytelnicy, dzisiaj przybliżyć. AnySend to prosta i efektywna aplikacja do przesyłania plików między dwoma urządzeniami a Androidem na pokładzie. Wystarczy, że na każdym z nich znajdzie się AnySend i już można działać. Korzystanie z tego produktu to czysta przyjemność i jest proste niczym budowa cepa (a nawet prostsze). Wystarczy, że oba urządzenia są podłączone do tej samej sieci przez Wi-Fi i na panelu głównym aplikacji ukażą się ikonki przypisane tymże, które można personalizować za pomocą nazwy i zdjęcia. Następnie wybieramy urządzenie, do którego chcemy przesłać plik i klikamy, co wyzwala nam źródła, z których możemy go wybrać. Następnie wybieramy, co chcemy przesłać i już!    Dosłownie chwilę później plik znajduje się na drugim urządzeniu. Transfer jest naprawdę szybki. Testowałem aplikację zarówno na zdjęciu, jak i pliku wideo i oba te pliki zostały przesłane błyskawicznie. Pobrane pliki lądują na drugiej i ostatniej karcie aplikacji, skąd możemy je wysłać gdzie indziej, lub uruchomić bezpośrednio z aplikacji. Danym plikiem możemy również podzielić się z innymi, również z poziomu AnySend.    Największym plusem, ale i wadą tej aplikacji jest to, że aby działać urządzenia muszą być podpięte do tej samej sieci. Z jednej strony to pewne ograniczenie, ale z drugiej strony, dzięki temu transfer jest błyskawiczny i bezkosztowy. Drugim minusem jest to, że w tym momencie AnySend jest tylko na Androida. Ale wygląda na to, że twórcy aplikacji nie zamierzają się ograniczyć tylko do tego systemu i już zapowiadają, że AnySend trafi na iOSa jak również na Windowsa i OSX. Niestety, jak zwykle, aplikacja nie jest dostosowana do tabletów, mimo, że na telefonach wspiera układ poziomy, to na tablecie musimy ją obsługiwać w pionie. AnySend to naprawdę dobra aplikacja do przesyłania plików w ramach jednej lokalnej sieci. Jest do bólu prosta i działa naprawdę szybko. W mgnieniu oka możemy przesłać niemal każdy rodzaj pliku. Warto się w nią zaopatrzyć, zwłaszcza, że jest za darmo. Nie mogę się doczekać, aż aplikacja ta wyląduje na innych systemach. Ocena: 4+ 