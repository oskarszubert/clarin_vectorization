12.01.2012 Personalizacja telefonów komórkowych zaczęła się już lata temu. Pamiętam jaką popularnością cieszyła się funkcja zmiany logo w telefonie monochromatycznym. W gazetach pojawiało się od groma reklam firm sprzedających dzwonki czy loga za pomocą smsów Premium. Trend trwa cały czas, jednak ewoluował i dziś zmieniamy motywy graficzne czy też tapety. Zmianę tych drugich ułatwi nam PrettyPix, który daje dostęp do tysięcy rewelacyjnych tapet. Lubię zmieniać tapety, bo nie lubię rutyny. Odkąd internet z impetem wszedł do telefonów, pobieranie tego typu treści multimedialnych nie jest żadnym problemem. Komu chce się jednak wyszukiwać tapety dla telefonu na komputerze, bo przecież z poziomu telefonu to katorga – wciąż najpopularniejsze strony z tapetami nie są dostępne w wersji mobilnej. Użytkownicy telefonów HTC mogą skorzystać z odpowiedniej aplikacji wgrywanej w ramach całego pakietu HTC Sense, która pozwala pobierać nowe tapety. Ich liczba jest jednak poważnie ograniczona. Istnieje jednak inne rozwiązanie – PrettyPix. Na czym polega działanie tej aplikacji? Przede wszystkim jest to ogromny katalog tapet – i to wcale nie skrojonych na miarę smartfonów. Właśnie w tym rzecz, że są to normalne tapety, stosowane głównie na pulpitach komputerów. Z poziomu PrettyPix możemy przeczesywać poszczególne kategorie takie jak Sunset, City czy Red. Kategorii jest dwadzieścia parę. Pod zakładką Explore czekają na nas najpopularniejsze tapety ze wszystkich kategorii. Po wybraniu danej miniatury, ładuje nam się cała tapeta rozszerzona do rozmiarów ekranu, a pod nią przyciski umożliwiające dodanie do ulubionych, zapisanie na kartę SD, udostepnienie w serwisach społecznościowych i oczywiście ustawienie jako tapetę pulpitu. Po wybraniu tej ostatniej opcji lądujemy w ekranie przycinania zdjęcia. Program sam rozpoznaje stosunek długości do wysokości ekranu telefonu i taki prostokąt wyświetla w tym miejscu. Możemy go przesuwać lub zmieniać jego wielkość, decydując jaka część tapety pojawi się na pulpicie naszego smartfona. Narzędzie jest rewelacyjne. Posiada sporo opcji konfiguracyjnych, włącznie z możliwością zmiany tła samej aplikacji. Brakuje tutaj jedynie wyszukiwarki po tagach oraz lepszego wykorzystania fizycznego przycisku Wstecz – raz cofa, raz wyłącza aplikację. PrettyPix dostępne jest w Android Markecie za darmo.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 