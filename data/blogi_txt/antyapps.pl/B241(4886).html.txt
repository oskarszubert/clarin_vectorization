20.09.2012 Zręcznościowych gier na tabletach i smartfonach nigdy nie za wiele. Pewnie, są tytuły lepsze i gorsze, ale no dajcie spokój — ile można zagrywać się w osławione Fruit Ninja czy Flight Control? Wszyscy wiemy że to świetne gry, ale czasem nawet największym marudom potrzeba powiewu świeżości. Dla mnie takowym w natłoku zręcznościówek jest Magic Wingdom. Niby to samo, a jednak nowa oprawa i kilka różnic sprawia, że nie mogę się oderwać. Nadal. Tym razem niczego nie przecinamy, ani nie doprowadzamy do lądowiska. Z każdej strony napływają jajka w różnych kolorach. Naszym bojowym zadaniem jest łączenie ich w zestawy tego samego koloru i zbijanie na tyle sprawnie, by nie zdążyły wdać się w kolizję z iinymi kolorami, wtedy bowiem zmuszeni jesteśmy zacząć całą zabawę od początku. Ale tak naprawdę zbijanie dwóch jajek przynosi nam dość niewielkie profity. O wiele bardizej opłacalne jest tworzenie tzw. łańcuchów, czyli połączeń większej ilości tych samych kolorków. O ile na początku nie jest to zbyt wymagające zadanie, o tyle kiedy zagęszczenie przedmiotów na centymetr kwadratowy wzrośnie, nie jest to łatwe zadanie. Ale warte ryzyka — zyskujemy na tym bonusy w postaci monet czy specjalnych power-upów jak np. bomby (po naciśnięciu wysadza wszystko w promieniu kilku milimetrów od siebie) czy specjalnych jajek usuwających wszystkie w tym samym kolorze. Magic Wingdom cierpi na tę samą chorobę, z którą borykają się setki innych gier na urządzeniach mobilnych: mikropłatności. Z tym, że to nie jest gra strategiczna i nie płacimy za wygraną, a po prostu lepsze mnożniki punktów czy inne bonusy, które nie wpływają na samą rozgrywkę i nasz progres. Tym samym nie przeszkadzają w samej zabawie. Zdobyte/kupione monety możemy bowiem wymieniać na mnożniki punktów, udoskonalenia wspomnianych wyżej power-upów czy dodatkowe życia — ale nie zmieniają całkowicie zabawy. Ciekawą inicjatywą jest też paczka ulepszająca grę, gdzie za 0,99$ pozbędziemy się reklam, a przy okazji wpadnie na nasze konto trochę monet. Ani graficznie, ani muzycznie gra nie wyróżnia się niczym specjalnym. Schludnie, płynnie, bez zbędnych fajerwerków — dzięki czemu starsze sprzęty z Androidem również nie powinny mieć z nią najmniejszych problemów. Kolejna perełka opierająca się na znanym, a co ważniejsze — lubianym, pomyśle. Dla każdego miłośnika dobrze skrojonych zręcznościówek pozycja obowiązkowa, tym bardziej, że dostępna jest za darmo w Google Play. Ocena: 4/6 