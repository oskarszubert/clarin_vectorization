10.01.2012 Przedstawianie Wam instagramu byłoby cokolwiek nie na miejscu, prawda? To chyba najbardziej znany społecznościowy serwis fotograficzny obecny na iOSie, także w naszym kraju całkiem popularny. Czy jest jednak wygodny w obsłudze? Nieszczególnie, zwłaszcza jeśli mowa o swobodnym przeglądaniu treści zawartych w serwisie. Z pomocą przychodzi InstaFlow, nowa aplikacja z rzeczonym serwisem współpracująca.  Co trzeba już na początku jasno powiedzieć – InstaFlow nie umożliwia wrzucania zdjęć na instagram – w związku z tym zamiennikiem dla intensywnie korzystających z serwisu nie będzie mógł się stać. Ale co, jeśli chcecie w wygodny, uporządkowany i atrakcyjny sposób przejrzeć to, co miliony użytkowników udostępniają? Wtedy nie ma lepszego rozwiązania. Po odpaleniu InstaFlow proszeni jesteśmy o zalogowanie się na nasze konto i udostępnienie do niego dostępu. Inaczej się nie pobawimy. W następnej kolejności pokazuje nam się ekran z kilkoma „kupkami” zdjęć – popularne, nasz strumień, polubione przez nas oraz wrzucone przez nas zdjęcia. Po kliknięciu w dowolne przenoszeni jesteśmy na kolejny ekran, gdzie pełen miniatur fotek w konkretnej kategorii. Ponowne pacnięcie i już oglądamy je na pełnym ekranie – wtedy można je polubić, skomentować i zrobić wszystko inne, co umożliwia oryginalny instagram.  Ciekawą opcją jest swojego rodzaju kojarzenie zdjęć i na tej podstawie eksploracja serwisu. Najprościej będzie opisać to na przykładzie: jest moje zdjęcie, dodatkowo otagowane #poznan i #spaghetti. Jeśli dwa razy je pacniemy, to wówczas pokażą nam się 3 nowe kupki – zdjęć konkretnie moich oraz zdjęć z wymienionymi 2 tagami. Wygodne, szybkie i pozwalające znaleźć świeże odkrycia. Takie rzeczy jak slideshow to kwestia oczywista – nie ma co się nad tym rozpisywać. InstaFlow jest darmowy i jeśli instagram to Wasz wybór fotograficzny na iOSie, to warto nową aplikację chociaż sprawdzić. InstaFlow można pobrać tutaj. 