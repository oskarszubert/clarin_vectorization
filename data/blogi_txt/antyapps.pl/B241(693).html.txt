05.03.2013 Mimo że sam najczęściej korzystam ze standardowego, wbudowanego w używaną przeze mnie aktualnie wersję Androida, budzika w telefonie, to z wielką ciekawością zaglądam co do zaoferowania mają inni twórcy tego typu aplikacji. Autorzy Circle Alarm nie wzbili się na szczyty, z porównaniem do funkcji takiego Alarm Clock Ultra ich program wypada dość blado, jednak wyróżnia go co innego: minimalizm i dobry design. A jak wiadomo ich amatorów jest z każdym rokiem coraz więcej. Dlatego to kolejna propozycja skierowana głównie dla nich, bowiem na specjalną paczkę funkcjonalności nie macie co liczyć. To kolejna aplikacja, której celem jest wyrwanie nas rano z łóżka — z tą tylko różnicą, że zamiast wklepywać wartości liczbowe ręcznie, ustawiamy ich wartości na dwóch osiach. Jedna z nich odpowiada za godziny, druga minuty. Nad wskazówkami zaś dwie dodatkowe opcje: ustalenie kiedy alarm ma działać (w wybrane dni tygodnia, a może tylko raz w ustalonym terminie?) oraz wybranie melodii jaką będzie sygnalizowany (możemy buszować zarówno w standardowych alarmach, jak i całej bibliotece muzyki na naszym urządzeniu).  Dodatkami względem standardowo wbudowanego budzika jest możliwość ustawienia delikatnego wzmacniania głośności dźwięku zamiast ostrego łomotu na start oraz notyfikacje głosowe przy odpalaniu drzemki — możemy zatrudnić głosowego asystenta Google by powiedział nam, za ile telefon zadzwoni następnym razem. Ostatnią z różnic jest opcja wyboru wyłączania/usypiania budzika poprzez przytrzymanie palcem na odpowiedniej części ekranu, a nie jedynie kliknięcie — choć i to możemy wyłączyć. Mimo że sam korzystam z ciemnych skórek w Androidzie, to wiem, że niektórzy wybierają jednak rozwiązanie jasnoszare — dlatego szkoda, że o takową opcję twórcy się nie pokusili. Poza tym to w pełni funkcjonalny, estetyczny i łatwy w obsłudze budzik. Jeżeli z jakiś powodów standardowe rozwiązanie się u Was nie sprawdza, to spróbujcie Circle Alarm — aplikacja dostępna jest za darmo na platformie Google Play. 