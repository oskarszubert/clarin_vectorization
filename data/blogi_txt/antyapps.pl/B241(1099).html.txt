23.02.2013 Z grami na licencjach filmowo-komiksowo-animowanych jest często ten sam problem: są marnym skokiem na kasę fanów danego wydawnictwa, same pozostawiając wiele do życzenia. W przypadku Die Hard może nie jest wyjątkowo tragicznie, jednak dla mnie elementy związane z najnowszą produkcją opartą na znanej serii filmów akcji są jej największym minusem…   Gra jest typowym free runnerem zrobionym na modłę nieśmiertelnego Temple Run, wzbogaconego o elementy strzelania. Nasz bohater automatycznie biegnie przed siebie, my pod koniec każdej ze ścieżek wydajemy rozkazy gdzie skręcić (przesuwając palcem w prawą lub lewą stronę ekranu), kiedy na drodze stają przeszkody musimy je przeskoczyć (suwając palcem ku górze). Ale to jeszcze nie wszystko, bo jak to w filmach z Brucem Willisem nie mogło zabraknąć również elementów akcji zapierającej dech w piersiach, czyli dobrej strzelaniny. Nieustannie atakować będzie nas armia wyszkolonych strzelców, zatem warto mieć na uwadze to, aby nie dać się zaskoczyć i wyeliminować ich, nim oni dobiorą nam się do skóry. Jak? Wystarczy wskazać ich na ekranie palcem, nie zapominając co jakiś czas o przeładowaniu broni, gdy jesteśmy już na wyczerpaniu amunicji (gest przesunięcia w dół ekranu). Po zestawie udanych eliminacji w prawym górnym rogu zaczyna migotać ikonka, po której naciśnięciu włączamy coś na wzór bullet time’a, dzięki któremu możemy się zręcznie i bezpiecznie rozprawić ze wszystkimi przeciwnikami na ekranie.  Rozgrywka pod względem mechaniki nie jest zbyt skomplikowana, oczywiście im dalej jesteśmy, tym więcej niebezpieczeństw na nas czyha. Jako że obecnie gra dostępna jest do pobrania za darmo zarówno na iOS jak i Androidzie, chyba nie będziecie zdziwieni panoszącymi się wszędzie mikrotransakcjami. W grze znalazło się sporo statystyk, przekładających się m.in. na nasze poziomy doświadczenia, które procentują w postaci dodatkowej forsy. Po drodze zaś zbieramy nieustannie drobniaki. Kiedy już nieco waluty uda nam się zgromadzić, warto zajrzeć do sklepiku i udoskonalić swój arsenał lub kupić kilka przedmiotów specjalnych, które pozwolą nam łatwiej rozprawić ze wszelkimi niebezpieczeństwami. A kiedy będziecie już obrzydliwie bogaci, wtedy możecie nawet pomyśleć o innych bohaterach, ale do tego poziomu jeszcze sporo mi brakuje. Pod względem oprawy audiowizualnej jak i sterowania, grze nie mam nic do zarzucenia. Najbardziej dawały mi się we znaki wszelkie elementy filmowe, jak drażniący trailer przy każdym odpalaniu gry, po którym czarny jak smoła ekran ładowania trwał nieskończenie długo. Do tego wszelkie dialogi są tak irytujące i sztuczne, że jednak sam obstaje przy tajemniczym, milczącym Temple Run. Grę w wersji uniwersalnej można pobrać zarówno w AppStorze jak i Google Play — w obu przypadkach dostępna jest za darmo. 