23.07.2013 Internet od pewnego czasu stał się naszym pierwszym, a nierzadko i ostatnim lekarzem. Widząc swoje objawy, zaglądamy do komputera i szukamy odpowiadającej im choroby. Teraz możemy w tym celu użyć smartfona, do czego posłuży nam aplikacja Leksykon zdrowia zawierająca informacje o wszystkich znanych chorobach i przypadłościach. Leksykon zdrowia jest rozbudowaną bazą alfabetycznie posegregowanych chorób, która może nam posłużyć jako podręczne źródło informacji niezbędnych do wstępnej diagnozy, a studentom medycyny zaoszczędzić wiele stresu i nerwów. Aplikacja może nie zachwyca swoimi możliwościami, ale cechuje się bardzo wysokim poziomem merytorycznym. Po uruchomieniu programu zostaniemy poinformowani za pomocą ostrzeżenia o zgubnych skutkach samodzielnego diagnozowania chorób. Cóż, nie można zaprzeczyć, że ostatnie słowo powinno należeć do lekarza, a próby leczenia na własną rękę poważniejszych przypadłości mogą się skończyć tragicznie. Tymczasem takich tutaj nie brakuje. Ekran główny aplikacji stanowią przyciski z literkami alfabetu. Pod każdym z nich znajdziemy choroby, których nazwy zaczynają się na daną literę. O ile z początku trudno zauważyć tutaj jakiekolwiek znamiona zastosowania interfejsu Holo, to po przejściu do widoku listy, a potem choroby widać to ewidentnie. Każda pozycja została podzielona na trzy ekranu: opis, objawy i leczenie. Zawartość każdego z nich jest dość oczywista, więc nie będę się w nie zagłębiał. Informacji jest dużo i są one szczegółowe oraz wyczerpujące. Problemem jest jedynie formatowanie tekstu. Czasami mile widziane byłyby krótsze akapity, większe odstępy między liniami, a być może i pogrubienia najbardziej istotnych kwestii.   Problemem aplikacji jest jej prostota. Z powodzeniem widziałbym tutaj szereg dodatkowych funkcji, jak chociażby system powiązań wskazujący choroby o zbliżonych objawach, wyszukiwarkę, a być może nawet linki do popularnych portali, gdzie można znaleźć więcej informacji na ten temat. Na plus na pewno trzeba tutaj zaliczyć to, że aplikacja działa w całości offline, jest mała i szybka, a w dodatku nie wymaga żadnych uprawnień. Leksykon zdrowia to ciekawa pozycja dla osób uczulonych na punkcie swojego samopoczucia, a także wszystkich pozostałych, dla których wiedza tutaj zawarta jest cenna i potrzebna. Szkoda, że jest to produkt tak prosty i pozbawiony jakichkolwiek dodatkowych funkcji. Myślę, że na pewno dałoby się z niego wykrzesać więcej. 