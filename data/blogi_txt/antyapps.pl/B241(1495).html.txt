16.06.2012 Z początkiem roku Google sprawiło mi niespodziewanie prezent noworoczny. Mam tu na myśli oczekiwaną przeze mnie od dłuższego czasu aplikację Google Translate przeznaczoną na iPada. Do tego momentu byłem skazany na jej wersję iPhone’ową, zachowującą co prawda pełną funkcjonalność, ale niepraktyczną w użytkowaniu na tablecie ze względu na brak dostosowania do rozmiarów większego ekranu. Google Translate jest dla mnie usługą niezbędną, korzystam z niej zarówno w pracy, jak i podczas czasu wolnego. W styczniu 2012 roku aplikacja wreszcie doczekała się wsparcia iPada. Tłumacz Google jest jednym z najdoskonalszych narzędzi tego typu dostępnych za darmo. Instalując aplikację dostajemy do dyspozycji wyśmienity moduł rozpoznawania mowy, który umożliwia przetłumaczenie języka Polskiego na jeden spośród szesnastu najpowszechniejszych. Taka ilość zadowoli zapewne większość użytkowników aplikacji, a należy pamiętać, że to tylko namiastka możliwości oferowanych przez  Google Translate.  Program oferuje gigantyczne możliwości w zakresie słowa pisanego – w tym wypadku do dyspozycji użytkownika oddane zostało tłumaczenie na 62 języki. Jest to liczba naprawdę robiąca wrażenie. Od ilości ważniejsza jest jednak jakość, a i ta stoi na bardzo dobrym poziomie. Tłumaczenie prostszych zdań jest w większości przypadków całkowicie wystarczające, a i bardziej skomplikowane kwestie (przy odrobinie wysiłku i niezbędnych poprawek) daje się zrozumieć. Choć do stworzenia idealnego tłumacza droga jest jeszcze bardzo długa, Gogle podąża niewątpliwie w dobrym kierunku. A na uznanie zasługuje fakt, że udostępnia swoją usługę za darmo każdemu, kto tylko ma dostęp do Internetu. Interfejs aplikacji przeznaczonej na iPada, poza rozmiarami nie różni się znacznie od wersji przeznaczonej na urządzenia o mniejszej przekątnej ekranu. Pole wpisywania tekstu stanowi wąski pasek u góry ekranu. Zdecydowanie więcej miejsca zajmuje obszar, w którym wyświetlane jest tłumaczenie. Program jest bardzo intuicyjny w obsłudze oraz umożliwia zaznaczanie wybranych zwrotów i słów gwiazdką, co umożliwia szybki powrót do nich w razie potrzeby. 