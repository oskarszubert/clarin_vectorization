17.01.2014 Odrobina strategii, akcji, łamigłówek, a wszystko to podlane mieszkanką dobrego humoru i solidnego wykonania. Mili bohaterowie do których grzechem byłoby się nie uśmiechnąć, potrafiący napsuć nerwów i wymagający nieco wprawy oraz zapoznania się z zasadami panującymi w grze to bardzo istotny atut całego zamieszania. A wszystko to za pomocą wyłącznie dwóch przycisków: ciepła i zimna! Zadanie jest jedno: wyczyścić planszę ze wszystkich diabełków. Dokonujemy tego podgrzewając platformy na których siedzą (to w przypadku niebieskich stworków) lub ochładzając je (jak się pewnie domyślacie, ten zabieg związany jest z ich czerwonymi bliźniakami). Aby zadziałać temperaturą, najpierw musimy ją pobrać z dolnej części ekranu. W tym celu przykładamy palec i przytrzymujemy na odpowiednim palniku. Teraz wyszukujemy punktu dostępu do wybranego bohatera i tam przekazujemy temperaturę, również przytrzymując palcem. Nie wystarczy mocy? Zatem ponawiamy całą akcję. Liczy się tempo i dobra strategia, bowiem im dalej w las, tym diabełków zacznie przybywać, a jednocześnie wszelkie konstrukcje po których są porozstawiani zaczną być nieco bardziej zawiłe.  W zależności od tego jak szybko uda nam się pozbyć z mapy wybranych stworków, zostaniemy nagrodzeni monetami odpowiednio: złotymi, srebrnymi lub brązowymi, w zależności do którego pułapu się załapiemy. Jeżeli nie sprostamy tempu zaplanowanemu przez twórców będziemy zmuszeni obejść się smakiem. Warto jednak zbierać lokalną walutę — obecnie jedynie dobrze wygląda, ale już teraz w Devils dostępna jest zakładka z upgrade’ami, których dokonywać będziemy za zarobione pieniądze. Co ciekawe, przez ich obecny brak nie musimy obawiać się największej zmory gier mobilnych: zbyt nachalnych mikropłatności. Teraz gra się naprawdę przyjemnie i po chwili główkowania udaje się rozwiązać każdy problem. Kiedy uda nam się zaliczyć planszę odblokowujemy dostęp do kolejnych. Tych jest teraz dostępnych kilkadziesiąt, porozrzucanych po kilku światach. Oprawa stoi na naprawdę wysokim poziomie — ciekawe projekty plansz, miła dla oka kreska i przyjemna, przygrywająca w tle muzyka to solidny zestaw którego nie powstydziliby się najwięksi gracze na rynku. Devils jest mieszanką wybuchową, która ma w sobie wszystko, co tygryski lubią najbardziej. Porządną warstwę techniczną, sprawiedliwe wyzwania i naprawdę miłych bohaterów którzy są na swój sposób charakterystyczni. Grę można pobrać za darmo na platformie Google Play. 