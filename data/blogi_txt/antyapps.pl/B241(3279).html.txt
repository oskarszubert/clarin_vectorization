01.08.2013 Jeszcze dobrze nie udało mi się odstawić kapitalnego Dungelot, które recenzowałem na początku tego tygodnia, a na horyzoncie już pojawiła się kolejna gra, która skutecznie odrywa mnie od codziennych obowiązków. Tym razem zadowoleni powinni być szczególnie ci amatorzy gier na urządzenia mobilne, którzy przeszli już każdą możliwą wersję Angry Birds, ale wciąż czują niedosyt. Princess Punt to gra, która jednocześnie wzorując się na mechaniźmie kultowych Gniewnych Ptaków, wprowadza RPGowe elementy, które sprawiają, że rozgrywka daje jeszcze więcej zabawy związanej z pokonywaniem kolejnych etapów i rozwijaniem zdolności naszej postaci. Niech nie zwiedzie was cukierkowa księżniczka – gra ma naprawdę wielkiego „kopa”! Nawet gdyby nie było mi dane ujrzeć mangowej kreski, jaka towarzyszy naszej Kopiącej Księżniczce, słysząc o młodej damie, którą rodzice wydają z królestwa na poszukiwanie przygód polegających na kopaniu biednego rycerza w kierunku przeciwników, nietrudno byłoby zgadnąć, że gierka pochodzi z Kraju Kwitnącej Wiśni. Klimat gry jest naprawdę wyjątkowy, co jest bez wątpienia wielkim plusem Princess Punt.  Rozpoczynając rozgrywkę, po każdym aspekcie zabawy przeprowadzi nas czytelny i wygodny tutorial, w którym wszystko pokaże nam żółta strzałka pojawiająca się na ekranie. Dzięki temu na pewno żaden element rozgrywki nie umknie naszej uwadze, pozwalając w pełni cieszyć się wszystkimi urozmaiceniami, o jakie zadbali twórcy gry. Mechanizm działa podobnie do tego, co zazwyczaj towarzyszy nam w przypadku gier polegających na celowaniu jednym obiektem w inne. Nasza księżniczka wykopuje biednego rycerza w kierunku rozmaitych potworów, a później ten, znajdując się w zasięgu przeciwnika, walczy za pomocą miecza używając jednocześnie dodatkowych power-upów. W tym czasie nasza księżniczka również nie próżnuje, wspomagając dzielnego wybawcę ładunkami wybuchowymi kopanymi w kierunku przeciwników. Brzmi nie do końca poważnie i w zasadzie takie właśnie jest. Gra naprawdę nieraz wywołuje wielki uśmiech na twarzy, jednocześnie na długo wciągając do swojego świata.  Wraz z rozwojem gry, do naszej księżniczki mogą dołączyć zupełnie nowi bohaterowie o różnych klasach postaci. Podczas kolejnych etapów zabawy przybywa również przeciwników, dodatkowych mocy i nowych broni. Pokonując kolejnych przeciwników dochodzimy do bossów, a za ich pokonanie otrzymujemy kolejne bonusy lub losy na loterię, które możemy wykorzystać, aby otrzymać dodatkowe pieniądze na rozwój postaci lub inne przedmioty.  Princess Punt to pozycja, którą polecam każdemu. Mało kto oparł się urokowi Angry Birds, więc przygody ekscentrycznej księżniczki z pewnością przypadną do gustu entuzjastom gier na urządzenia mobilne. Do zabawy mogą również dołączyć użytkownicy systemu iOS. Grę z App Store można pobrać TUTAJ. 