08.02.2012 Jazda na motorze to ryzykowna zabawa. Motocykliści może powiedzą coś innego, ale jednak wypadki z ich udziałem często kończą się naprawdę dramatycznie. A co dopiero jazda jedną ręką lub jednym palcem! Twórcy Fatheada stwierdzili jednak, że to dobry pomysł na grę. Jesteśmy więc my, gość z dużym kaskiem na motorze i nasz palec.  Fathead to tytuł, który można znaleźć w App Storze w zakładce „new   noteworthy”, więc poza tym, że aplikacja jest świeża, to powinna być także „godna uwagi”. Temat motocyklowy nie jest na iOS nowy, opisywaliśmy zresztą już gry z tego gatunku, ale wciąż bawi. Fathead wita nas bardzo prostym menu i krótkim tutorialem mówiącym: masz tylko dotykać palcem ekranu – wtedy przyspieszasz. Gdy dojedziesz do góry, odpuść na chwilę, a potem dotknij znowu – motocyklista w powietrzu wykona obrót. A następnie przechodzimy już do gry.  Czy zatem to wszystko?  Sam się zdziwiłem, ale tak – w Fatheadzie najbardziej brakuje treści. Gry, w których mamy jedną planszę, ale ze względu na np. zdobywane umiejętności kolejne przejścia/przejazdy są inne, są w porządku – gracz czuje progres. Tutaj dosłownie każdy przejazd jest taki sam. Co więcej, nawet plansze nie są generowane losowo – jest dosłownie jedna lokacja. Co prawda długa i podzielona na punkty kontrolne, ale dość trudna. W związku z tym najlepiej będziecie znać jej początek, nudny jak … bardzo nudny. Denerwujący jest też sam motocyklista – po pierwsze, jedzie powoli. Na tyle, że gracz może zrobić się senny. Dźwięki przez niego wydawane zaś doprowadzić mogą do chęci targnięcia się na życie. Oprawa jest przyjemna dla oka, ale to już w tym momencie niczego nie zmienia – jeśli zamkniemy oczy z nudów, to i tak jej nie zauważymy. Po ograniu tej gry sprawdziłem jeszcze dostępne Osiągnięcia aby upewnić się, że na pewno niczego nie przeoczyłem – nic z tego. Jedyne triki dostępne to wspomniane obroty i to wszystko. Fathead jest promowaną obecnie aplikacją i to na całkiem niezłej pozycji, ale uważajcie – jest masa lepszych tytułów o tej tematyce. Ten można spokojnie pominąć. Fathead można (ale nie należy) nabyć tutaj. 