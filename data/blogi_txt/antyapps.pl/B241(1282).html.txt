05.07.2013 Systemowy odtwarzacz muzyki Windows Phone jest aplikacją bardzo charakterystyczną. Jego nietypowy i ciekawy wygląd sprawił, że w sklepach innych systemów zaczęło przybywać programów o zbliżonym interfejsie. Ma on też swoje wady, a tą główną jest bardzo małą ilość opcji i możliwości, pomimo że sam system wspiera konkretne rozwiązania. Tak też jest z gromadzeniem informacji o naszych utworach. Głównym zadaniem Find My Music jest przedstawianie statystyk oraz informacji odnośnie muzyki jakiej słuchamy na naszym telefonie. Jak już wspomniałem we wstępie, informacje te i tak są gromadzone w naszym telefonie. Które utwory są Twoimi ulubionymi, jakich słuchasz najczęściej, ile łącznie godzin poświęciłeś na puszczanie muzyki. Wszystkie te informacje bez problemu odnajdziemy w aplikacji. Find My Music jest też odtwarzaczem (a dokładniej nakładką na systemowy odtwarzacz). Dzięki wymienionym powyżej danym, możemy łatwiej dotrzeć do utworów/wykonawców/gatunków które nas najbardziej interesują, bądź też wrócić do tych, których nigdy nie słuchaliśmy. W obu zastosowaniach sprawuje się świetnie. Warto pamiętać że funkcje te sprawdzają się jedynie w przypadku utworów umieszczonych w folderze muzyka. Nie dotyczą aplikacji firm trzecich czy też podkastów. Tak więc, jeżeli słuchacie muzyki głównie za pomocą programów typu Dezzer, Wimp, czy też Nokia Radio, Find My Music okaże się bezużyteczny.  Strona wizualna Find My Music została przygotowana bardzo starannie. Całość wpisano w styl metro, autorzy zadbali o to aby każda ekranowa zakładka miała swój własny style. Jest to jedna z ładniejszych aplikacji na Windows Phone jakie przyszło mi ostatnio testować. Sporo drobnych elementów, które nie tylko wpływają pozytywnie na wygląd interfejsu, ale też jego intuicyjność, ładne animacje możliwość customizacji tła jak i kafelków, autorzy pomyśleli prawie o wszystkim. Do tego program działa bardzo stabilnie, a baz informacji odświeża się w kilka sekund. Find My Music to aplikacja zdecydowanie godna polecenia. Jeżeli tylko używacie waszych smartfonów jako odtwarzaczy mp3, docenicie jej możliwości, a także przemyślany i ładny interfejs. To wszystko za darmo i na chwilę obecną nie skalane żadnymi reklamami. Na plus zasługuje też fakt, że cała aplikacja, wraz z opisami dostępna jest w języku polskim. 