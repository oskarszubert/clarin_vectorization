15.07.2013 Trudno mi sobie wyobrazić, by któryś z naszych czytelników nie słyszał o serii gier ze wściekłymi ptakami w roli głównej. Szalenie popularna seria Rovio podbiła serca graczy na całym świecie. Ale warto mieć na uwadze, że teraz pod swoim szyldem nie tylko tworzą gry, ale zostali także ich wydawcami — pod swoimi skrzydłami wydali najświeższą produkcję 5 Ants, która po raz kolejny udowadnia, że produkcje mobilne mogą być naprawdę niesamowite. Tiny Thief to przykład nieskomplikowanej gry, od której wręcz nie można się oderwać. Do tego skrojonej specjalnie na smartfony — i nie mam tutaj na myśli dostosowanego sterowania czy grafiki, choć tutaj oczywiście również nie mam zarzutów, ale klarowny podział na plansze, których przejście nie zajmuje więcej niż pięciu minut. Jeśli oczywiście wiemy jak tego dokonać. Zatem o co cały ten zamęt?  Tytułowy mały złodziejaszek najwyraźniej nie może żyć bez solidnej dawki adrenaliny. Niekorzystny splot zdarzeń sprawił także, że co rusz to nowe przygody i konieczność podwędzenia kolejnych wartościowych w danym momencie przedmiotów. Jak się do tego zabrać? No najlepiej byłoby bezszelestnie, tak, aby strażnik nas nie przyłapał na gorącym uczynku — właściwie to gdy do tego dojdzie, zmuszeni będziemy rozpoczynać od początku. Klikając w wybrane przez nas miejsce na ekranie, wskazujemy gdzie ma udać się bohater. W interakcje z przedmiotami (i nie tylko) wchodzimy po prostu na nie klikając. Zapasy sprytu z których będziemy korzystać to coś, czego zabraknąć nam nie może, podobnie jak i refleksu i wyczucia czasu, kiedy musimy umknąć przed wzrokiem strażnika.  W większości z plansz możemy zdobyć maksymalnie trzy gwiazdki. Jedna zawsze przypada na odnalezienie naszej łasiczki (ta spryciula lubi się ukrywać w tamtejszej architekturze, by ją wykurzyć musimy wskazać miejsce i ją stamtąd wykurzyć). Kolejna to główny przedmiot, który musimy podwędzić, natomiast by zdobyć ostatnią z nich nierzadko przyjdzie nam się sporo nakombinować. Ta może wpaść za zebranie nawet kilku przedmiotów, czy nawet upieczenie ciasta. Gra jednak jest zaprojektowana na tyle dobrze, że nawet jeśli do którejś z plansz musimy podchodzić po raz kolejny, to i tak nie czujemy się sfrustrowani. Zupełnie jak w złotej erze przygodówek, gdzie kombinowaniu nie było końca. Duże brawa również za coś, co można określić mianem „checkpointu” — po zaliczeniu części zadań w danej planszy, nawet jeśli zostaniemy przyłapani, mamy szansę zaczynać od połowy, a nie od samego początku.  Pod względem technicznym Tiny Thief nie mam absolutnie nic do zarzucenia. W pełni profesjonalna robota, która zachwyca na każdym kroku. Widać to w nie tylko w projektach infrastruktury poziomów, bo czarują stylem i designem . A muzyka, mimo że niemalże ciągle ta sama, nawet po kilku godzinach nie wyprowadza z równowagi. O sterowaniu wspomniałem już wyżej, no i cóż… nic dodać, nic ująć — gra, jakich w ostatnich miesiącach naprawdę mało w jakimkolwiek ze sklepów z aplikacjami mobilnymi. W Tiny Thief ekipa z 5 Ants udowodniła, że stać ją na wiele. Że pozornie nudne pomysły mogą bawić i wciągać na długie godziny. W grze dostępnych jest póki co 30 poziomów, jednak znając podejście ekipy do tematu jestem przekonany, że niebawem doczekamy się paczek z kolejnymi wyzwaniami. Gra dostępna jest na platformy iOS oraz Android w wersji uniwersalnej — na pierwszej z nich została wyceniona na blisko 3$, zaś na drugiej przyjdzie nam wydać 14 złotych. Ten tekst chyba nie pozostawia złudzeń, że warto? :-) Pojawiła się darmowa wersja testowa zarówno dla iOS jak i Androida.  Errata — jak Kamil Powałowski słusznie zwrócił uwagę w komentarzu, Rovio nie stworzyli gry, a są jedynie jej wydawcami. Przepraszam za pomyłkę, ale nie umniejsza to samej produkcji, która jest dopracowana i przemyślana na tyle, jakby faktycznie wyszła spod dłuta najbardziej wprawionych i najlepszych w tej branży. W tekście zostały naniesione stosowne poprawki, by nie wprowadzać nikogo w błąd. 