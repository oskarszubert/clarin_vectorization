14.01.2014 Space Heads to jedna z tych gier za którymi nie stoi znana marka, wielkie studio, nie wnoszą żadnych przełomowych zmian do gatunku, nie zaskakują wykonaniem, a jednak bardzo ciężko się od nich oderwać. Wpędzają nas w syndrom jeszcze jednego razu. To jedna z lepszych rekomendacji dla gry mobilnej. Space Heads pod względem mechaniki to tak naprawdę kolejny runner. Nietypowy, ale jednak. Co go wyróżnia? 9 „poziomów” zamiast klasycznych trzech. Zamiast skrętów lewo-prawo-środek mamy też je dodatkowo w górze i na dole. Do tego dochodzi jeszcze położenie statku pionowe bądź też poziome. Taka zmiana jest czasem jedną szansą na prześlizgnięcie się przez wyjątkowo wąską szczelinę. Zmiany te utrudniają, a zarazem urozmaicają rozgrywkę. Do takiego modelu trzeba było dopasować także sterowanie. Nie zawsze działa ono poprawnie. Kilkukrotnie zamiast skręcić pojazd obracał się (gest dotknięcia ekranu). Wypracowanie odpowiednich gestów wymaga dłuższej chwili. Przed każdym podejściem do gry możemy wyposażyć nas statek w maksymalnie 3 ulepszenia. Płacimy za nie walutą którą możemy zdobyć podczas gry bądź też zakupić za pomocą mikropłatności. Podobnie jest z nowymi statkami. Na szczęście mikropłatności nie są zbyt uciążliwe i niezbędne do zabawy.  Graficznie Space Heads prezentuje wysoki poziom. Tekstury wyglądają dobrze nawet na wyższych rozdzielczościach. Poszczególne fragmenty plansz różnią się od siebie, za razem grafika nie utrudnia nam zabawy, co czasem zdarza się w runnerach (zbyt słaba sygnalizacja co jest przeszkodą, a co nie). Autorzy wskazują na inspirację anime Tekkon kinkurîto. Dźwięk i muzyka bardzo dobrze dopełniają rozgrywkę. Na chwilę obecną odbioru całości nie psują reklamy, których w tej darmowej produkcji nie ma. Space Heads dostępny jest za darmo, co tylko zwiększa jego atrakcyjność. Gra potrafi wciągnąć nawet jeżeli macie już lekki przesyt innymi runnerami. Bardzo dobra optymalizacja oraz dobrze wyważony poziom trudności i mechanizm mikropłatności sprawiają, że gra warta jest polecenia. Niestety jej walory docenią jedynie posiadacze Windows Phone 8. 