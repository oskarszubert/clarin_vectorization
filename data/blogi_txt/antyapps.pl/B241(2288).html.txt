09.09.2013 Strona internetowa medscape.com to ogromna baza wiedzy dla pracowników służby zdrowia (głównie lekarzy) oraz osób szczególnie zainteresowanych medycyną. W serwisie znajdziemy artykuły o tematyce medycznej, codziennie aktualizowane doniesienia ze świata nauki oraz uzyskamy dostęp do obszernych baz danych: Medline Medicine i Drug Medscape.  Całość dostępna jest całkowicie bezpłatnie, a jedynym warunkiem korzystania z serwisu jest rejestracja. Witryna jest wiarygodnym źródłem informacji dla lekarzy, farmaceutów, ale także pacjentów. Medscape.com, obok całkiem niezłej mobilnej wersji strony internetowej, posiada również świetnie działającą aplikację dostępną na najpopularniejsze systemy mobilne – Androida oraz iOS.  Udostępniony bezpłatnie program (by z niego skorzystać konieczna jest jednak rejestracja podobnie, jak w „dorosłej” wersji serwisu) umożliwia użytkownikowi korzystanie z bardzo przejrzyście podanych informacji na tematy związane ze zdrowiem i lekami. Choć informacje przeznaczone są głównie dla profesjonalistów, nic nie stoi na przeszkodzie by z programu korzystali także pacjenci – profesjonalny charakter serwisu daje gwarancję rzetelnych informacji, czego nie można powiedzieć chociażby o bardzo popularnej Wikipedii.  Całość dostępna jest w języku angielskim, co jednak nie powinno być problemem, jeżeli weźmie się pod uwagę główną grupę docelową Medscape. Z aplikacji mam okazję korzystać już od dłuższego czasu i nie mogę na jej temat powiedzieć złego słowa. Wszystko działa bardzo płynnie, a przemyślany rozkład elementów na ekranie ułatwia szybkie wyłuskanie poszukiwanych informacji. Medscape zostało pobrane z AppStore już ponad 3 miliony razy i znalazło się na pierwszym miejscu pod względem ilości ściągnięć (kategoria: darmowe programy medyczne) w 2010 roku. Medscape dostępny jest również na urządzenia działające pod kontrolą systemu Android. 