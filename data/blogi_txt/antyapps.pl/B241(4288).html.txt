13.12.2013 Był czas tańców, nastał czas gotowania. Moda na pichcenie opanowała Polskę. Telewizja, gazety, blogi, portale społecznościowe – o gotowaniu mówi się wszędzie i bez przerwy. Trend ten nie ominął również rynku aplikacji mobilnych i magazynów przeznaczonych na urządzenia mobilne. „To jest Pyszne” jest tego znakomitym przykładem. „To jest Pyszne” w wersji tradycyjnej – papierowej, wydawane jest już od kilku lat. W związku z ogromną popularnością, jaką w naszym kraju cieszy się ostatnimi czasy tematyka kulinariów wydawca czasopisma postanowił zawalczyć o użytkowników tabletów działających pod kontrolą iOS’a oraz Androida.  Magazyn, w przeciwieństwie do konkurencji w postaci „Kukbuka”, czy opisywanego przeze mnie niedawno miesięcznika „Kuchnia”, skupia się niemal całkowicie na przepisach na konkretne dania. Nie znajdziemy w nim felietonów i tekstów około-kulinarnych, nie licząc niewielkiego działu poświęconego dekoracji stołu. Taka odmiana jest jak najbardziej pozytywna, w końcu nie każdy szukający ciekawych przepisów musi koniecznie interesować się całą kulinarną otoczką, którą z takim umiłowaniem serwują nam inne dostępne w AppStore czasopisma o tematyce jedzeniowej.  Pierwszy kontakt z „To jest Pyszne” nie należy do najprzyjemniejszych. Jak się okazuje, pierwszy numer magazynu zajmuje przeszło 700 mb, a pobranie go jest istną mordęgą. Problem nie leży raczej po stronie mojego łącza, gdyż, mimo że pobierałem aplikacje nawet dwukrotnie większe aplikacje, problemów żadnych nie napotkałem. Tymczasem, w przypadku „To jest Pyszne” pasek pobierania ładuje się w nieskończoność i co gorsza – nie ma możliwości rozpoczęcia przeglądania zawartości numeru, zanim nie skończy się on pobierać. W moim przypadku stało się to po upływie ponad godziny, wliczając w to kilkukrotne przerywanie połączenia i „upłynięcie limitu czasu żądania”. Jestem w stanie zrozumieć, że multimedia, którymi naszpikowany jest magazyn swoje ważą, ale konkurencja mimo nie gorszej zawartości potrafi zmieścić się w 200 i mniej mb na jeden numer. „To jest Pyszne” wygląda pysznie. Magazyn wypełniony jest po brzegi znakomicie wyglądającymi, smakowitymi fotografiami. Zdjęciom towarzyszą rzecz jasna przepisy. Ciekawostką jest możliwość wyświetlania ich w dwóch wersjach – tradycyjnej, wraz ze zdjęciami i innymi ozdobnikami, oraz roboczej – kuchennej, która uaktywnia się w momencie zmiany ułożenia tabletu z pionowego na poziome. Ciekawe i praktyczne rozwiązanie.  Ogólne odczucia z przeglądania „To jest Pyszne” są pozytywne. Psuje je nieco dziwna ospałość reakcji magazynu na przemieszczanie się pomiędzy stronami. Przewrócenie cyfrowej kartki bywa okupione wielokrotnymi próbami, co bywa irytujące. Mimo kilku niedociągnięć „To jest Pyszne” wydaje się ciekawą propozycją dla osób zainteresowanych tematyką kulinarną. Pierwszy numer magazynu dostępny jest za darmo. 