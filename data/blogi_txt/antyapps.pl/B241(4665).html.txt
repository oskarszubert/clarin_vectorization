27.12.2012 Skrzaty, wróżki, elfy, księżniczki, wielkanocne króliczki. Małe dzieci kochają je wszystkie, toż to przecież postaci z krainy bajek, ze świata dzieciństwa. Któż nie kocha słodziutkiego króliczka lub wesołej wróżki? No cóż, duże dzieci. Ale i one mogą jeszcze raz wrócić do świata z bajki. Tym razem jednak dzierżąc w ręce spluwę i łuk. A pozwoli im na to nieszczególnie skomplikowana fabularnie, ani nawet graficznie powalająca, ale za to całkiem wciągająca gra Wonderland Carnage, w której naszym celem jest urządzenie masakry wśród bajkowych postaci.  Po uruchomieniu gry pojawiamy się w Cudownej Krainie, a w niej znajdziemy zaczarowany las, magiczny zamek, targ, jak również… sklep z bronią i strzelnicę. Pora na łowy. Aby je rozpocząć warto wybrać się po broń. Na początku dostajemy trochę gotówki na zakup dość podstawowych posłańców śmierci, ale z czasem możemy zaopatrzyć się w uzi, wyrzutnię rakiet czy samurajski miecz. Bronie możemy również ulepszać. Rozrywka jest prosta. Zaczynamy od zaczarowanego lasu, po którym hasają bajkowe stwory, my zaś mamy przy sobie 3 sztuki wcześniej zakupionej broni. Zasada jest jedna – strzelać dopóty, dopóki starczy nam naboi i likwidować bajkowe „tałatajstwo”. Za każdą upolowaną wróżkę czy elfa dostajemy pieniądze oraz, od czasu do czasu, klejnoty. Gdy skończą nam się naboje zostajemy podsumowani, wyznaczony jest nam ranking, a zebrane dobra możemy potem przełożyć na nowe bronie.  Na początku możemy tylko strzelać w bajkowym lesie, ale z czasem możemy wykupić licencję na nowe tereny łowieckie – zamek. Oprócz tego możemy oczywiście poćwiczyć na strzelnicy, a jeżeli chcemy szybko mieć środki na nowe bronie, to możemy je zakupić za prawdziwą walutę.  Co mi się nie spodobało w Wonderland Carnage? Przede wszystkim gra nie jest do końca dopracowana graficznie. Szczerze powiedziawszy twórcy tejże mogli się postarać bardziej. Ale to akurat jakoś szczególnie nie przeszkadza w rozgrywce. Za to dużo bardziej przeszkadza tryb strzelania. Jest mało precyzyjny, a w przypadku łuku czy kuszy moduł namierzania jest mało intuicyjny. Mimo, że wpływa to nieco na odbiór tej gry to Wonderland Carnage wciąż dostarcza sporo rozrywki, mimo tego mankamentu. Jeżeli więc chcecie sobie nieco postrzelać do bajkowych postaci, to Wonderland Carnage może się Wam spodobać. 