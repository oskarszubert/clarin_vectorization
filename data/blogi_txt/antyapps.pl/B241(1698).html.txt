26.11.2013 Nie chcę zabrzmieć jak zgnuśniały dziad, albo inny maruda, ale naprawdę dzisiejsza młodzież ma tyle ułatwień jeżeli chodzi o naukę języków obcych, że jeszcze kilka lat temu nie mieściłoby się to w głowie. Sam ucząc się słówek skrupulatnie spisywałem je na kartki, by jak najefektywniej się wszystkiego wyuczyć — robienie fiszek było dla mnie zbyt żmudnym zadaniem. A teraz oprócz zestawów aplikacji, które pozwolą dodać własne dane (m.in. opisywana Fiszkoteka, StudyBlue czy FlashCards++), możemy nabywać za niewielkie pieniądze również zestawy słów do nauki. iFiszki+ to jedna z propozycji na długie jesienne popołudnia, jeśli macie życzenie podszlifować swój angielski! Słownictwo codzienne dla średniozaawansowanych, tysiąc najważniejszych słówek, phrasal verbs, zagadnienia biznesowe  a może słówka i zwroty dla zaawansowanych na poziomie C1-C2? To wybrane propozycje zestawów, jakie czekają na nas w iFiszkach+. Przygotowane przez autorów programu zestawy są wycenione pomiędzy 2,69 a 3,59 euro. W nabytym przeze mnie komplecie (słówka z poziomu B1-B2) znalazło się kilkaset terminów, podzielonych na kategorie, by łatwiej było mi je przyswajać. Oprócz tego w aplikacji znalazło się trochę miejsca dla dwóch darmowych folderów z pakietem startowym oraz czasownikami nieregularnymi. Sama nauka przebiega bezstresowo. Naszym oczom ukazuje się słówko oraz przykładowe zdanie z jego wykorzystaniem. Klikając na niebieski przycisk tłumacz, dostajemy to samo w obcym języku, a dodatkowo jeszcze w zestawie lektora który w poprawny sposób czyta i akcentuje dany wyraz czy frazę. Następnie zaznaczamy plakietkę znam lub wręcz przeciwnie, by przy następnej stycznością z kategorią móc pominąć zapamiętane już wpisy.  Po kilkunastu godzinach od nauki możemy przejść do powtórek. te czekają na nas w specjalnym dziale, gdzie losowo porozrzucane są zagadnienia z kilku kategorii. Nie mogło także zabraknąć statystyk które pozwolą nam śledzić nasze postępy, a także menadżera słówek, w którym możemy edytować dostępne wyrazy, a także dodawać własne słowa. iFiszki+ to solidny program z zadbaną, dużą biblioteką słownictwa i naprawdę pomocny asystent przy nauce / powtórce języka. Jeżeli miałbym się do czegoś przyczepić, to zdecydowanie niechlujstwa autorów w kwestii aktualności. Przy jednej z większych zmian program zagubił wszystkie dodane przeze mnie ręcznie frazy, a jako że jest to opcja dodatkowa, o odzyskaniu ich czy też zrobionej ręcznie kopii zapasowej nie ma o czym marzyć. Cena zestawów również nie należy do najniższych, jednak trzeba się liczyć z tym, że za wygodę trzeba zapłacić. Samą aplikację w wersji uniwersalnej można pobrać w AppStorze za darmo oraz Google Play. Od tych samych autorów dostępne są również materiały, które pomogą nam nauczyć się innych języków. Najprościej będzie po prostu przejrzeć ich pełną listę na oficjalnej stronie projektu. 