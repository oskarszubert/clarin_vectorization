03.11.2011 E-booki zyskują coraz większe zainteresowanie polskich czytelników. Wszystko dzięki sporej bazie tytułów oraz księgarni, w których można je kupić. Od wielu lat jestem użytkownikiem amerykańskiego czytnika Kindle, więc dla mnie elektroniczna książka to świetna alternatywa dla papieru. Od dłuższego czasu obserwuję też małą polską firmę Legimi, która oferuje tzw. czytanie w chmurze. Dostarcza ona platformę na wszystkie urządzenia mobilne i ostatnio jej aplikacja pojawiła się dla systemu Windows Phone 7. Byłem ciekawy czy programiści przyłożyli się i wykorzystali oryginalny interfejs platformy Microsoftu. Legimi testowałem na HTC Radar z Windows Phone 7.5 Mango.  Po uruchomieniu programu widzimy 6 kafelków – katalog, półki, książki, czasopisma, notatnik i synchronizacja. Właśnie dzięki tej ostatniej funkcji Legimi uważa się za platformę do czytania w chmurze. Mając do dyspozycji wiele różnych sposobów czytania, zawsze będziemy wiedzieć gdzie skończyliśmy. Kiedy zacznę czytać książkę na Samsungu Galaxy Tab mogę bez problemu dokończyć ją na swoim HTC Radar.  Każda dobra aplikacja na WP7 wykorzystuje tzw. Panoramę. Polega ona na tym, że przemieszczamy się między oknami programu przesuwając palec w bok. Autorzy Legimi nie chcieli być gorsi i zrobili to w najlepszy możliwy sposób – wręcz idealny. Poza ekranem głównym znajdziemy książki, które aktualnie czytamy, Bestsellery i Nowości.  Na liście pozycji do kupienia widać okładkę, tytuł oraz autora, cenę i przycisk koszyka. Niestety często nazwy książek są przycięte. Ten sam błąd pojawia się w informacjach szczegółowych o książce. Okno szczegółów to jedyny niedopracowany element aplikacji, który rzuca się w oczy. Często sam opis książki jest również obcięty, co prawda jest to ostatnie zdanie, ale mimo wszystko to przeszkadza. W każdym czytniku książki oczywiście najważniejszy jest tekst. Tutaj polska firma czerpie wszystko co najlepsze z aplikacji Kindle.  Interfejs jest prosty i oferuje wszystko czego czytelnik potrzebuje. Poza oczywistą zmianą wielkości książki możemy zmienić sposób wyświetlania (np. tryb nocny), krój, odstępy między wierszami, itp. Aby przerzucić stronę wystarczy przejechać po ekranie palcem lub dotknąć jego krawędzi. Legimi wykorzystuje wielozadaniowość w Mango, więc jeśli odbierzemy telefon, albo na chwilę „skoczymy” do innej aplikacji szybko możemy wrócić do miejsca, w którym skończyliśmy czytać. Kolejną rzeczą do dopracowania są komunikaty błędów. Widać jakby aplikacja była jeszcze w fazie beta, bo błąd w stylu „Exception” nie powinien się pojawiać w programach produkcyjnych. Mimo drobnych elementów wymagających poprawy szczerze polecam aplikację dla wszystkich, którzy lubią czytać niezależnie od czasu i miejsca. Teraz również w telefonie Windows Phone można mieć stos książek w kieszeni. Aplikacja dostępna jest za darmo w Windows Marketplace Legimi można pobrać również na inne platformy mobilne. 