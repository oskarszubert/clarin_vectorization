01.03.2012 Czasem trzeba wziąć gnata w dłoń, napaść na jakiś bank czy sklep, przypilnować własnej okolicy i dać ludziom do zrozumienia kto tu rządzi. Mafia Rush pozwoli nam na to wszystko w prostej strzelaninie, a do tego dorzuci trochę własnego charakteru i stylizacji. Co najlepsze? Gra jest darmowa, bo Mafia przecież nie płaci… za nic.   Zacznijmy od najważniejszego, czyli na czym polega zabawa. Jest to typowa produkcja na dwie gałki analogowe widoczne na powyższym obrazku. Jedną poruszamy się bohaterem, a drugą rozprawiamy się z konkurencja czy innymi zbirami próbującymi zepsuć nam dzień. Przeciwnicy są przeróżni – przerośnięte osiłki, chłopaczki z nożami, szybkie psy, snajperzy strzelający do nas z oddali. Nie martwcie się jednak, bo do naszej dyspozycji zostanie oddany system ulepszeń oraz możliwość zakupu i używania lepszych broni niż podstawowy gnat. Są tu np. rozstawiane miny czy też działka, które służą jako dobra zużywalne, ale mamy też bardzo dobre karabiny, na które musimy już uzbierać porządną ilość gotówki ALBO skorzystać z mikropłatności. Ja w zasadzie nie miałem problemu, że natknąłem się na miejsce, gdzie nie mógłbym grać dalej, ale czasem czuć lekką presję i nacisk na dokonanie inwestycji.  Misje dzieją się w określonych miejscówkach odblokowywanych za zdobywane karty, które dostaje się za przechodzenie misji, czyli takie odrobinkę błędne koło. Tyle tylko, że jest to o tyle ważne, że nie musimy zrobić wszystkie z pierwszego miejsca, by przejść dalej. Możemy sobie rotować zabawę skacząc z miejsca na miejsce i w ten sposób gra nie będzie tak schematyczna. Jeśli chodzi o typy zabawy to mamy atak na bazę wroga, obronę własnego terenu, napad na sklep czy bank podczas którego wynosimy worki z pieniędzmi oraz tryb przetrwania, który sprowadza zabawę do typowych w swoim gatunku – kilka fal do pokonania i utrzymania się przy życiu. Atutem gry jest jej stylizacja odrobinę karykaturalna, ale wciąż utrzymana we wszystkim co związane z mafią. W tle przygrywa nam spokojna muzyczka, jak z włoskich barów, a nasz bohater musi mieć obowiązkowy biały kapelusz. Klimat jest, a to się liczy.  Czy warto? Mafia Rush jest darmowa i całkiem nieźle potrafi wkręcić do zabawy. Z początku wydawało mi się, że stanie się szybko zbyt schematyczna, ale im dłużej grałem tym bardziej mi się podobała. Nie jest to może tytuł, który będziecie trzymali na swoim telefonie przez wieki, ale przy cenie wynoszącej 0 złotych nie można wymagać za dużo. Mi wystarczyło, więc Wam również powinno. Link do aplikacji (wersja uniwersalna). 