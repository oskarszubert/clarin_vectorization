22.02.2012 Może Wam wydawać się dziwnym, że dopiero teraz opisujemy Reeder for iPad, czyli już relatywnie dawno ochrzczoną jako najlepszą, aplikację do czytania RSSów na iOS. Jakoś tak jednak wyszło, że wcześniej nie miałem okazji tego oprogramowania sprawdzić i niedawno zachłysnąłem się nowoczesnym Reader X. Teraz już wiem, że gdybym wcześniej zapoznał się z aplikacją Silvio Rizzi, to na Xa bym spojrzał co najwyżej z lekkim pobłażaniem. Reeder jest fantastyczny!  Reeder for iPad nie ma zbyt wielu wodotrysków w sobie, ale zupełnie nie o to chodzi w tego typu oprogramowaniu. RSSy mają nam w prosty i przejrzysty sposób dostarczać treść. I z tego zadania aplikacja ta wywiązuje się doskonale. Szarawy kolor tła nie rozprasza uwagi, a świetnie dobrane czcionki powodują, że czyta się po prostu przyjemnie. Po synchronizacji ze swoim kontem Google Readera (to jest wymagane), ukazuje nam się plansza z naszymi folderami. Możemy przejrzeć wszystkie nieprzeczytane posty, możemy w poszczególnych kategoriach, po podpięciu Readability – także ta aplikacja ma swoje oddzielne miejsce. Kolejna zakładka to wpisy ogwiazdkowane. I co jest tutaj zdecydowanie najważniejsze – także te zaznaczone teksty podzielone są wreszcie na foldery! Banalna sprawa, ale webowy Google Reader tego nie potrafi, a to w niewyobrażalny sposób upraszcza pracę z RSSami, szczególnie jeśli śledzicie dziesiątki/setki stron. Trzecia zakładka zaś to wpisy wszystkie, ale te pobrane przez Reedera. Nie zobaczymy tutaj historii, wcześniejszych postów – i dobrze, zabrałoby to zdecydowanie zbyt wiele transferu. Jedynie te od czasu zainstalowania programu. Każdy z artykułów możemy przeczytać w skrócie lub we wbudowanej przeglądarce. Do tego dochodzi możliwość dzielenia się treściami na naprawdę wiele sposobów – od linków, przez standardowe serwisy społecznościowe jak Facebook, po przeglądarki czy Delicious. Jest tego sporo do wyboru i każdy, kto będzie chciał podzielić się tekstem znajdzie na to sposób – nie ma obaw. Reeder for iPad kosztuje niemal 4 euro, ale w pełni wart jest tej ceny. Od dzisiaj moim priorytetowym zakupem jest stabilna podstawka na iPada, gdzie będę mógł na bieżąco przeglądać ogwiazdkowane źródła i czerpać z nich przy swojej pracy. Reeder dostępny jest także w wersji na Maca, ale kosztuje 7.99 euro – podzielcie się wrażeniami, jeśli mieliście okazję z niego korzystać. Jest równie dobry jak wersja na iPada czy jeszcze lepszy? Reeder for iPad można nabyć tutaj. 