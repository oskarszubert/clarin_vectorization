25.04.2012 Jeszcze wprawdzie jest trochę czasu, nim cała Polska ruszy na wakacyjne urlopy, ale już zbliża się długi majowy weekend. Gdy człowiek jest szczęśliwy i wypoczęty, chce swoją radością podzielić się ze znajomymi. Dawniej wysyłał im pocztą kartki – dzisiaj mamy Facebooka. Ale wciąż pocztówka nie wyszła z mody, po prostu zmieniła swoja formę z papierowej na cyfrową. Nim więc ruszycie na urlop zaopatrzcie się w aplikację Dabble. Dabble to przypominająca Instagram (ale co teraz tego nie przypomina) aplikacja, do tworzenia wirtualnych pocztówek. Program dostarcza nam szablon, dzięki któremu możemy stworzyć kartkę i wysłać ją naszym znajomym. Przede wszystkim musimy zrobić zdjęcie lub wybrać je z naszego albumu. Zdjęcie możemy uraczyć jednym z trzech zaproponowanych filtrów (nieszczególnie dużo). Zostanie ono dodane do naszej kartki. Jak na pocztówkę przystało, jest również miejsce na tekst oraz znaczek. O ile filtrów do zdjęć poskąpiono, o tyle twórcy aplikacji nie żałowali sobie wzorów znaczków, które możemy wybrać. Jeżeli chodzi o tekst, to mamy do dyspozycji tylko 140 znaków (bardzo twitterowo). Oprócz tego oczywiście możemy dodać do kartki naszą lokalizację.   Gdy przygotujemy już kartę, nie pozostaje nam nic innego, jak wysłać ją do znajomych. Możemy ją wysłać smsem, mailem lub na Facebooka. Aplikacja powiązana jest jednocześnie ze specjalnym serwisem, gdzie adresaci naszej pocztówki mogą sobie ją zobaczyć. Oprócz tego nasza karta pojawi się w streamie aplikacji. Niestety, według mnie aplikacja ma spory minus, a jest nim brak kontroli prywatności. Jeżeli tworzymy naszą kartkę i chcemy się nią podzielić, na przykład za pomocą FB, to możemy tylko umieścić ją na naszym TimeLine. Wprawdzie możemy wysłać ją do wybranych osób na przykład za pomocą maila, ale nasza kartka i tak znajduje się w serwisie. Krótko mówiąc, jeżeli chcecie stworzyć pocztówkę na za sadzie pochwalenia się, gdzie obecnie odpoczywacie i nie macie problemu z tym, że pójdzie ona od razu w świat, to Dabble Wam się spodoba. Jeżeli chcielibyście stworzyć pocztówkę tylko dla wybranego grona znajomych, to niestety, nie z tą aplikacją. Oczywiście sama budowa aplikacji wskazuje na to, że ma ona działać na zasadzie dzielenia się ze wszystkimi wszystkim, ale fajnie by było, gdyby istniała opcja prywatnego konta.   Generalnie jednak nie mogę odmówić tej aplikacji, że została wykonana bardzo dobrze. Graficznie prezentuje się rewelacyjnie i korzystanie z niej sprawia dużo przyjemności. No i pocztówki wychodzą naprawdę super. Dlatego, jeżeli nie przeszkadza Wam brak pewnej dozy prywatności, to wypróbujcie darmowe Dabble. Ocena: 4+ 