21.12.2012 Od kilku dni wśród moich zaprzyjaźnionych miłośników Androida obserwuję zachwyty nad aplikacją, która pozwala sprawnie przełączać się między odpalonymi programami. Jak do większości tego typu gadżetów — tutaj również podszedłem z rezerwą, i mimo kilku prób przekonania się do SwitchApps nic z tego nie wyszło. Podstawowym zadaniem aplikacji jest wsparcie multitaskingu — pozwolenie na szybką nawigację między kilkoma programami. Systemowe rozwiązanie nie jest idealne: przytrzymanie przez chwilę przycisku home niepotrzebne wydłuża cały proces. SwitchApps postawiło sobie za cel rozwiązanie tego problemu. Od teraz na ekranie naszego urządzenia będzie cały czas widoczna ikonka (jej styl oraz wielkość możemy modyfikować), na którą wystarczy kliknąć by zobaczyć jakie procesy działają w tle — by szybko do nich przejść, czy po prostu je ubić. Sprawnie możemy nawigować między Facebookiem, Instagramem i innymi pożeraczami czasu, to prawda — ale czy efektywnie? Dla mnie bywały momenty, w których program naprawdę sprawdzał się znakomicie, ale wystarczyło że włączyłem grę i gdziekolwiek bym tego skrótu nie przenosił, za każdym razem w końcu zaczął on przeszkadzać w zabawie. Niestety nie ma opcji ukrycia go, kiedy włączamy daną aplikację — przynajmniej w wersji darmowej, którą testowałem. Ciekawszym, moim zdaniem, rozwiązaniem jest pakiet ulubionych aplikacji, które definiujemy samodzielnie i odpalamy je klikając dwukrotnie na ikonę SwitchApps. Na dole wyświetla się pasek z aplikacjami, natomiast w górnej części ekranu coś w rodzaju wirtualnego kontrolera, w którym znalazły się skróty do ustawień czy szybkiego zablokowania urządzenia. Ale z drugiej strony właściwie to samo mam dzięki launcherowi na pulpicie, a dostaję się doń zawsze za pomoca jednego przycisku… Na materiale filmowym dostępnym w Google Play autorzy prezentują też opcje jakie niesie za sobą płatna wersja programu. Są to zaawansowane systemy gestów pozwalające bez żadnych list nawigować między aplikacjami czy dodatki jak pasek odpowiedzialny za jasność ekranu przy ulubionych aplikacjach. Po pochwałach które zasłyszałem o SwitchApps spodziewałem się prawdziwej rewolucji. Może i faktycznie dla niektórych taka aplikacja jest na wagę złota, jednak dla mnie, osoby której Android nie ma ani chwili odpoczynku od nawału aplikacji i gier, niespecjalnie się to sprawdziło. Odczekanie chwili przy stockowej nawigacji kosztuje mniej nerwów, niż przypadkowe odpalanie dodatków kiedy pozbywam się tysięcy orków w Epix. Mimo wszystko warto sprawdzić, może to ja jestem w mniejszości? Podstawowa wersja SwitchApps dostępna jest za darmo, jeżeli oczekujecie więcej spróbujcie opcji Pro — ta kosztuje niewiele ponad 3 złote. 