16.10.2013 Gry typu Sokoban pamiętam jeszcze z czasów dzieciństwa. Przesuwanie obiektów z punktu A do punktu B w taki sposób, aby nie zaklinować ich na żadnej przeszkodzie, towarzyszyło mi ostatni raz gdzieś w okolicach szkoły podstawowej i szczerze mówiąc, nie pamiętam nawet na jakiej platformie. Całkiem niedawno pisałem o grze Quell Memento i miłe wspomnienia z lat młodości wróciły. Dziś udało mi się trafić na podobny tytuł – tyle, że zamiast starego zniszczonego domu, naszą lokacją w grze będą futurystyczne labirynty. Niepozorne logiczne szarady po raz kolejny udowodniły, że potrafią wciągnąć skuteczniej niż niejeden klasyk z o wiele bardziej spektakularną grafiką… Nie śledziłem historii gry Kunundrum na Androida, więc nie wiem, czy jej darmowa pełna wersja jest nowością w Google Play, jednak biorąc pod uwagę jej płatną odsłonę na urządzenia z systemem iOS, polecam spieszyć się z pobieraniem, bo nigdy nie wiadomo, kiedy twórcy postanowią zmienić zdanie i również tutaj wprowadzić opłaty.  Naszym zadaniem będzie doprowadzenie kolorowych światełek do okrągłych punktów, odpowiadających im swoim kolorem. Nie możemy jednak swobodnie nimi sterować. Światełka po wskazaniu przez nas kierunku, w którym mają się poruszać, przemieszczają się do momentu natrafienia na przeszkodę. Musimy więc zaplanować ich trasę w taki sposób, aby ściany i blokujące naszą ścieżkę obiekty pomogły nam w obraniu właściwej drogi.  Grze towarzyszy obecnie przeszło 200 różnych poziomów, co z pewnością skutecznie zatrzyma nas przy niej na długie godziny. Oczywiście po drodze pojawią się dodatkowe elementy, takie jak teleportery, strzałki zmieniające kierunek ruchu, blokady czy przyciski, bez naciśnięcia których nie otworzą się kolejne przejścia. U góry ekranu znajduje się licznik ruchów – im mniej wykonamy ich, aby ukończyć dany poziom, tym więcej punktów zdobędziemy. Na planszy nie zabraknie więc również achievementów redukujących wynik i wpływających na lepsze końcowe wyniki.  Kunundrum to dobrze zaprojektowana prosta gra logiczna z tzw. „syndromem jeszcze jednej planszy”. Dużym udogodnieniem jest tu również możliwość ominięcia rundy, z którą mamy problem i wyboru kolejnej. Dobry odbiór rozgrywki potęguje również bardzo miła dla ucha oprawa muzyczna. Jeśli chcielibyście sprawdzić Kunundrum na iPhonie lub iPadzie, darmową wersję możecie pobrać TUTAJ. Za płatny wariant przyjdzie nam zapłacić niespełna 10 złotych. Jest on dostępny pod TYM linkiem. 