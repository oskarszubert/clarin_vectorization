19.12.2012 Epix — Epic Pixel Heroes jest niewinnie wyglądającą grą, która dostarczy nam wielu godzin zabawy — w zależności od tego jak sprawnie jesteśmy w stanie klikać na różne punkty na ekranie i jak dobrze idzie nam zarządzanie bonusowymi zdolnościami, które mamy w rękawie i musimy się nauczyć nimi dobrze dysponować. Kolejna produkcja w której wcielamy się w rolę dzielnego rycerza. Zapomnijcie jednak o ratowaniu blondwłosych księżniczek z wież. Nasze królestwo jest nawiedzane przez armie tysięcy orków, my zaś musimy jasno pokazać im gdzie jest ich miejsce i czym prędzej pozbyć się ich z terenów z którymi nie mają nic wspólnego. Te będą ogromnymi falami napływały z każdej możliwej strony. Jak z nimi walczyć? Po prostu naciskając palcem w miejsca gdzie pojawiają się ich całe gromady. Dodatkowo przed każdą bitwą wybieramy zestaw czterech power upów, które pomogą nam się z nimi rozprawić. Wśród podstawowych, dostępnych w bezpłatnej wersji gry, znalazły się: apteczka, tarcza, „bullet time” (spowolnienie wrogów, kiedy my możemy w naszym stałym tempie pozbywać się ich całych gromad) oraz ognista kula, za pomocą której jednym dotknięciem możemy pozbyć się o wiele większej ilości pikselowych orków. Jeżeli zdecydujemy się na wykupienie wersji pro (jednorazowa opłata rzędu ok. 9 złotych, usuwająca również reklamy), dołączy do nich kolekcja sześciu innych, bardziej efektywnych ruchów. Wszystkie one mogą być użyte kilka razy — czas ich naładowania wynosi około 30 sekund. Jak już sam tytuł sugeruje, gra utrzymana jest w pikselowym klimacie. To wbrew pozorom bardzo trudna sztuka — stworzyć coś, co pozwoli wzbudzić nostalgię wśród starszych miłośników elektronicznej rozrywki, nie odstraszając jednocześnie tych młodych, atakowanych zewsząd pełnym HD. Myślę, że Blinzy Studios poradzili sobie z tym zadaniem bardzo dobrze, Epix — Epic Pixel Heroes wygląda znakomicie i wszechobecne piksele podlane dawką nostalgicznych, stylizowanych na 8-bitowe dźwięków dają niesamowitą kombinację. Problemów ze sterowaniem nie ma, to tylko klikanie w ekran — co ciekawe, ze względu na skalę i tempo z jakim musimy się z nim zmagać, o wiele wygodniejsze na smartfonach niż ogromnych ekranach tabletów. To chyba pierwszy raz, kiedy mogę napisać coś takiego! :) Gra daje ogromnie dużo funu, do tego widać że jest zaprojektowana na urządzenia mobilne — mimo tysięcy zielonych orków z którymi przyjdzie nam się zmagać, każda runda potrwa od 30 sekund do 3 minut. Sam zagrywam się od kilku dni, po 2-3 rundy, bo przy jednym posiedzeniu na więcej walenia w ekran po prostu nie mam ochoty, nim dobiję do dostępnych pięciuset jeszcze trochę minie. Gra dostępna jest za darmo zarówno na iOS jak i Androida. 