18.10.2011 Gdybyście nie znali postaci profesora Laytona to śpieszę donieść, że jest to dżentelmen w każdym calu oraz co może nawet ważniejsze główny bohater superpopularnej serii gier przygodowych znanej z innej platformy przenośnej – konsoli Nintendo DS (oraz 3DS). Siłą tych tytułów była wciągająca fabuła połączona z ponad setką różnorodnych i wymuszających myślenie zagadek opartych o wykorzystanie ekranu dotykowego. Dobrze się domyślacie, że to wręcz wymarzona produkcja na smartfony.  Kiedy pierwszy raz przeżywałem przygody profesora cały czas w głowie krążyła mi myśl, że z wielką chęcią zobaczyłbym to na telefonie, który mam zawsze pod ręką. Wtedy sądziłem, że ze względu na różne licencje (bliska współpraca z Nintendo przy wydawaniu gry) to się nigdy nie stanie, ale na szczęście się myliłem. Co prawda, jak się okazało nie będzie to pełnoprawna część serii, a jedynie poboczna przygoda występująca pod nazwą Layton Brothers: Mystery Room. Najdziwniejsze w tym wszystkim jest to, że w grze nie spotkamy nawet samego profesora. Zamiast niego pojawi się jego syn – Alphendi Layton oraz Lucy Creila, dwójka detektywów ze Scotland Yardu. Oczywiście nie obejdzie się bez zagadki, tym razem związanej z najtrudniejszymi przestępstwami, z którymi nikt inni nie mogą sobie poradzić. Na razie nie jest znana data premiery, ale jeśli gra utrzyma poziom znany z DSa to już teraz nie mogę się jej doczekać. Poniżej japoński trailer gry. Za wiele zrozumieć się nie da, ale i tak warto spojrzeć na sam charakter gry. 