05.10.2012 Za każdym razem gdy wspominam futurystyczne wyścigi na myśl przychodzi mi fenomenalna konsolowa seria WipeOut, przy której zarówno na sprzętach przenośnych jak i stacjonarnych spędziłem dziesiątki, o ile nie setki, godzin. Dlatego za każdym razem gdy widzę jakieś produkcje które oferują futurystyczny design i kosmicznie zawrotne prędkości sięgam po nie z nadzieją, że może wciągną mnie jak kolejne produkcje wspomnianej serii. Kolejna próba: Return Zero.  W grze gdzie główną rolę odgrywa szybkość — nie ma czasu na wstawki fabularne czy inne dodatki. Po jej włączeniu od razu wybieramy świat z którym chcemy się zmierzyć, trasę i ruszamy przed siebie. Naszym zadaniem jest po prostu dotrzeć do mety z jak najkrótszym czasie, wjeżdżając przy tym w jak największą ilość porozstawianych na naszej drodze bramek. Te nie dość że wpływają na jakość ukończenia przez nas poziomu, to jeszcze są mnożnikiem prędkości którą się poruszamy. Ultraszybkim pojazdem sterujemy dzięki dobrodziejstwom akcelerometru, czyli wychylając/obracając telefon w odpowiednim kierunku. Na ekranie są zaś dostępne dwa wirtualne przyciski. Pierwszy z nich pozwala nam wznieść się do góry, drugim natomiast możemy wyhamować by precyzyjniej pokierować pojazdem i nie ominąć żadnej z bramek które pojawiają się na naszej drodze. Największym problemem Return Zero jest, moim zdaniem, brak jakiejkolwiek motywacji do zabawy. Jasne, gra odpręża, daje dużo przyjemności, a pewnie niektórych nawet będzie zachwycać, jednak nie zmienia to faktu, że brak współzawodnictwa czy innych elementów rywalizacji jest sporym niedopatrzeniem przez które część graczy da sobie z grą szybko spokój. Nie da się tam ani zginąć, ani nawet solidnie przegrać. Wszystko stoi przed nami otworem i całą przyjemność z gry czerpie się z polepszania wyników, starań o jak najlepszy czas i przejechanie największej ilości migoczących bramek. Dla mnie to trochę mało, by nie znudzić — szczególnie w natłoku setek innych tytułów które ubiegają się o chwilę mojego czasu.  Na plus natomiast jest minimalistyczna, acz utrzymana w kosmicznie futurystycznym klimacie przypominającym scenografię z disnejowskiego Tronu, oprawa, wzbogacona fenomenalną ścieżką dźwiękową. Każdy z pięciu światów różni się od siebie właściwie jedynie kolorami i poziomem trudności. Szkoda, że twórcy nie pokusili się o więcej elementów, no ale nie można mieć wszystkiego.  Return Zero to naprawdę dobrze skrojona gra wyścigowa, wyróżniająca się świetną grafiką której podziwianie umila fenomenalna ścieżka dźwiękowa. Szkoda tylko, że w tym wszystkim zabrakło dobrego designera który dałby mi cel. Sam pojeździłem dość sporo, ale po czasie robiłem to już bardziej z konieczności niż przyjemności, bo gra specjalnie niczym nie zaskakiwała poza dość płynnie wzrastającym poziomem trudności. Dla wielkich miłośników takich gier pozycja z pewnością warta tych pięciu złotych, w innym wypadku polecam najpierw przetestować wersję próbną. Ocena: 3+ 