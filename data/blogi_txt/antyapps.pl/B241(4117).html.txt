15.12.2011 Wprowadzanie do telefonu danych z wizytówek może być uciążliwe, gdy nasza sieć networkingowa rozbudowuje się naprawdę szybko. W takim przypadku przydałaby się automatyzacja. Do ułatwienia tej czynności stworzona została aplikacja Business Card Reader, która radzi sobie z tym zadaniem całkiem nieźle. Business Card Reader to narzędzie oparte o autorski system typu OCR – ABBYY Mobile OCR Engine. Ten radzi sobie ze swoim zadaniem całkiem nieźle, o czym świadczą komentarze takie jak ten. Po zrobieniu przez aplikację zdjęcia mija zaledwie około sekundy czy dwóch do wyciągnięcia z wizytówki danych. Program obsługuje 19 języków, w tym polski, co oznacza, że przechwytuje nawet polskie znaki. Po wyciągnięciu danych osoby z wizytówki, aplikacja umożliwia wyszukiwanie jej w serwisach społecznościowych takich jak Facebook, Twitter czy LinkedIn w celu uzyskania większej ilości informacji. Pozwala także na bezpośrednie przejście do Map Google w celu sprawdzenia adresu pobranego z wizytówki. Aplikacja radzi sobie z rozpoznawaniem znaków naprawdę świetnie, ale potrzebuje do tego sporo dziennego światła. W przypadku robienia zdjęć w ciemniejszym otoczeniu zdarzają się problemy z rozpoznaniem niektórych znaków. W takim momencie nierozpoznane znaki (tzn. takie, co do których ABBYY nie ma pewności) zostają zaznaczone czerwonym kolorem, a obok wyświetla się owy fragment wizytówki, który sprawił programowi problem. Dzięki temu możemy ręcznie poprawić przechwycone dane, nie musząc ponownie odwoływać się do fizycznej wizytówki.  Business Card Reader dostępny jest w dwóch wersjach – płatnej i darmowej. Ze względu na biznesową grupę docelową, płatna wersja nie jest zbyt tania. Kosztuje około 35 złotych i każdy indywidualnie powinien przemyśleć kwestię zakupu takiego narzędzia. Darmowa wersja może natomiast posłużyć raczej jako demo, gdyż ma sporo ograniczeń. Uważam, że zbyt dużo. Jednym z nich jest możliwość przechwytywania jedynie imienia, nazwiska oraz numeru telefonu danej osoby, co często mija się z celem. Jakiś czas temu Grzegorz opisywał tę aplikację w wersji na iOS. 