06.11.2012 Gdy kilka tygodni temu opisywałem Dowcipy w komentarzach odezwał się autor podobnej, również dedykowanej Androidowi, aplikacji twierdząc, że jest o wiele lepsza. Sprawdźmy zatem! Od początku wita nas kolorowe tło z chmurką, na którym widnieją ikony: dowcipy, oceń aplikację, więcej aplikacji oraz ustawienia. Swoją przygodę rozpocząłem od dania głównego, czyli zestawu żartów na każdą okazję. Tam czekał na mnie kolejny zestaw grafik, po kliknięciu na które mogłem przeglądać kategorie dowcipów, losowe kawały, te które dodałem wcześniej do ulubionych lub, jeśli wciąż się na ten krok nie zdecydowałem, zmienić ustawienia. Kategorii w których zostały upchane dowcipy było kilkadziesiąt, od Adama i Ewy poczynając (dosłownie :), przez humor z zeszytów, rolników, na żydach kończąc. Każda z nich została zasilona solidną dawką żartów. Po kliknięciu na nazwę działu, w górnej belce widoczne są dwie strzałki pozwalające przejść do kolejnego/poprzedniego kawału, licznik oraz pasek pozwalający szybko przewinąć dowcipy. W dolnej zaś możliwość usunięcia dowcipu z bazy, zmiana wielkości czcionki, dodanie do ulubionych oraz opcja podzielenia się nim ze światem. Zaś w samym centrum treść. Klikając na przycisk opcje w naszym urządzeniu można schować górny panel. Całość prezentuje się naprawdę fajnie, przyjemna dla oczu grafika, możliwość zmiany czcionki, duża baza danych. Szkoda tylko, że niektóre elementy zostały zrobione tak bardzo niedbale — wiadomo że żarty (a przynajmniej ich większość) nie są własnością autora, a są po prostu przeklejone. Niektóre z nich wciąż podane są w cudzysłowach — i absolutnie by mi to nie przeszkadzało, gdyby była to reguła. Ale nie jest nią, zatem zrzucam na zwykłe niechlujstwo. Cieszy jednak możliwość zmiany czcionki, zarówno wielkości jak i stylu (sans, serif, mono space) oraz orientacji ekranu, przez co każdy powinien znaleźć coś dla siebie. Można także aktywować funkcję losowania żartu przy potrząsaniu urządzeniem. Dowcipy z pewnością są solidnie przygotowaną aplikacją z obfitą bazą żartów na każdą okazję. Jedynym do czego mogę się doczepić są właśnie drobne elementy jak wspomniane wyżej cudzysłowy czy inne typograficzne wpadki. Jeżeli szukacie podręcznej bazy dowcipów które będziecie mogli poczytać w wolnej chwili, warto się zainteresować. Tym bardziej, że aplikacja dostępna jest zupełnie za darmo w serwisie Google Play. 