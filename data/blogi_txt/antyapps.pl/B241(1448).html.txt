06.02.2014 Całkiem niedawno uczestniczyłem w dużej przeprowadzce. Ilość niepotrzebnych rzeczy, które mogłyby posłużyć jeszcze innym, naprawdę wprawiła mnie w zdumienie. Jeśli też zdarza wam się znajdować w domu skarby, które nie są wam już potrzebne, a chcielibyście oddać je w dobre ręce lub sprzedać po okazyjnej cenie, dziś mam dla was odpowiednią apkę. Gimmy, w przeciwieństwie do usług Tablicy lub Allegro, dedykowany jest tylko urządzeniom mobilnym, a wystawienie przedmiotu na sprzedaż to kwestia kilku sekund.  Aplikacja od pierwszego uruchomienia umożliwia spokojne zapoznanie się z jej funkcjonalnością. Dopiero kiedy chcemy napisać do któregoś ze sprzedających, kupić dany produkt lub wystawić swoje skarby, zostajemy przeniesieni do formularza rejestracyjnego. Rejestracja umożliwia połączenie konta z Facebookiem lub zarejestrowanie się z pomocą maila. Na szczęście nie mamy tu wielu rubryk do uzupełnienia. Wystarczy imię, nazwisko, mail oraz zdjęcie profilowe.  Od strony wizualnej serwis wyjątkowo przypadł mi do gustu. Estetyczny i czytelny interfejs w szaro zielonych kolorach świetnie komponuje się z białą czcionką i ikonami. Jak przystało na nowoczesną apkę, wszystko utrzymane w stylu „holo”. Menu wysuwane z lewej strony umożliwia nam zdefiniowanie naszej lokalizacji (jeśli nie umożliwiliśmy aplikacji zrobienia tego automatycznie) oraz wybór miejsca, gdzie sami chcielibyśmy odnaleźć innych sprzedawców. Możemy również wykorzystać funkcję „W Twojej okolicy”, która wyświetli nam przedmioty sprzedawane w promieniu 1, 30 lub 100 kilometrów od nas. W bocznym menu znajdziemy także historię naszych konwersacji z innymi sprzedawcami, panel edycji naszego profilu oraz przycisk umożliwiający dodanie nowego produktu. Chcąc sprzedać wybraną rzecz, wybieramy jej kategorię, wpisujemy nazwę oraz opis (ten musi zmieścić się w 180 znakach) oraz ustalamy sugerowaną cenę. Możemy również udostępnić przedmiot na Facebooku oraz dodać zdjęcie. I to właściwie wszystko. Muszę przyznać, że właśnie prostota jest siłą tej apki. Często niepotrzebne nam rzeczy zalegają nam na półkach tylko dlatego, że nie chce nam się spędzać długich godzin na wystawianiu przedmiotów na Allegro. Tu wszystko przebiega szybko, sprawnie i tylko z poziomu naszego smartfona. Myślę, że jedynym problemem może być przyciągnięcie większej liczby użytkowników. Niestety, jeśli z Gimmy wciąż korzystać będzie jedynie garstka użytkowników, cały pomysł może nie wypalić. Mam jednak nadzieję, że serwis się rozrośnie i sam nieraz będę miał okazję sprzedać tam płyty lub książki, na które nie ma już miejsca na moich półkach. 