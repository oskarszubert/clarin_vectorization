28.05.2012 Jak czasami spoglądam na natywne aplikacje dostarczone przez Apple do jego iOSa, to zastanawiam się, czy nie jest to celowe działanie firmy: dawać nienajgorsze, ale również nienajlepsze produkty po to, aby twórcy aplikacji mogli wykazać się nawet w takich dziedzinach, jak kompas czy budzik. Generalnie aplikacje od Apple dzielą się na takie, które są funkcjonalne, ale mało estetyczne lub o kiepskiej nawigacji, oraz na takie, które nie w pełni pokrywają zadania, do realizacji których zostały stworzone. Dlatego jest miejsce dla aplikacji, takich jak Timegg. Timegg to narzędzie, które ma zastąpić nam natywną aplikację zegara i robi to nienajgorzej. Aplikacja daje nam możliwość ustawienia budzika, przypomnienia, ważnej daty lub uruchomienia minutnika. Całość podana jest w naprawdę dobrze zaprojektowanym i nader funkcjonalnym layoutcie.    I tak na środku mamy ikonę przypominającą minutnik do jajek, za pomocą którego nawigujemy po aplikacji i który dzieli nam ekran na 4 podstawowe, wyżej wymienione funkcje. I tak, jeżeli dodajemy alarm, to możemy ustawić oczywiście godzinę, drzemkę, dni powtarzania, a także wybrać jeden z kilkunastu dzwonków. Co ciekawe, możemy również wybrać kawałek z naszej muzycznej biblioteki i ustawić go jako dźwięk alarmu. Na podobnej zasadzie działa dodawanie przypomnień. Określamy dzwonek, datę, godzinę oraz czego przypomnienie dotyczy. Możemy również włączyć powtarzanie przypomnienia. W przypadku dodawania daty (D-Day), aplikacja wyświetla nam ilość czasu, który został do wyznaczonego momentu. Możemy również ustawić alarm, ale niestety tylko na dzień, tydzień lub 15 dni wcześniej. Funkcji minutnika chyba nie muszę nikomu przedstawiać.    To, co najciekawsze w tej aplikacji, to jej design. Twórcy się postarali, Timegg prezentuje się naprawdę dobrze, a nawigacja jest intuicyjna. Aplikacja pozwala dodać po 8 rekordów do każdej funkcji, to może nie jest szczególnie dużo, jednak powinno większości użytkowników wystarczyć. Minusem jest to, że jeżeli chcemy wyłączyć, na przykład budzik, to niestety musimy wejść w aplikację, co oznacza ekstra czas, który należy poświęcić na zamordowanie nienawistnego odgłosu porannego wstawania. Timegg z powodzeniem może zastąpić natywną aplikację na iOSa. Na pewno wygląda o niebo lepiej i wygodniej się ją obsługuje. Jednak jest jeden szkopuł. Kosztuje 0,79 euro. To nie jest fortuna, niemniej jednak sama aplikacja nie jest produktem, bez którego nie da się obejść. Z drugiej strony koszt około 3 złotych nie jest duży, więc jeżeli nie szkoda Wam kilku złotych na dobrze wyglądającą i sprawującą się aplikację, to możecie śmiało Timegg sprawdzić. Ocena: 4 