14.08.2013 Minecraft zdecydowanie należy do tej grupy popkulturowych fenomenów, które są dla mnie niezrozumiałe. Patrząc jednak na pasję, z jaką mój bratanek i jego rówieśnicy budują kolejne misterne konstrukcje z pikselowych bloków, wiem, że na pewno prędko nie uda mi się znaleźć równie atrakcyjnego zajęcie dla młodego gracza. Dzięki aplikacji CleverBook miłośnicy otwartego świata sześcianów będą mogli zrezygnować z funkcji „alt +tab”, która towarzyszyła im za każdym razem, kiedy podczas gry chcieli sprawdzić istotne informacje związane ze światem gry. Dzięki mobilnemu przewodnikowi po świecie Minecraft, użytkownicy Androida będą mogli szybko skorzystać z porad i opisów poszczególnych elementów rozgrywki bez konieczności minimalizowania okna gry toczącej się na komputerze lub innym urządzeniu. Ekran główny aplikacji informuje nas o aktualnej wersji Minecrafra oraz o liczbie sprzedanych do tej pory egzemplarzy gry. Liczba ta zbliża się powoli do dwunastu milionów, co naprawdę robi wrażenie. Pierwsza strona, jaką widzimy od razu po uruchomieniu apki, to również lista serwerów, gdzie możemy zapisać miejsca, w których najczęściej pojawiamy się odwiedzając świat stworzony z sześcianów, newsy z blogów poświęconych grze oraz najświeższe wpisy z twitterowych kont osób związanych z tytułem.  Kolejny element przerasta już nieco moje kompetencje związane ze światem Minecraft ze względu na terminologię, która z pewnością nie będzie obca wszystkim fanom gry. Jest to przewodnik Blocks/Items, gdzie w encyklopedycznym stylu zawarto informacje o wszystkich przedmiotach, jakie możemy stworzyć lub odnaleźć w grze. Wprawdzie twórcy apki zadbali o wyszukiwarkę haseł, jednak przy tak wielkiej ilości różnorodnych wpisów przydałby się również spis alfabetyczny oraz podział na poszczególne kategorie. Ostatnim obszernym działem w aplikacji CleverBook jest „Game Info”. Tu również pojawiło się wiele haseł, które absolutnie nic mi nie mówią, jednak mam wrażenie, że tym razem zostały one podzielone na odpowiednio przystępne kategorie, dlatego osoby zaznajomione z tematem z pewnością będą wiedziały, gdzie szukać niezbędnych informacji o achievementach, cheatach i innych niuansach związanych z grą. Twórcy aplikacji udostępnili również możliwość przeglądania apki w trybie online. Dotyczy to właściwie tylko pierwszej strony, czyli działu „home”. Ma to przyspieszyć uruchamianie się apki.  Trudno oceniać mi poradnik do gry, której zdecydowanie nie jestem fanem, jednak wydaje mi się, że jest to przydatna pozycja dla fanów świata zbudowanego z sześciennych bloków. Graficznie w żaden sposób nie powala, jednak jest kopalnią informacji i właśnie w tym tkwi jej potencjał. Chętnie dowiem się również, co sądzą na ten temat oddani fani Minecrafta i dlatego też tym razem wstrzymuję się z oceną. 