15.03.2013 Często, kiedy chodziło się do szkoły lub na uczelnię to zamiast się uczyć, robiło się coś zupełnie odwrotnego. Dawniej popularne było rwanie kartek z zeszytu, układanie i puszczanie z nich samolotów za okno lub do znajomego. W dzisiejszych czasach mało kto się bawi w taki sposób. Każde dziecko chce mieć własny komputer, telefon – jak najszybciej, jak najlepszy. Airendipity łączy i nawiązuje w swoim znaczeniu do owego puszczania samolotów. Pozwala stworzyć z poziomu telefonu, wirtualny samolocik z papieru na którym możemy zapisać swój sekret i podzielić się nim ze światem. Co więcej, cały proces jest anonimowy – nie musimy podawać ku temu żadnych swoich danych.  W taki sposób Airendipity kolekcjonuje myśli i wyznania ludzi z całego świata w bardzo ciekawy sposób. Sama idea powstała z pytania – co jeśli mógłbym podzielić się swoim sekretem z całym światem, ale w taki sposób, żeby nikt nie wiedział, iż to ja jestem jego autorem? W związku z tym, nie musimy się ani logować, ani podawać adresu e-mail. Nie jest również wymagane podanie pseudonimu. Jedyną pojawiającą się prośbą w początkowych informacjach jest zezwolenie programu na pobranie naszej aktualnej lokalizacji. Gdy już stworzymy nasz papierowy samolot i puścimy go w świat – będziemy mogli obserwować, jak się przemieszcza wokół globu. Z kolei dzięki innym odebranym samolocikom być może zostaniemy zainspirowani przez zupełnie obcą nam osobę.  To jedna z tych aplikacji, które wprost uzależniają. Program ma niesamowity i dopracowany design, dzięki któremu aż chce się z niego korzystać. Puszczanie własnych samolotów to sama przyjemność. Wystarczy stuknąć na ikonkę w lewym, dolnym rogu. Wpisać to, co przyjdzie nam do głowy. Następnie zaakceptować i przesunąć palcem po ekranie w górę. Do dyspozycji mamy możliwość obserwacji w ilu miejscach nasz samolot został złapany „lądując”. Każdą złapaną myśl możemy też zawsze skomentować wedle uznania. Pobierając tę aplikację nie spodziewałem się, że mnie wciągnie. Tak, jak wspomniałem wyżej – dawno nie spotkałem się z takim kreatywnym pomysłem w którym nic się nie kończy. Każdy samolot to coś nowego. Odkrywanie skarbów – gwarantowane. Warto nadmienić, że głównym językiem jest oczywiście angielski. Poza tym, Airendipity jest do pobrania za darmo z Appstore. 