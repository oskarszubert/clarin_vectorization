13.09.2013 Dla wielu gry komputerowe to jedynie złodzieje czasu i narzędzia zgorszenia młodzieży. Gdy zaczynałem swoją przygodę z elektroniczną rozgrywką, jako przykład że jest inaczej najczęściej podawano tytuł The Incredible Machine. Seria gier stawiająca na kreatywne myślenie i szukanie rozwiązania królowała na wielu komputerach. Po latach jej duch powrócił dzięki Rovio i jego Amazing Alex oraz recenzowanemu właśnie Crazy Machines. Kilka słów o rozgrywce. Na każdej planszy czeka nas nowe zadanie. Zazwyczaj jest to przetransportowanie obiektu X z punku A do punktu B. Aby tego dokonać musimy wykorzystać już rozmieszczone elementy oraz dodawać nowe. W ten sposóļ konstruujemy wyszukane mechanizmy, wykorzystując grawitację, energię i inne składniki potrzebne do poruszenia obiektów, staramy się wykonać zadanie końcowe. Poza prawie 50 poziomami przygotowanymi przez autorów, czeka na nas ponad 3 tysiące stworzonych przez użytkowników i fanów. Wprawdzie jakość ich wykonania jest bardzo różna, przeważają plansze bez pomysłu i nudne, to jednak tych wartościowych dalej jest sporo.  Sami też możemy zmierzyć się z tworzeniem nowych wyzwań dzięki wbudowanemu w grę edytorowi poziomów. W przypadku gdy jakaś zagadka jest dla nas zbyt dużym wyzwaniem możemy skorzystać z podpowiedzi. Nie są one darmowe i zazwyczaj kończą się reakcją „no tak, przecież to oczywiste”. Poziom zagadek przygotowanych przez autorów oceniam jako bardzo dobry. Początkowe plansze płynnie wprowadzają nas w główne założenia Crazy Machines Golden Gears oraz specyfikę podstawowych praw i narzędzi.  Mam problem z oceną oprawy graficznej. Widać że autorzy włożyli w nią sporo pracy. Poszczególne przedmioty wyglądają realistycznie, animacje przygotowano bardzo dobrze. Brakuje jej jednak lekkości i przejrzystości Amazing Alex. Rovio jak mało kto rozumie urządzenia mobilne i to w jaki sposób projektować na nie gry. Crazy Machines Golden Gears przy pierwszym kontakcie potrafi przytłoczyć, sporo elementów, grafika która sprawia, że czasem ciężko odróżnić je od siebie. W dłuższej perspektywie problem ten znika, jednak na początku sporo graczy może się przez niego odbić od tego tytułu. Gra dostępna jest także na iOS oraz Androida. Na każdym z nich posiada wersję darmową, która pozwala zapoznać się z rozgrywką oraz płatną w cenie około 10 zł. Czy warto ją zakupić? Jeżeli jesteście fanami takich gier, to odpowiedź brzmi twierdząco. Gra jest bardziej wymagająca niż Amazing Alex, a spora społeczność dba o to by nie zabrakło nowych treści. Bardzo mocno przypomina The Incredible Machine. Wszyscy pozostali powinni dobrze przyjrzeć się demu i nawet gdy przypadnie im do gustu, wybrać raczej produkcję od Rovio. 