26.07.2013 Instalujemy na naszych urządzeniach coraz więcej aplikacji. Coraz więcej ikonek pojawia się na naszych ekranach, a znalezienie tej właściwej często zakrawa na cud. Stąd popularność launcherów wykorzystujących metodę T9 do wyszukiwania aplikacji. Jednym z nich jest Quad Drawer. Quad Drawer to rodzaj launchera, którego głównym zadaniem ma być przyśpieszenie uruchamiania naszych aplikacji, przy czym mam tu na myśli nie tyle etap załadowywania go do pamięci przez urządzenie, co wyszukiwania przez użytkownika. Sam się łapię coraz częściej na tym, że w gąszczu kolorowych ikonek trudno znaleźć tę właściwą. Jest to tym bardziej frustrujące, kiedy musimy zrobić to dość szybko, a na kolejnych ekranach ciągle nie widać upragnionego celu.  Quad Drawer wykorzystuje w tym celu mechanizm T9, dzięki któremu wystarczy wybrać z klwiatury numerycznej te cyfry, pod którymi znajdują się pierwsze litery nazwy naszego programu. Wówczas zostanie on wyświetlony na liście. Trwa to nieporównywalnie krócej niż w przypadku standardowych rozwiązań – dowodem ma być wideo powyżej. Widać na nim, że Quad Drawer pozwala zaoszczędzić nawet 50 proc. czasu potrzebnego na znalezienie aplikacji przy użyciu standardowych metod.   Jednak Quad Drawer to nie tylko uruchamianie aplikacji za pomocą metody T9. To również szereg dodatkowych funkcji, ułatwiających szukanie i zarządzanie zainstalowanymi aplikacjami. Program potrafi sortować je według nazwy, częstotliwości użytkowania a także czasu, który upłynął od ostatniego uruchomienia. Mamy przy tym tutaj do dyspozycji widok siatki oraz listę. W tym drugim przypadku możemy nawet podejrzeć ile razy od momentu zainstalowania Quad Drawera korzystaliśmy z wybranych pozycji. Warto dodać też, że jest to aplikacja dość konfgurowalna. Twórcy zadbali o obecność jasnej i ciemnej wersji kolorystycznej interfejsu, a także szereg opcji pozwalających na dostosowanie go do naszych preferencji. Szczególnie interesująca wygląda możliwość umieszczenia części aplikacji w pływającym okienku, do którego dostęp możemy uzyskać za pomocą jednego przycisku.   Za aplikację musimy zapłacić nieco ponad 3 zł. Nie jest to kwota wysoka, biorąc pod uwagę jej możliwości. Quad Drawer dobrze spełnia swoją rolę, choć mechanizm T9 wcale nie musi przypaść wszystkim do gustu. Ilość opcji konfiguracyjnych oraz dwa motywy, to dodatkowe atuty przemawiające na korzyść tej aplikacji. Warto też zwrócić uwagę na sam interfejs, który pełnymi garściami czerpie ze wzorców Holo. 