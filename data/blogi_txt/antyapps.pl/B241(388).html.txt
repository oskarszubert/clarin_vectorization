07.12.2012 Pan Mordu powrócił dziś nad ranem. O tym jak bardzo fani gry czekali na tą premierę niech świadczy fakt, że BG: EE w ciągu zaledwie kilku godzin wskoczyło na pierwsze miejsce w rankingu płatnych aplikacji w AppStore zostawiając w tyle takie pozycje jak najnowszą część Angry Birds (Star Wars HD), jeszcze ciepłe GTA: Vice City, Fifa 13, a przede wszystkim uwielbianego przez Was Pou. W mobilnej wersji Zapomnianych Krain udało mi się już spędzić kilka godzin, czas więc podzielić się z Wami pierwszymi wrażeniami. Zacznę od poruszenia dwóch kwestii, które najczęściej przewijają się  w komentarzach pod wpisami dotyczącymi nowej wersji Baldur’s Gate przeznaczonej na tablety. Po pierwsze, wbrew wcześniejszym zapowiedziom gra na chwilę obecną nie obsługuje iPad’a pierwszej generacji. Sytuacja taka jest spowodowana kłopotami z małą ilością pamięci w jaką został wyposażony pierwszy iPad. Podczas testów, po około 40 minutach gry, aplikacja się wysypywała i mimo kilku prób naprawienia tego błędu nie udało się z tym problemem uporać na czas. Ze względu na ogromną presję ze strony fanów zdecydowano się wypuścić grę w jej obecnej formie, a prace nad przystosowaniem BG: EE do iPad’a 1 będą kontynuowane. Na liście obsługiwanych urządzeń znalazło się natomiast najnowsze dziecko Apple – iPad Mini. Drugi, ale nie mniej ważny, opublikowany dziś komunikat dotyczy lokalizacji gry. Jak już wiecie obecnie dostępna wersja gry jest w języku angielskim. Cała reszta języków, wśród których znajduje się również polski jest obecnie w fazie beta. Wraz z najbliższą aktualizacją otrzymamy wszystkie wersje językowe znane z wersji pecetowej gry, a więc również na iPadzie zagramy w wersję polską!  Na tym kończymy oficjalne komunikaty, czas na nieoficjalne wrażenia z gry;) Baldur’s Gate: Enhanced Edition ładuje się błyskawicznie. Już w dwie sekundy po dotknięciu ikony aplikacji naszym oczom ukazuje się menu główne z trzema dostępnymi trybami rozgrywki: samouczkiem, Baldur’s Gate: EE oraz The Black Pits. Na dokładne ich opisanie przyjdzie jeszcze czas, w tym miejscu napiszę jedynie, że nową przygodę: The Black Pits rozpoczynamy z już gotową 6-ścio osobową drużyną (dostępny jest tryb jedno- i wieloosobowy).  Podstawową wersję gry – Baldur’s Gate: EE rozpoczyna nowe intro. Historia w nim przedstawiona jest analogiczna do tej znanej z oryginału, odświeżona została natomiast strona wizualna przedstawiona w krótkim wprowadzeniu. Moim zdaniem jest to zmiana na lepsze. Rozpoczynając nową grę możemy wybrać jedną z 9 gotowych postaci lub stworzyć swojego bohatera od podstaw. Proces twórczy jest zaadoptowany z drugiej części gry – dostępne są więc podklasy, przykładowy wojownik może być berserkerem, zabójcą magów lub kensai. Podczas tworzenia postaci przygrywa znana z oryginału muzyka, która nie straciła nic ze swej mocy. Już po chwili widzimy swojego bohatera przed gospodą w Candlekeep i… pierwsze co rzuca się w oczy to bardzo mała powierzchnia ekranu. Ekran akcji jest dodatkowo pomniejszony o trzy belki (po lewej i prawej stronie oraz na dole) z niezbędnymi ikonami. Interfejs przypomina ten z drugiej części sagi z dodanymi kilkoma modyfikacjami. Widok możemy swobodnie przybliżać i oddalać, jednak nie radzę tego robić – lekkie zoom’owanie sprawia, że na wierzch wychodzą wszystkie graficzne niedoskonałości (najbardziej cierpią na tym postacie okazujące się bezkształtnym zlepkiem pikseli).  Pamiętam jak Trent Oster – jeden z twórców projektu zachwalał iPad’a i jego dotykowy ekran jako idealne narzędzia do gry w Baldur’s Gate. Po dwóch godzinach spędzonych w świecie Zapomnianych Krain mam zupełnie inne wrażenia. Sterowanie postacią jest nieergonomiczne i wymaga dużej precyzji – wejście do budynku niejednokrotnie wymaga podjęcia kilkunastu prób, gdyż ciężko trafić idealnie w miejsce, które przewidzieli twórcy. Wyraźnie daje się odczuć brak wskaźnika myszki chociażby w momencie przeszukiwania budynków czy zwłok (choć jest przycisk odpowiedzialny za podświetlenie aktywnych elementów to jego częste używanie jest niewygodne) – na dotykowym ekranie tabletu czynności te sprowadzają się to do stukania w ekran po omacku. To tylko pierwsze wrażenia z dwu-godzinnego obcowania z grą. Być może powyższe, niezbyt pozytywne odczucia to skutek nadmiernego przyzwyczajenia do pecetowej wersji hitu sprzed lat. Mam taką nadzieję i czym prędzej wracam do świata Baldur’s Gate, by już za kilka dni powrócić do Was z pełną recenzją:) Jeżeli macie jakieś pytania, wahacie się z zakupem zadajcie je w komentarzach, postaramy się to wszystko sprawdzić i odpowiedzieć w recenzji. 