15.07.2012 Kilka dni temu premierę miała spora aktualizacja gry Tiny Wings. Wraz z update’m fani otrzymali nowe tryby rozgrywki, nowych bohaterów oraz lekko odświeżoną szatę graficzną – zmiany te są na tyle znaczące, że pozwalają uznać najnowszą wersję przygód sympatycznego ptaszora za drugą część gry. Tiny Wings jest prekursorem specyficznego gatunku gier, w których zadaniem gracza jest jak najszybsze przemieszczanie się po usianych pagórkami terenach. Bohater, nad którym kontrolę przejmuje użytkownik smartfona lub tabletu ucieka w tych produkcjach przed konkretnym zagrożeniem: czasami jest to ogień, czasami lawina, a niekiedy… nadciągający zmrok. Spory sukces gry stworzonej przez Andreas’a Illiger’a sprawił, że w AppStore bardzo szybko pojawiło się wielu naśladowców chcących na pomyśle młodego Niemca zarobić kilka groszy. Zapraszamy do przeglądu najciekawszych produkcji gier w stylu Tiny Wings. 1. Tiny Wings oraz Tiny Wings HD  Zazwyczaj oryginał jest tylko jeden, ale w tym przypadku są… dwa. Pierwsza wersja przeznaczona jest na iPhone’a oraz iPod’a Touch, w wersję HD zagramy natomiast na iPadzie. Prócz rozdzielczości produkcje różnią się jeszcze trybami rozgrywki – tutaj uśmiechną się posiadacze tabletów, gdyż tylko oni mają możliwość zmierzenia się z innym graczem na podzielonym ekranie iPad’a. Grafika, muzyka i nader wszystko grywalność stoją na bardzo wysokim poziomie. Wszystkich zainteresowanych dokładniejszym opisem przygód sympatycznego nielota zapraszam do recenzji opublikowanej niedawno na naszych łamach. Ocena: 5- 2. Sugar High  W naszym zestawieniu nie mogło zabraknąć bardzo udanego debiutu w AppStore Polskiego studia Shortbreak. Sugar High to bezwstydna kalka Tiny Wings… pod wieloma względami wykonana jednak lepiej od swego pierwowzoru. Miło pisać takie słowa o rodzimej produkcji:) Akcja gry rozgrywa się w marzeniach sennych bezimiennego kundelka, wielbiciela słodkości w każdej postaci. Pies w swoich snach kreuje fantastyczne światy zbudowane z ciastek i owoców. Oprawa Sugar High jest wyśmienita – grafika jest soczyście kolorowa, a muzyka, choć zapętlona trzyma wysoki poziom. Sama rozgrywka charakteryzuje się nieco większą dynamiką niż Tiny Wings. Wśród słabych stron gry wymienić można stosunkowo niski poziom trudności i mała liczbę światów – ciastek, których jest zaledwie 9. Czytelników, którzy chcieliby dowiedzieć się nieco więcej o tym tytule zapraszam do zapoznania się z recenzją Pawła. Koszt aplikacji w wersji uniwersalnej to 0,79 Euro. Ocena: 5- 3. Rocket Chick (Fly Without Wings)  Mieliśmy już do czynienia z sympatycznym ptakiem oraz uwielbiającym słodycze psem. Przyszła kolej na… kurczaka (tak wiem, to również ptak:)). Bohater Rocket Chick to typowy przedstawiciel drobiu grzebiącego – nie lata i jest trochę… nijaki. Na pewno nie jest to tak wyrazista postać jak główni bohaterowie dwóch powyżej opisanych tytułów. Twórcy gry nie kryją swoich inspiracji – w opisie możemy przeczytać, że produkcja jest parodią pewnej popularnej gry. Już my wiemy jaki tytuł maja na myśli;) Rocket Chick wyróżnia się sporym zróżnicowaniem etapów i urozmaiconą ścieżką dźwiękową – podczas podróży co chwila przygrywa nam inna muzyka (w przeciwieństwie do Tiny Wings oraz Sugar High, w których to tytułach non-stop słyszymy tę samą melodię). Kuleje natomiast nieco model poruszania się postacią – kurczak lekko ospale reaguje na poczynania gracza. Rocket Chick jest uniwersalną aplikacją (pogramy zarówno na małym ekranie smartfona, jak i na tablecie) dostępną za darmo. Ocena: 3+ 4. High Tide  High Tide to tytuł wyróżniający się spośród gier opisanych w naszym zestawieniu. Czym? Jest to jedyna produkcja, w której głównym bohaterem nie jest żywe stworzenie:) W High Tide do dyspozycji gracza oddano samolot wyposażony w specjalne płozy służące do lądowania na wodzie (na odblokowanie czekają w dalszej części gry: motorówka, wodolot oraz jacht). Jak łatwo wywnioskować z wymienionych maszyn, akcja gry rozgrywa się na morzu wśród fal wysokich. Sposób rozgrywki pozostaje taki sam, jak w innych tytułach z niniejszego rankingu. Niestety, tytuł szybko męczy bardzo podobnymi do siebie etapami oraz wyjątkowo słabą muzyką. Aplikacja dostępna jest jedynie na iPhone’a oraz iPod’a Touch. Obecnie High Tide udostępniany jest za darmo, normalna cena wynosi 0,79 Euro. Ocena: 3- 5. Ski Safari  Na sam koniec zostawiłem prawdziwą perełkę. Ski Safari odrobinę wyłamuje się ze schematu narzuconego przez Tiny Wings, ale jednocześnie posiada wiele cech wspólnych z tą świetną grą. Akcja rozpoczyna się w momencie zasypania drewnianej chaty, w której śpi nasz bohater przez lawinę. W momencie uderzenia białej masy w domek, narciarz którym będziemy sterować zostaje wyrzucony wraz z łóżkiem, na którym śpi na górskie zbocze.  Od tego momentu rozgrywka nabiera tempa. Postać sterowana przez gracza mknie po stromych, ośnieżonych zboczach z oszałamiającą prędkością. Bardzo szybko spostrzeżemy, że nie tylko my uciekamy przed lawiną. Wokół przemykają przeróżne zwierzęta – pingwiny, orły, a także… Yeti. Nasz narciarz może łączyć swoje siły z każdym napotkanym przedstawicielem górskiej fauny – dzięki temu stajemy się jeszcze szybsi i jeszcze skuteczniej uciekamy przed śmiertelną masą białego puchu. Z powyższego opisu łatwo można wywnioskować cechę, która różni Ski Safari od reszty opisanych tytułów – tym razem będziemy poruszać się tylko w dół. Dynamika rozgrywki i idąca za nią w parze grywalność dosłownie miażdżą wszystkie powyższe gry z Tiny Wings  na czele. Cena aplikacji uniwersalnej wynosi 0,79 Euro. Ocena: 5+ P.S. Powyższe zestawienie jest czysto subiektywne – znajdują się w nim jedynie te tytuły, w które miałem okazję grać. Zapewne w AppStore znajduje się wiele innych gier w tych klimatach, jeżeli znacie jakieś godne polecenia, proszę – dajcie znać w komentarzach, być może wkrótce się im przyjrzymy. Kolejność tytułów w niniejszym rankingu jest przypadkowa. 