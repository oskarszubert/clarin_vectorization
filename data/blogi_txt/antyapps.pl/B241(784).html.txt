13.11.2013 Hasło „przerost formy nad treścią” odbierane jest zazwyczaj w negatywny sposób. Dziś jednak spotkałem aplikację, którą można tak naprawdę uznać za zbędny gadżet (szczególnie jeśli chodzi o jej funkcje w wariancie PRO), jednak mimo tego, jest w niej wyjątkowo dużo zabawy i frajdy. Cool Photo Transfer to aplikacja, która przy pomocy najróżniejszych gestów pozwala przenieść obrazy z naszego smartfonu wprost na ekran komputera. I mimo że osobiście nie zdecydowałbym się na zakup pełnej wersji programu, ani na korzystanie z niego na co dzień, to mimo wszystko całe przedsięwzięcie naprawdę ma w sobie coś z magicznych sztuczek, w które ubrana została zwykła czynność przenoszenia zdjęć z telefonu do komputera. Jeśli więc kiedyś przyszła wam do głowy myśl, że Dropbox powinien eksportować wasze zdjęcia do komputera, gdy tylko wypowiecie magiczne zaklęcie lub pstrykniecie w palce, zachęcam do dalszej lektury tego tekstu. Na początku muszę zaznaczyć, że aplikacja dostępna jest obecnie jedynie na urządzenia mobilne z systemem Android oraz komputery pracujące pod Windowsem. Twórcy zapewniają jednak, że już niedługo ukaże się ona również na smartfony z Windowsem oraz iOSem. W planach jest również program na komputery Mac.  A na czym dokładnie polega cała zabawa? Otóż po zainstalowaniu aplikacji w smartfonie lub tablecie i specjalnego programu na komputerze, łączymy obydwa urządzenia z pomocą jednej sieci Wi-Fi. Od tego momentu przeciągając obrazek do jednej z krawędzi małego ekranu (urządzenie mobilne), zdjęcie „przeskakuje” na ekran dużego (PC). Fotki pojawiają się w stylu pokazu slajdów, jednak możemy również ustawić automatyczny zapis lub każdorazowe zapytanie o pozostawienie zdjęcia na dysku komputera. To jednak dopiero początek zabawy. Po wykupieniu wersji PRO, która kosztuje nieco ponad 6 złotych, otrzymujemy jeszcze ciekawsze opcje przenoszenia zdjęć. Ta pozwala również usunąć ze zdjęć znak wodny, jaki pojawia się, kiedy przenosimy fotki w darmowej wersji aplikacji.  Możemy przenosić je za pomocą pstryknięcia palcami, potrząśnięcia telefonem, komendy głosowej lub „magicznego” gestu dłoni. W zależności od tego, którą opcję wybierzemy, na ekranie komputera pojawi się inna animacja ze zdjęciem (np. przesuwając palcem w lewo na ekranie smartfonu, na komputerze zdjęcie „wjedzie” z prawej strony). Innym sposobem przenoszenia fotek jest również dotknięcie telefonem monitora. Muszę przyznać, że każdy ze sposobów wygląda naprawdę efektownie, co najlepiej udowadnia poniższy filmik. W moim przypadku pojawienie się zdjęć na ekranie komputera trwało jednak nieco dłużej.  Cool Photo Transfer miałem okazję przetestować tylko w wersji podstawowej, dlatego trudno mi powiedzieć, jak sprawdzają się inne gesty dostępne w wariancie płatnym. Mimo małych problemów ze starą wersją „.NET frames” wszystko udało się zsynchronizować i obyło się bez komplikacji, jakich po cichu się spodziewałem. Cool Photo Transfer z pewnością nie zostanie ze mną jako główne narzędzie do przenoszenia zdjęć, jednak aplikacja z pewnością warta jest zaprezentowania jako androidowa ciekawostka. 