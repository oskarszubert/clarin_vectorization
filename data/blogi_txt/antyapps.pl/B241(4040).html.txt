09.12.2013 Dziś gierka, w której na własne oczy zobaczyć będziecie mogli profesjonalnie trenowane elektroniczne ryby, spektakularne wybuchy oraz wyczyny kaskaderskie. Tak przynajmniej głosi komunikat, jaki pojawia się podczas uruchamiania gry. Na całe szczęście twórcy zapewniają również, że ryby to zawodowcy, podczas powstawania nikt nie ucierpiał, a wszelkie podobieństwo do żywych lub martwych stworzeń żyjących w wodzie jest przypadkowe. W razie wątpliwości polecane jest skontaktowanie się z najbliższym pirotechnikiem lub weterynarzem. Jeśli lubicie humor w podobnej konwencji i akurat szukacie niezbyt skomplikowanej gry na zabicie nudy, zachęcam do sprawdzenia Super Dynamite Fishing.  Jak zdążyłem już nadmienić, tytuł cechują naprawdę zabawne opisy, które pojawiają się właściwie w każdym miejscu: od opisów misji przez sklep, w którym kupimy nową broń czy komunikaty, jakie pojawią się na ekranie w trakcie rozgrywki. Tu jednak warto zaznaczyć, że Super Dynamite Fishing w całości przetłumaczono na język polski, dzięki czemu klimat gry jest przystępny również dla tych, którzy nie znają angielskiego.  Zadaniem naszego bohatera będzie łowienie ryb i polowanie na ptaki. O ile druga z wymienionych aktywności odbywać się będzie w sposób konwencjonalny, przy użyciu strzelby, o tyle połów polegać będzie na… wysadzaniu ryb w powietrze za pomocą dynamitu. Nasza postać nie ma jednak wyboru, ponieważ dzień jest krótki, a przed zachodem słońca należy uzbierać odpowiednią kwotę, niezbędną na opłacenie rachunków i alimentów. Każde zarobione pieniądze będziemy mogli przeznaczyć również na nową broń, lepsze łódki oraz różne gadżety pomagające nam skutecznie zakończyć połowy. Oczywiście nie samym “wędkarstwem” człowiek żyje. W grze będziemy musieli także zadbać o naszą ukochaną, która w zamian za prezenty, poza swoim sercem, odda nam również kolejne boostery urozmaicające rozgrywkę.  W grze przyjdzie nam codziennie mierzyć się z różnymi misjami o różnym stopniu trudności. Dodatkowym atutem gry jest możliwość odblokowywania achievementów. Nie zabrakło niestety mikropłatności, jednak nie jest to element niezbędny w codziennej grze. Gra dostępna jest za darmo, jednak można ją również pobrać w wariancie płatnym, dzięki czemu pozbędziemy się reklam. Osobiście jednak nie zdecydowałem się na tę opcję, ponieważ jej koszt to przeszło 20 złotych, a jak można wywnioskować po komentarzach w Google Play, nie zanosi się niestety na zapowiadany wcześniej rozwój tytułu o nowe lokacje. Mimo wszystko, wariant darmowy jak najbardziej polecam. 