20.11.2013 Po udanym eksperymencie ze świetnym Asphalt 8: Airbone, którego recenzję możecie przeczytać tutaj, postanowiłem spróbować swoich sił w paru innych grach wyścigowych dostępnych na urządzenia z systemem iOS. Na pierwszy ogień wybrałem kilka tytułów zajmujących wysokie miejsca w aktualnym rankingu bezpłatnych aplikacji. Jedną z pierwszych upolowanych ścigałek okazał się Parcel Panic. Parcel Panic to, jak na mobilne wyścigi, produkcja nietypowa. Naszymi rywalami nie będą bowiem inni gracze, ani też samochody sterowane sztuczną inteligencją komputera. Jedynym, ale za to wymagającym i bezwzględnym przeciwnikiem będzie natomiast upływający nie ubłagalnie czas.  Rozgrywka w PP polega na dostarczaniu skrzynek za pomocą klimatycznego pickupa. Akcja rozgrywa się na niewielkiej wyspie. Mimo, że podczas zabawy nie natkniemy się na żadne oznaki życia (brak mieszkańców, czy chociażby innych samochodów), to raz za razem, w każdym punkcie kontrolnym będziemy otrzymywać tajemniczy towar zapakowany w drewniane skrzynki. Na dostarczenie pakunku w wybrane miejsce mamy zazwyczaj kilka, w porywach kilkanaście sekund, po czym na pakę naszego wehikułu zostają zapakowane kolejne towary. Odległości, które przyjdzie nam przemierzać są niewielkie. Niejednokrotnie od miejsca załadunku do punktu odbiorczego dzielić nas będzie zaledwie kilkadziesiąt metrów. Ułatwieniami w dotarciu w odpowiednie miejsce będą wyświetlane u góry ekrany strzałki oraz narysowana na ziemi trasa, którą powinniśmy się poruszać. Mimo tak jednoznacznych wskazówek i wrażenia prowadzenia „za rączkę” gra jest trudna. Limity czasowe są napięte do granic możliwości i by się w nich zmieścić nie obejdzie się bez ryzykownych manewrów i jazdy na krawędzi (dosłownie!;). Niestety, na dłuższą metę rozgrywka wieje nudą. Dostarczanie przesyłek bawi przez sto pierwszych misji, ale za sto-pierwszym razem zaczyna brakować motywacji do ciągłego jeżdżenia w kółko. W Parcel Panic brakuje elementu, który potrafiłby przyciągnąć na dłużej. Z okazji mającej właśnie miejsce premiery Parcel Panic 2 pierwsza część gry dostępna jest za darmo. 