11.06.2013 Budzik — dla wielu rzecz niezbędna przez większość dni w roku. Nie wiem jak Wy, ale ja nawet kiedy mam cały dzień dla siebie ustawiam alarm, by mieć go jak najwięcej. Element nieodłączny mojego telefonu. W przeciągu ostatnich miesięcy prezentowaliśmy Wam wiele propozycji, jednych bardziej ekstremalnych, drugich mniej, ale wszystkie były „jakieś”. Cleu cechuje minimalizm, na tyle duży, że nie wiem czy faktycznie ktoś chciałby płacić choćby tę najmniejszą kwotę w AppStorze, by móc się nim nacieszyć. Bo w istocie nie oferuje on nic specjalnego — ot, tradycyjny budzik z wyłączeniem, które nie ogranicza się do wciśnięcia przycisku. Ten zarezerwowany jest dla funkcji drzemki, zaś by całkowicie pozbyć się dzwonka, musimy połączyć kropki na okręgu. Bez zbędnej filozofii, którą postanowili dobudować autorzy, pisząc o wsparciu dla leworęcznych, bowiem nie jest ważne od której strony zaczniemy naszą układankę i gdzie skończymy. W kwestii samych ustawień klasyka: możliwość utworzenia kilku alarmów, ustawienia ich powtarzalności i samodzielnego wyboru melodii. Nic, czego byśmy wcześniej nie znali.  A co w tle? Standardowo — czarne tło. Jeśli jednak zdecydujemy się udostępnić naszą lokalizację, czekać na nas będzie grafika ilustrująca aktualną pogodę, zaś w lewym dolnym rogu znalazło się miejsce dla aktualnej temperatury. Ot, miły dodatek, ale czy naprawdę to ma „sprzedać mi” budzik? Cleu to klasyczny przykład aplikacji „żadnej”. Ani specjalnie złej, ani dobrej. Wierzę, że ma szansę znaleźć swoje grono zwolenników, ale na tle konkurencji wypada naprawdę blado. Jeżeli standardowe alarmy Was nie satysfakcjonują, a inne wydają się zbyt ekstremalne, dajcie mu szansę. Jego cena to 0,89 euro, jednak w ramach promocji z okazji nadchodzącego Dnia Ojca możecie go pobrać za darmo. 