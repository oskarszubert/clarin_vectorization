27.04.2012 Wydawałoby się, że w kwestii gier wyścigowych na iPhona zostało powiedziane już wszystko. Sterowanie z wykorzystaniem żyroskopu, niezła grafika, trochę fabuły i mamy hit. Najnowsza produkcja studia Hutch pokazuje jednak, że w kategorii gier samochodowych można jeszcze czymś zaskoczyć. Smash Cops to nowa gra samochodowa, która niedawno pojawiła się w App Store. Choć początkowo mogłoby się wydawać, że jest to po prostu kolejna wyścigówka, w której wcielimy się w rolę policjanta i będziemy ścigać złodziei, w chwili gdy uruchomimy ją po raz pierwszy, od razu się zorientujemy, że to nie jest coś co już znamy. Twórcy gry postanowili wprowadzić zupełnie nową i dość innowacyjną metodę sterowania naszym pojazdem. Teraz by wykonać ostry zakręt nie będziemy musieli przechylać naszego telefonu. Wystarczy przejechać palcem po ekranie. To nie jedyne zmiany jakie zafundowali nam developerzy z Hutch. Do sterowania, dochodzi także położenie kamery. W Smash Cops całą akcję oglądamy bowiem z lotu ptaka.  Jeżeli chodzi o samą fabułę gry, to jest to typowa zabawa w policjantów i złodziei. W niektórych misjach, naszym zadaniem będzie ich złapanie, w innych będziemy szkolić swoje umiejętności poprawnej jazdy na czas. Ogólnie rzecz biorąc jest całkiem ciekawie. Graficzne przygotowanie gry oceniam na mocną czwórkę. Zmieniony układ kamery nie pozwala nam dojrzeć wyjątkowych fajerwerków serwowanych chociażby w takich tytułach jak Need for Speed, jednak mimo to jest całkiem nieźle i naprawdę przyjemnie. Gorąco zachęcam do pobrania i spróbowania swoich sił, zwłaszcza, że tylko dziś, w ramach specjalnej promocji App-o-Day gra do pobrania jest bezpłatnie z AppStore. 