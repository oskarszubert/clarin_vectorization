07.03.2013 Czaty lata swojej świetności mają już chyba za sobą. Starsi czytelnicy pamiętają zapewne czasy gdy każdy szanujący się portal i serwis posiadał własny kanał, miejsce spotkań i dyskusji fanów. Wystarczyło zajść do kawiarni internetowej, aby zauważyć że to czaty królowały na większości komputerów. Powoli wypierane przez portale społecznościowe oraz różne inne formy komunikacji, dalej jednak mają wierne grono użytkowników. CZATeria jest oficjalną aplikacją do obsługi czatów Interii. Znajdziemy tam wszystkie pokoje dostępne na tym serwisie. Zaraz po uruchomieniu aplikacji otrzymujemy listę 10 najpopularniejszych. W menu ukrytym po lewej stronie widnieje pełna lista, wraz z podziałem na kategorie. Właściwie jedyne czego mi brakuje to choćby najprostszej wyszukiwarki, która na podstawie wpisanej frazy pomoże odnaleźć właściwy pokój.  Gdy już zdecydujemy się na których z nich przechodzimy do standardowego elementu czyli logowania. Podobnie jak w tradycyjnych czatach, nie ma przymusu zakładania konta. Oczywiście daje ono dodatkowe korzyści, ale równie dobrze możemy zalogować się jako gość. Aplikacja zapamięta ten login i pozwoli na jego użycie także w kolejnych pokojach.  Sama rozmowa to klasyka czatu. Poza wpisywaniem wiadomości i dodawaniem emotek, możemy blokować poszczególnych użytkowników oraz wysyłać i odbierać informacje prywatne. Z perspektywy okna rozmowy, mamy szybki dostęp do listy pozostałych pokoi, spisu zalogowanych do niego osób (z możliwością szybkiego wysłania wiadomości) oraz pokoi w których jesteśmy aktualnie zalogowaniu. Muszę przyznać, że całość zaskoczyła mnie bardzo przemyślanym interfejsem. Tak właściwie jest tam wszystko co niezbędne dla zwykłego użytkownika czatów. Równie pomocne są opcje, pozwalają ustawić kilka istotnych elementów czatów jak i aplikacji. Podczas testów wersji Androidowej, aplikacja działała bardzo stabilnie. CZATeria jeszcze dziś, najpóźniej jutro powinna trafić do Google Play. Zachęcam do pobrania nie tylko aktualnych użytkowników czatów, ale też osoby, które od dawna nie gościły w żadnym pokoju. CZATeria znacznie ułatwia i umila ten powrót. Cała reszta zależy od odpowiedni dobranego tematu i obecnych na czacie ludzi. Szkoda tylko, że Interia dopiero teraz zdecydowała się wejść na rynek aplikacji mobilnych. Aktualizacja: Aplikacja będzie dostępna na początku tylko w Google Play, a nie jak początkowo napisałem także w App Store. 