12.09.2012 Przeglądając coraz to nowe aplikacje w AppStore dochodzę do wniosku, że użytkownicy iUrządzeń muszą być naprawdę bardzo skupieni na swoim dniu powszednim, bo aplikacji do planowania dnia, managerów zadań i im podobnych jest cała masa. Jedne wyróżniają się funkcjami, inne wyglądem, ale niemal wszystkie powielają i tak ten sam schemat. Czy da się zrobić coś nowego i świeżego? Trudne pytanie. Moredays+, którą chcę Wam dzisiaj przedstawić, być może nie jest na nie odpowiedzią, jednak jest to jedna z ładniej wyglądających aplikacji tego typu i bez wątpienia może się podobać, szczególnie tym, którzy lubią nadać nieco charakteru swoim wirtualnym kalendarzom. Aplikacja ta spełnia 3 podstawowe zadania: jest managerem zadań, kreatorem wydarzeń oraz notatnikiem. Przy okazji wszystko to spięte jest widokiem kalendarza. Jak działa Moredays+? Jak każda tego typu aplikacja. Najważniejszym elementem tej aplikacji jest edytor wpisów. Po wejściu w niego określamy tytuł wpisu, nadajemy mu charakter (czy będzie to wydarzenie, zadanie czy notatka) i uzupełniamy lokalizacją. Aby jednak nie było nudno możemy dodać zdjęcie, albo z naszego telefonu, albo je zrobić bezpośrednio z aplikacji, ewentualnie wybieramy jeden z kilkudziesięciu szkiców symbolizujących dane zadanie. Oprócz tego możemy dodać specjalną etykietę, którą również wybieramy spośród całego zestawu no i oczywiście mamy możliwość ustawiania dat i alarmów dla konkretnych wpisów.  Na głównym ekranie zobaczymy listę wszystkich naszych wpisów oznaczonych odpowiednim opisem oraz posegregowanych od najwcześniejszego do najpóźniejszego. Oczywiście aplikacja pozwala nam na przeglądanie tylko wybranych kategorii, czyli, albo widzimy listę wszystkiego, albo tylko wydarzeń czy zadań. Dodatkowo możemy wejść do widoku kalendarza, który wyświetla pod konkretną datą przypisane do niego zadania i wydarzenia. Ciekawie prezentuje się widok danego wpisu. Po kliknięciu na wybrane wydarzenie powiększa się ono na prawie cały ekran wyświetlając wszystkie te elementy, które do niego przypisaliśmy, czyli zdjęcia, lokalizację no i oczywiście treść. Z tego poziomu możemy również usuwać i edytować wpisy. Oczywiście listy to-do mają odpowiedni mechanizm „odhaczania”. Jakieś wady? Cóż, znajdzie się ich kilka. Przede wszystkim czcionka zastosowana w aplikacji jest, moim zdaniem, mało czytelna, ale niestety nie da się jej zmienić. Poza tym powinna być możliwość ręcznego porządkowania wpisów. Również widok komentarza nie cechuje się niczym specjalnym. Największą jednak wadą tej aplikacji jest to, że nie wnosi ona zupełnie niczego nowego do tematu. Czy więc warto wybrać Moredays+? Na pewno warto wypróbować, zwłaszcza, że jest za darmo. Aplikacja wygląda bardzo przyzwoicie i całkiem dobrze się zachowuje. Jeżeli lubimy opatrywać nasze wpisy zdjęciami i innymi ozdobnikami, to czemu nie? Brakuje mi jednak chociażby synchronizacji z innymi kalendarzami, jak Google czy natywny dla iOSa. Tak czy owak, aplikacja nie jest zła, ale Ameryki nikt tutaj nie odkrył. Ocena: 4 