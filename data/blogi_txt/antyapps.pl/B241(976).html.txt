13.06.2013 Tablety przejęły uwagę najmłodszych od samego momentu premiery tych urządzeń. Nie jest to żadną niespodzianką, skoro na szczególnie na platformę iOS na iPadzie dostępna jest cała gama aplikacji dla dzieci, które nie tylko dostarczają sporą ilość rozrywki, ale także edukują. Jedną z nich jest aplikacja DinoClub skupiająca się na interesującej tematyce dinozaurów. Aplikacja jest bardzo fajną przeplatanką mini gier i elementów edukacyjnych. Zabawę można rozpocząć wybierając pozycję „Start” w głównym menu – wtedy zapoznawać będziemy się z kolejnymi gatunkami dinozaurów. Każdy z nich został bardzo fajnie zaprezentowany. Jego opis czytany jest przez damski głos, powoli i w pełni zrozumiale, co z pewnością spodoba się najmłodszym i ich rodzicom. Istnieje oczywiście opcja wyłączenia tej funkcji, byśmy mogli sami zapoznać się z treścią opisu. Tutaj jednak możemy napotkać niewielki problem, ponieważ użyta w polach opisu czcionka może okazać się zbyt mała.   Oglądane dinozaury posiadają animowane elementy – zwierzęta mogą wydawać dźwięki, machać ogonami lub nawet opuszczać na chwilę ekran. Wszystko to dzieje się po tapnięciu na wybrane fragmenty postaci i faktycznie może to sprawić wiele frajdy. Po każdej planszy z dinozaurem wczytywana jest jedna z gier. Dostępne są: quiz z pytaniem odnośnie miejsca zamieszkania dinozaura lub rodzaju jego pożywienia, puzzle które po potrząśnięciu urządzeniem zostają rozrzucone na ekranie i naszym zadaniem jest oczywiście ułożyć je jak należy, „dopasuj kształty, gdzie musimy połaczyć przednią część szkicu dinozaura z tylną oraz „odkrywca” – tam za pomocą takich narzędzi jak pędzel czy łopatka odkopujemy zakopane szkielety dinozaurów.    Jeżeli zdecydujemy się na przejście całej fabuły oferowanej przez aplikację, to musimy to zrobić za jednym zamachem. Niedostępny jest powrót do wcześniej prowadzonej rozgrywki, gdy wyjdziemy z tego trybu. Na całe szczęście dostępne jest podmenu gier, gdzie możemy wybierać spośród nich gdy tylko chcemy. Aplikacja oferuje także możliwość zrobienia zdjęcia, które zostanie obramowane postaciami przemiłych dinozaurów. Fotką możemy podzielić się poprzez maila, udostępnić na Facebooku lub je wydrukować.    Warto zaznaczyć, że Dinoclub Świat Dinozaurów możemy uruchomić także na iPhonie, lecz wymagany jest odrębny zakup, gdyż aplikacja nie jest w wersji uniwersalnej. Oprawa graficzna i dźwiękowa obydwu wersji jest jednak wyśmienita, a zawartość powinna zaciekawić każdego malucha. Przyznam, że sam spędziłem w aplikacji dobrych kilkadziesiąt minut zapoznając się z najpopularniejszymi dinozaurami – nie żałuję :) 