14.06.2013 Gry polegające na nieustannych skokach ku górze znane są chyba wszystkim miłośnikom grania na smartfonach i tabletach. Doodle Jump zawładnęło urządzeniami z iOS i Androidem na pokładzie już kilkanaście miesięcy temu, a jego popularność wciąż nie ustaje. Ale jeśli mielibyście ochotę na zmianę otoczenia, a jednocześnie pozostanie w tym samym gatunku, to SlamBots jest pozycją zdecydowanie wartą uwagi! Mechanika zabawy niespecjalnie się różni od wielu innych produkcji utrzymanych w tej konwencji. Nasz bohater automatycznie podskakuje do góry, my zaś przechylając urządzenie sterujemy nim, wskazując mu kierunek w którym powinien się udać. Dotykając zaś ekranu gdy opadamy, włączamy specjalny tryb miażdżący, który pozwala nam zadawać sprawniejsze ciosy. Proste i bezbolesne — a co z samą rozgrywką? Ta nieco różni się od „klasyków”. Nie skaczemy tu bowiem non- stop do góry, a zamknięci jesteśmy na dość klaustrofobicznej planszy z kilkoma platformami, po których non-stop się odbijamy, wskakując na łby panoszącym się potworom. Co jakiś czas na platformach możemy znaleźć bonusowe przedmioty czy trampoliny, które wzniosą nas do najwyższej części „magazynu”, która obfituje w złote monety. Jeśli uzbieramy ich wystarczająco dużo, możemy udać się na zakupy w zaimplementowanym do gry sklepiku. Tam czekają na nas nowe awatary którymi możemy sterować, lepsze maszyny w których skaczemy, tła, a także tradycyjny zestaw ulepszeń i power-upów. Naturalnie nie mogło zabraknąć także oferty z monetami, które możemy nabyć w ramach mikrotransakcji i, co tu dużo ukrywać, jeśli nie mamy ochoty/czasu by spędzić przy grze długie godziny, skorzystanie z niej będzie wprost nieuniknione. Cała gra utrzymana jest w bijącej w ostatnich latach rozpikselowanej konwencji, która ma przywodzić na myśl produkcje z ery 8/16-bitowców. Sam już jestem tym nieco zmęczony, ale muszę przyznać, że całość prezentuje się i brzmi naprawdę dobrze. Choć efekt psują cały czas obecne w dolnej części ekranu reklamy, których pozbyć się nie można, nawet za symboliczną sumę w tamtejszym sklepie. SlamBots nie jest niczym specjalnie odkrywczym. Ot, kolejny „jumper”, choć wyróżnia się zamkniętą areną po której nieustannie hopsamy, starając się nie wdepnąć w ogień czy nie dać się pokonać wszędobylskim robotom. Ciekawa propozycja, tym bardziej, że największego przekupstwa przez które siedzimy przy takich grach, czyli nasz rekord punktowy, jest na miejscu. Grę można pobrać za darmo w Google Play. 