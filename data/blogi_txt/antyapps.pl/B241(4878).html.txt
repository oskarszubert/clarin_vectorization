19.12.2012 Trzecie, ostatnie już w tym roku, zestawienie gier i aplikacji bożonarodzeniowych na system z zielonym robocikiem. Święta już za niecały tydzień — w poprzednich wpisach polecałem już gry, tapety i programy pozwalające zorganizować sobie ten nadchodzący magiczny czas. Dziś kolejna porcja, tak w ramach uzupełnienia! Christmas Tree Live Wallpaper  Przystrojone drzewko to jeden z największych symboli Bożego Narodzenia. Najpóźniej za kilka dni w wielu polskich domach zagoszczą pachnące choinki pełne ozdób oraz migoczących we wszystkich kolorach lampek — dlaczego zatem nie udekorować nim także pulpitów naszych smartfonów i tabletów? Christmas Tree Live Wallpaper to piękny motyw z ogromną choinką w bajecznej, zimowej scenerii. A właściwie do wyboru mamy cztery różne drzewka, do których automatycznie dostosowujemy ilość i prędkość opadania śniegu; wielkość, kolor, kształt i efekt lampek oraz błysków. Mało klimatu? Zatem możecie zawsze uruchomić również specjalny zestaw dźwięków! :) Aplikacja dostępna jest za darmo na platformie Google Play. Cooksters Christmas  Kto nie powiedział że dobrych pomysłów nie można łączyć? Cookers Christmas udowadnia, że dodanie do siebie reguł z hitów takich jak Tetris i Bejeweled daje świetny efekt! Z powietrza, ułożone w kształty znane z klockowej układanki, spadają zestawy potworków, z których musimy utworzyć zestaw co najmniej trzech postaci w tym samym kolorze. Trudne? Zatem gdy już wylądują wystarczy je pozamieniać miejscami, jak w Bejeweled! Ale ta zabawa nie polega na zdobywaniu jak największej ilości punktów, nie dotrzemy do kolejnego poziomu jeżeli nie rozpakujemy prezentów. A by tego dokonać, musimy ułożyć jednokolorowy zestaw zawierający właśnie jeden z nich — tych na dole pod dostatkiem. Twórcy przygotowali dla nas kilkadziesiąt poziomów w których czeka na nas wielegodzin znakomitej zabawy. Fajne pomysły przeplecione zostały klimatyczną, świąteczną ścieżką dźwiękową i dopełnione ślicznymi grafikami. Prawdziwa uczta dla miłośników gier z gatunku który najczęściej określa się mianem puzzli :) Aplikacja dostępna jest za darmo na platformie Google Play. Snowflake 3D  Migocząca choinka to w Waszym rozumieniu za dużo? A co powiecie na śnieżną zawieruchę na waszej tapecie? Snowflake 3D to minimalistyczny zimowo-świąteczny motyw, w którym na pulpicie Androida nieustannie pada śnieg. Możemy ustawić kolor tła, ilość magicznych śnieżynek, ich wielkość oraz prędkość. Jeżeli lubicie karuzelę, to warto również zaznaczyć opcję obracania — wówczas mamy prawdziwą śnieżycę! Aplikacja dostępna jest za darmo na platformie Google Play. Xmas Camera  To jedna z tych aplikacji, których nikt nie powinien instalować na swoim telefonie. By nie zepsuć świąt i humoru. Xmas Camera jest świątecznym wydaniem aparatu fotograficznego, w którym do zdjęć — jeszcze przed ich wykonaniem — możemy dodawać wirtualne czapki mikołaja. Później wystarczy złapać odpowiednią perspektywę i — tadam! — będziemy mogli uwiecznić moment, automatycznie dodając wybrany przez nas napis. Taki zestaw, jak sugerują twórcy, możemy wykorzystać jako wirtualną pocztówkę. Problem polega na tym, że sam wstydziłbym się posłać takie paskudztwo komukolwiek — o ile czapeczka jeszcze jakoś wygląda, o tyle z napisem jest już o wiele gorzej. No ale hej! nikt nie mówił, że czcionka nie może być brzydka i rozpikselowana na krawędziach, prawda?! Aplikacja dostępna jest za darmo na platformie Google Play. 