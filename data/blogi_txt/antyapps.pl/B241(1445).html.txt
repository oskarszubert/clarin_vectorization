14.09.2013 Gigantyczna kamienna skała staczająca się po stromym zboczu i zrównująca z powierzchnią ziemi wszystko co znajdzie się na jej drodze – zwierzęta, drzewa, ludzi, domy. Szalona muzyka dobiegająca z głośników i wszechobecne jodłowanie. Zapnijcie pasy, bo czeka Was jazda bez trzymanki:) Giant Boulder of Death to kolorowa, szybka i lekko nietypowa zręcznościówka, której główną bohaterką jest wspomniana powyżej… skała.  Przygodę rozpoczynamy na czubku pokrytego śniegiem szczytu. Skąd się tam znaleźliśmy – nie wiadomo, wiadomo natomiast, że długo miejsca nie zagrzejemy. Lekkie poruszenie i zaczynamy niekończący się rajd po pochyłym zboczu. Szybko staje się jasne, ze podróż nie będzie nudna, bo zbocze góry okazuje się całkiem urozmaiconym miejscem. Na swojej drodze napotkamy urokliwe górskie chatki, wielkie pensjonaty, stada krów i owiec, bezkresne lasy oraz całkiem sporo ludzi. Wszystko to możemy obrócić w proch i pył. Satysfakcja zbliżona do tej, jaką dawało masakrowanie przechodniów w Carmageddon;)  Sterowanie naszą niszczycielską bohaterką jest intuicyjne. Domyślnie skałą sterujemy za pomocą wychyleń urządzenia na boki, ale nic nie stoi na przeszkodzie, by przełączyć się na nieco bardziej klasyczne cyfrowe przyciski lub sterowanie dotykowe. Każda z możliwości jest wygodna, ale osobiście najbardziej przypadło mi do gustu poruszanie się z wykorzystaniem żyroskopu.  Oprawa Giant Boulder of Death jest kolorowa i przyjemna dla oka. Otoczenie zostało przedstawione w ciekawie stylizowanej grafice 3D. Na całkiem niezłym poziomie stoi również ścieżka dźwiękowa wydobywająca się z głośników. Elementem lekko psującym pozytywne wrażenie płynące z rozgrywki są niezwykle często wyskakujące reklamy oraz okienka zachęcające do skorzystania z opcji zakupów wewnątrz aplikacji. Ich wysokie nagromadzenie drażniło nawet mnie, czyli osobę już uodpornioną na tego rodzaju „dodatki”. Gra dostępna jest za darmo w wersji uniwersalnej przeznaczonej tak na smartfony, jak i tablety firmy Apple. 