13.12.2011 Słówka to prosta, ale wymagająca gra. Użytkownik otrzymuje szachownicę o zdefiniowanych wcześniej wymiarach, która wypełniona jest literami. Zadaniem gracza jest zbudowanie jak największej liczby słów z tych liter w określonym czasie. Banalne? Wcale nie! Lubię gry wymagające użycia szarych komórek. Słówka należą właśnie do takich. Plansza składająca się z dziewięciu pól może być zalążkiem niejednokrotnie aż stu słówek. Odgadnąć nawet nie wszystkie, a połowę, to nie lada zadanie! Trzeba wysilić swój umysł, jeśli myśli się o dobrym wyniku końcowym. Sama gra posiada naprawdę przyjemną kolorystykę i design. Wyświetlana szachownica może składać się z 9, 16, 25 lub aż 36 pól. W grze dostępne są dwa tryby. Pierwszy to typowa gra na czas, gdzie możemy zmieniać ustawienia czasu gry. Drugi to natomiast trening – mamy nieograniczoną ilość czasu i podpowiedzi słówek na dole ekranu. Słówka pozwalają stwierdzić, jak duży zasób słownictwa posiadamy. W przypadku naprawdę miernych wyników motywują do pracy nad sobą. Korzystanie z trybu Trening powoduje zwiększenie zasobu słów, którymi gracz operuje. Bardzo fajną funkcją Słówek jest dopasowywanie wyświetlanego interfejsu do aktualnego położenia ekranu. Smartfonem można obracać nie tylko w menu głównym, ale również i podczas gry. Na głównym ekranie gry oraz podczas rozgrywki widoczna jest reklama. To jedyny mankament, który nie jest aż tak istotny biorąc pod uwagę fakt, iż gra jest dostępna do pobrania za darmo. 