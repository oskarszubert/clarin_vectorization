17.08.2012 Choć nie jestem maniakiem fotografii, to wygoda posiadania w kieszeni dobrej jakości aparatu wbudowanego w smartfona oraz szybkość, z jaką wykonuje się dzięki niemu zdjęcia, sprawia, że dość często korzystam z tej możliwości. Dlatego staram się przyglądać aplikacjom fotograficznym, które zalewają AppStore, w poszukiwaniu coraz to lepszych produktów. Ostatnio natknąłem się na naprawdę interesującą aplikację, którą warto wypróbować. Dlaczego? Ponieważ Pocket Snapper łączy w sobie aparat z małym centrum edycji zdjęć, dzięki czemu, jeżeli lubicie upiększać swoje fotografie, nie musicie sięgać po zewnętrzne aplikacje, większość potrzebnych narzędzi znajdziecie w tej produkcji. Oczywiście najważniejszym elementem tej aplikacji jest aparat, który pozwala nam zarówno robić zdjęcia, jak i kręcić filmy. Oprócz tego aparat ma funkcję timera, zarządzania lampą, wyświetla również takie informacje, jak ISO (choć nigdzie nie znalazłem sposobu, aby móc samemu je ustawić), ma również dobrze rozwiązany mechanizm zoomu. Co jednak najważniejsze, działa bardzo szybko, niemal tak samo szybko, jak natywna aplikacja na iOSie, co jest niezwykle ważne, bo bardzo często aplikacje fotograficzne działają zbyt wolno i długo zapisują obraz.  W tym momencie warto również wspomnieć o innej, naprawdę ważnej i wyróżniającej funkcji Pocket Snapper. Otóż aplikacja pozwala robić zdjęcia z filmu, dzięki czemu możemy uwiecznić na zdjęciach ruchome przedmioty czy osoby. Wystarczy, że nakręcimy film, a następnie uruchomimy go w specjalnym trybie. Gdy film będzie odtwarzany my w tym czasie możemy robić zdjęcia wybranym jego momentom. Bardzo przydatna opcja. Robienie zdjęć to nie wszystko, gdyż Pocket Snapper, jak wspomniałem wcześniej, jest naszym małym laboratorium fotograficznym. Każde zdjęcie, również te z pamięci naszego telefonu, możemy edytować. W tym trybie jesteśmy w stanie zdjęcia przycinać i obracać na wiele różnych sposobów, możemy również dodawać specjalne efekty i filtry. Tutaj twórcy aplikacji się popisali, jest ich naprawdę ogrom, bo aż 74, plus 24 rodzaje różnych ramek. Co jednak ciekawe, możemy kontrolować również natężenie danego efekty, dzięki czemu zdjęcia wyglądają jeszcze lepiej. Dodatkowo aplikacja pozwala nam dodawać chmurki dialogowe, gdybyśmy chcieli zrobić mema lub komiks z naszej fotki.  Oczywiście zdjęciami możemy się podzieli przez Flickra, Facebooka, Twitter czy po prostu je zapisać na naszym telefonie. Edycja zdjęć to nie wszystko, gdyż oprócz tego aplikacja ma opcję tworzenia specjalnych stylizacji. Jest ich 4, od zwykłego kolażu po widok okładki magazynu. Każda z tych stylizacji jest wysoko modyfikowalna, możemy zmieniać ustawienia i rozmiary zdjęć, dodawać tekst, etc. Naprawdę całkiem się postarano. Oprócz tego Pocket Snapper ma opcję iModel, czyli miejsce, w którym możemy się artystycznie lub „artystycznie” wyżyć i poćwiczyć robienie dobrych zdjęć. Sama nawigacja po aplikacji jest bardzo dobrze rozwiązana, szczególnie manager zdjęć i filmów, który tworzy specjalne albumy, którym możemy nadawać nazwy, okładki czy w całości usuwać. Zdjęcia można zaznaczać całymi grupami, co szczególnie pożyteczne jest w przypadku tworzenia kolaży.  Nie ma oczywiście aplikacji doskonałej i Pocket Snapper nie jest wyjątkiem. Poza ewentualnymi dodatkowymi funkcjami, które z chęcią zobaczyłbym w tej aplikacji (jak chociażby więcej kontroli nad ustawieniami aparatu), jest też sporo niedoróbek. Ikonki wielu funkcji są po prostu za małe przez co kliknięcie w nie staje się nie lada wyczynem, często również aplikacja musi chwilę pomyśleć nim wykona daną czynność (choć z samym aparatem nie ma tego problemu). Zdarza się również, że niektóre funkcje nie chcą zadziałać, w tym przypadku napociłem się, aby aplikacja w końcu uruchomiła mi film, któremu chciałem porobić zdjęcia. Ale nie ma róży bez kolców, prawda? Pocket Snapper to chyba jedna z najciekawszych aplikacji do robienia i edycji zdjęć, jaką miałem okazję ostatnio testować i bez wątpienia zostanie na moim telefonie na dłużej. Jej zaletą jest to, że łączy w sobie aż 3 różnie produkty: aparat, edytor zdjęć, kreator stylizacji, dzięki czemu można w jednym miejscu zrobić naprawdę dużo bez potrzeby uruchamiania innych aplikacji. Wydaje mi się jednak, że twórcy muszą jeszcze popracować, w szczególności nad interfejsem, który można by uprościć i uczynić bardziej responsywnym. Niemniej jednak Pocket Snapper to dobra aplikacja i mogę ją polecić, zwłaszcza, że na chwilę obecną jest za darmo. Ocena: 5 