30.01.2014 Dead Trigger 2 to jedna z bardziej udanych produkcji FPP na urządzenia mobilne. Co prawda nie reprezentuje ona sobą nic oryginalnego, bo uświadczymy tutaj głównie starą dobrą jatkę z udziałem popularnych ostatnimi czasy zombiaków. Niemniej satysfakcja i radość płynąca z zabawy są bardzo duże. A będą jeszcze większe, bo twórcy udostępnili bardzo dużą aktualizację dla swojej gry. Co do zaoferowania ma nowa wersja Dead Trigger 2? Twórcy oddali nam do dyspozycji trzy nowe narzędzia do pacyfikacji nieumarłych. Nie są to jednak byle jakie sprzęty. Miłośnicy mocnych argumentów mogą skorzystać z miniguna, zaś klasycy z pewnością sięgną po kultową, radziecką pepeszę. Dla fanów konwencjonalnych rozwiązań przygotowano natomiast karabinek FN2000.  Poza nową bronią wprowadzono też zupełnie odmieniony teatr działań. Tym razem zapolujemy na zombie w bardziej lokalnych stronach – w Europie. Na zwiedzenie czeka kilka dobrze znanych rejonów. Tym samym zwiększyła się też liczba typów otoczenia. Będziemy teraz walczyć o przetrwanie w wiejskich miejscowościach, fabrykach, magazynach, a także na ulicach miast. Dead Tigger 2 to teraz również gra społecznościowa. Możemy tworzyć tutaj listy znajomych, a następnie rywalizować i porównywać swoje wyniki punktowe. Nie każdemu pewnie brakowało takich opcji, ale dla wielu graczy będą one na pewno ciekawym i skutecznym motywatorem.  Wśród nowości pojawiły się też nowe power-upy. Pozwalają one znacząco uprościć sobie zabawę (rzecz jasna nie za darmo). Twórcy tym samym dostarczyli tutaj auto-doktora, który sam przywraca nam punkty zdrowia w trakcie akcji, a także permanentny bonus do zdobywanych pieniędzy na planszach. Możemy teraz też ulepszyć naszą kryjówkę do maksymalnie 9 poziomu. Zmieniono też system naliczania nagród – odtąd będą one zależne od punktacji, a nie liczby zabitych.  Dead Trigger 2 już w trakcie mojej recenzji był produkcją całkiem niezłą. Teraz jednak zasługuje na nieco lepszą ocenę. Twórcy aktywnie rozbudowują ten tytuł, co przekłada się na bardzo interesujące nowości. Może nie wszyscy wyczekiwaliśmy funkcji list znajomych, ale za to nowe bronie, typy scenerii oraz power-upy to prawdziwa gratka dla fanów tego tytułu. Pozostaje mieć tylko nadzieje, że na tym nowości się nie skończą i gra będzie dalej regularnie aktualizowana. 