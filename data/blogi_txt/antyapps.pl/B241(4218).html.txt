02.08.2012 Aplikacji za pomocą których prezentowane są najlepsze fotografie z całego świata nigdy nie za dużo. Z programów tego typu korzystam przede wszystkim na tablecie, co jest chyba zrozumiałe – ekran iPada z racji swoich rozmiarów i jakości znakomicie nadaje się do prezentacji fotografii. Całkiem niedawno opisywałem bardzo udaną aplikację National Geographic dostarczającą użytkownikowi codziennie świetne zdjęcia przyrodnicze. Dziś chciałbym Wam przedstawić program The Guardian Eyewitness, dzięki któremu każdego dnia na ekran naszego iPada zawita nowe zdjęcie opisujące aktualne wydarzenia. Program wydany przez Guardian News   Media dostępny jest na tablety z systemem iOS oraz na telefony i tablety działające pod kontrolą Androida. Wersja na iOS charakteryzuje się prostym, łatwym w obsłudze interfejsem, który ułatwia skupienie się na tym co najważniejsze, czyli na fotografiach. Menu zostało podzielona na trzy kategorie: Eyewitness, Eyewitness Extra oraz Eyewitness Olympics.  Kategoria Eyewitness jest całkowicie darmowa i uaktualniana codziennie, nieco inaczej sytuacja wygląda w dwóch pozostałych galeriach. Są one dostępne dopiero po wykupieniu subskrypcji kosztującej 1,59 Euro miesięcznie. Galeria prezentująca najlepsze zdjęcia z rozgrywanej właśnie w Londynie Olimpiady jest oczywiście tymczasowa, po zakończeniu zmagań sportowców zapewne zastąpi ją jakaś inna, również dotycząca specjalnego wydarzenia.  Przeglądanie fotografii za pomocą aplikacji jest bezproblemowe – użytkownik może ręcznie wybierać, które zdjęcia chce oglądać lub odtworzyć tradycyjny pokaz slajdów. Fotografie wyświetlane są w trybie pełnoekranowym z możliwością ukrycia/pokazania podpisów. Zdjęcia możemy także dodawać do ulubionych oraz udostępniać za pośrednictwem portali społecznościowych lub e-maila. The Guardian Eyewitness na iPada jest do pobrania za darmo w AppStore, natomiast w wersję na urządzenia z systemem Android zaopatrzyć się możecie w Google Play Store. 