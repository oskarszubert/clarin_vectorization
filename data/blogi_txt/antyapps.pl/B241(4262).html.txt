05.12.2012 Nie używam zbyt często aplikacji typu Timer. Od czasu do czasu, gdy potrzebuje odliczyć czas, korzystam z natywnego timera od Apple, ale jestem w stanie sobie wyobrazić, że w takich zawodach, jak chociażby kucharz/ka, dobry timer potrafi być na wagę złota. Dlatego, gdy trafiłem na tę aplikację, pomyślałem, że warta jest opisania. Timer – Keep time on anything! służy, co tu dużo mówić, do odmierzania czasu. W przeciwieństwie jednak do innych aplikacji, które epatują „bajerancką” grafiką (no bo jak inaczej odróżnić jedną aplikację tego typu od drugiej), ta stawia na czytelność i użyteczność. Otóż po uruchomieniu dostajemy 9 ikonek z zaznaczonym czasem oraz 2 ekstra z budzikiem. Po kliknięciu w którąś z ikonek aplikacja zaczyna odmierzać czas kończący się oczywiście alarmem. Te 9 ikonek możemy personalizować: ustawiamy czas, kolor, dzwonek, etykietę (słowną lub graficzną). Oprócz tego są dwa timery „na szybko”, gdzie po prostu ustawiamy czas. I tyle. Całkowita prostota. Klikamy raz – czas leci. Klikamy drugi – przestaje. Czego właściwie chcieć więcej od takiej aplikacji?  Ale to nie wszystko, co oferuje ta aplikacja. Otóż naszpikowana jest… wewnętrznymi płatnościami. Chcesz zmienić motyw graficzny – zapłać, dodać nowe, ciekawe alarmy – zapłać, 400 nowych graficznych emblematów – zapłać, ewentualnie kup całe pakiety. Dawno nie widziałem tak dużej ilości wewnętrznych płatności w tak prostej i, co tu dużo gadać, mało oryginalnej aplikacji, jak ta. Lekka przesada chyba. Ale na czymś trzeba zarabiać, prawda? Nie oznacza to jednak, że z aplikacji tej nie da się korzystać bez tych płatności. Da. To właściwie tylko dodatki dla prawdziwych maniaków timerów. Zastanawiam się, jaki firma ma przychód z tych płatności. Tak czy owak układ 9 różnych timerów, które można spersonalizować czyni tą aplikację jedną z bardziej użytecznych, jakie widziałem w tej kategorii, więc jeżeli poszukujecie timera, to możecie wypróbować Timer – Keep time on anything! 