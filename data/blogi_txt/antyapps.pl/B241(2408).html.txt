18.02.2013 Zbieranie makulatury w postaci gazetek promocyjnych supermarketów czy innych sieci sklepów dla wielu mija się z celem, kiedy te same ulotki mogą przeglądać na oficjalnych stronach poszczególnych marek. Tam znaleźć można wszystkie bieżące okazje i nie trzeba przejmować się, że coś nam umknie — bo jak jest z dostarczaniem tych ofert do naszych drzwi wszyscy wiemy. Większość z nich zdąży zmieść obsługa techniczna budynku nim się doń dorwiemy. A co powiecie na to, by od teraz oferty najpopularniejszych sklepów mieć zawsze przy sobie? Wystarczy zainstalować aplikację Moja Gazetka! Program został podzielony na trzy zakładki: promocje, sklepy oraz kategorie. Pierwsza z nich to zestawienie chronologiczne ofert ze wszystkich sklepów, w drugiej z nich znajdziemy alfabetycznie posegregowane gazetki różnych sieci, zaś ostatnia — jak sama nazwa wskazuje — to marki porozdzielane kategoriami. Póki co widnieją jedynie dwie: hipermarkety oraz drogerie. Kiedy wybierzemy już interesującą nas pozycję (zawsze z podpisem który uwzględnia jej aktualność), otwieramy nareszcie gazetkę. Tradycyjne gesty przesunięcia palcem pozwalają zmieniać stronę, rozsuwaniem przybliżamy katalog, zaś stukając dwukrotnie w ekran przełączamy między pełnym widokiem, a rozmiarem rzeczywistym. Standard.  Żeby nie było za różowo, to teraz trochę minusów. Przede wszystkim Moja Gazetka potrzebuje stałego podpięcia do sieci, bowiem na bieżąco pobiera treści z sieci. Dość marnie wygląda też sprawa samego przeglądania — z jednej strony nie potrzebujemy tutaj wygody, to nie ebook, ale z drugiej brak możliwości czytania katalogów w widoku poziomym trochę smuci, podobnie jak i jakość kompresji grafik. Te po przybliżeniu wyglądają dość marnie. Nie łudźcie się też, że znajdziecie tam wieści ze wszystkich popularnych sieciówek — co prawda nie brakuje tam sklepów takich jak Netto, Lidl, real czy Kaufland; ale o Saturnie czy Media Markt póki co możecie tylko pomarzyć. Póki co, bowiem lista dostępnych sklepów oraz funkcje będą nieustannie poszerzane przy najbliższych aktualizacjach. Moja Gazetka to ciekawy pomysł — przede wszystkim przydatny w codziennym życiu, bo któż z nas opanował trudną sztukę odmawiania sobie tańszych zakupów? Samo wykonanie zaś pozostawia jeszcze trochę do życzenia — zarówno w kwestii przyjemnego czytania, jak i większego katalogu produktów. Aplikację można pobrać za darmo na platformie Google Play. 