26.10.2012 Dopóki nie stałem się posiadaczem iPad’a nie spodziewałem się, że tablet może być urządzeniem, na którym tworzenie tekstów może być czystą przyjemnością. Dotykowa klawiatura niezależnie od jej rozmiaru nie budziła mojego zaufania, a na dodatek nie byłem w stanie wyobrazić sobie wygodnego i szybkiego korzystania z polskiej „specjalności” czyli wszelkiego rodzaju dodatków w postaci liter z ogonkami, kreskami czy innymi kropkami. Po zakupie tabletu na własnej skórze przekonałem się, że na wirtualnej klawiaturze po chwili przyzwyczajenia można pisać niemal z taką prędkością, jak na jej tradycyjnym odpowiedniku. Dziś znaczna większość moich tekstów powstaje na urządzeniach wyposażonych w ekrany dotykowe. Dzięki nim nie jestem uzależniony od dostępu do fizycznej klawiatury i komputera, mogę pisać praktycznie w każdym miejscu, w którym dopadnie mnie natchnienie:) Tworzenie tekstów na urządzeniu mobilnym nie byłoby oczywiście możliwe bez odpowiedniego oprogramowania. Przez moje ręce przewinęła się całkiem spora ilość darmowych i płatnych edytorów tekstu. Jednym z nich był obecnie dostępny w promocyjnej cenie iWriter.  Już ikona aplikacji sugeruje z jakiego rodzaju kategorią edytorów mamy do czynienia w przypadku iWriter. Czarna litera „W” na czystym, białym tle przywodzi na myśl minimalizm… i tak jest w rzeczywistości. iWriter w 100% hołduje prostocie i przejrzystości. Przy pierwszym uruchomieniu programu wita nas biały, pusty ekran z ledwo widocznymi ikonami przy górnej krawędzi. Ikony to też nieco za wiele napisane. Cztery półprzezroczyste, niewielkie przyciski służą kolejno do: wyboru odpowiedniego folderu lub pliku tekstowego, zmiany wielkości i kroju czcionki (6 rodzajów), udostępnienia stworzonego tekstu za pomocą maila (w tym miejscu również przekonwertujemy plik do formatu pdf lub wyślemy go do bezprzewodowej drukarki) oraz do zmiany sposobu podświetlenia zastosowanego w aplikacji (czarne litery na białym tle lub tzw. tryb nocny czyli białe litery na czarnym tle).  To wszystko. Żadnych możliwości formatowania tworzonego testu, żadnego wstawiania tabel, zdjęć czy wykresów. Czysta treść bez zbędnych ozdobników. Dla osób potrzebujących tego rodzaju edytora – rozwiązanie idealne. iWriter prócz likwidacji wszystkich zbędnych dodatków dodaje od siebie jedną, niewielką, ale jakże praktyczną funkcjonalność. Jest nią dodatkowy pasek szybkiego dostępu, na którym znajdziemy najczęściej używane znaki interpunkcyjne oraz klawisze pozwalające na szybkie poruszanie się po tekście. Dodatkowe przyciski umieszczone zostały tuż nad wirtualną klawiaturą iPad’a. iWriter to bardzo dobre rozwiązanie dla osób szukających edytora umożliwiającego jak najlepsze skupienie się na tworzeniu treści. Program dostępny jest obecnie w promocyjnej cenie wynoszącej 2,69 euro. 