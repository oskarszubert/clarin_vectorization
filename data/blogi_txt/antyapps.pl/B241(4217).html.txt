16.10.2013 The Football App należy do grupy aplikacji umożliwiających śledzenie zmagań sportowców za pomocą urządzenia mobilnego. Twórcy programu skupili się na dostarczeniu informacji ze stadionów piłkarskich i w przeciwieństwie do jednego z najpopularniejszych konkurentów – programu Live Score, w Football App nie znajdziemy wyników z innych dyscyplin sportowych. Takie podejście wyszło aplikacji na dobre, gdyż okazuje się ona jednym z najlepszych znanych mi narzędzi do śledzenia aktualnie rozgrywanych meczów. Football App została przygotowana bardzo starannie. Na uwagę zasługuje zwłaszcza przejrzysty interfejs i bardzo intuicyjna obsługa całości. Pomiędzy poszczególnymi oknami możemy przemieszczać się za pomocą gestów lub z wykorzystaniem odpowiednich przycisków. Ekran aplikacji wypełniony jest po brzegi wynikami meczów i całą masą innych informacji. Statystyki, wiadomości piłkarskie, tabele rozgrywek, składy drużyn, bramki, skróty wideo i wiele, wiele innych – Football App może stanowić praktycznie jedyne źródło informacji z piłkarskiego świata.  Program działa bardzo sprawnie i szybko .Aplikacja umożliwia założenie indywidualnego profilu użytkownika oraz dodanie do obserwowanych drużyn, którym kibicujemy. Dzięki takiemu zabiegowi FA przypomni o nadchodzących wydarzeniach związanych z ulubionym zespołem. Football App to aplikacja szybka, przejrzysta i wygodna w użyciu. Korzystanie z niej jest czystą przyjemnością i wersji podstawowej (z reklamami) nie jest obwarowane żadnymi opłatami. Aplikacja dostępna jest również w wersji na Androida. 