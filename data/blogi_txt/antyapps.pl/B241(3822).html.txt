05.02.2014 Niech nie zmyli was tytuł. Doge (lub, jak kto woli, Pieseł) nie ma nic wspólnego z tą apką. WOW jest tu skrótem od Wireless Olympic Works. Ponieważ Samsung jest oficjalnym sponsorem Igrzysk w Sochi, nie mogło oczywiście zabraknąć ich własnej aplikacji związanej z Zimową Olimpiadą. Apka jeszcze kilka dni temu nie obfitowała w nadmiar danych, jednak z każdym dniem zbliżającym nas do rozpoczęcia zmagań sportowych, Sochi 2014 WOW oferuje coraz więcej przydatnych informacji.  Pracę z apką zaczynamy od wybrania języka. Szczerze mówiąc, od Samsunga oczekiwałem uwzględnienia polskiego, ale niestety musiałem się rozczarować. Wybór jest jednak większy niż w przypadku oficjalnej aplikacji Sochi 2014, o której pisałem niedawno. Przechodząc dalej, określamy nasz ulubiony kraj, sportowca oraz dyscyplinę. Jeszcze kilka dni temu baza danych nie uwzględniała żadnego reprezentanta naszego kraju. Dziś na szczęście nie było już problemu z ich odnalezieniem. Z drugiej jednak strony, nie wiem dlaczego aplikacja pojawiła się w Google Play przed uzupełnieniem jej istotnej części, jaką są profile zawodników. Kraj, którego zmagania będziemy śledzić z poziomu głównego ekranu apki, domyślnie ustawiony jest na miejsce, w którym aktualnie się znajdujemy.  Ponieważ w komentarzach na Google Play wyczytałem, że apka działa tylko z urządzeniami Samsung, sprawdziłem ją na dwóch różnych smartfonach: Galaxy S III oraz HTC Desire Z. W pierwszym przypadku odpalenie aplikacji nie sprawiło oczywiście problemu. W drugim wystarczyło dodatkowo zainstalować Samsung Push Service i aplikacja również zadziałała. Na ekranie pojawił się zresztą stosowny komunikat, bezpośrednio odsyłający do niezbędnej apki.  Na głównym ekranie aplikacji znajduje się mały panel odsyłający nas do wspomnianych wcześniej „ulubionych”: sportowca, kraju i dyscypliny. Stąd będziemy mogli szybko przenieść się do działu, który interesuje nas najbardziej. Obok znajduje się obecnie zegar odliczający czas pozostały do rozpoczęcia Olimpiady. Niżej znajdziemy wciąż nieaktywną zakładkę „medals” oraz „schedules”. O ile w pierwszym przypadku trudno byłoby dostarczyć nam na dzień dzisiejszy jakiekolwiek informacje, o tyle rozpiska poszczególnych zawodów już od jakiegoś czasu dostępna jest z poziomu oficjalnej aplikacji olimpijskiej, dlatego w tym miejscu Sochi 2014 WOW traci punkty względem konkurenta. Na samym dole znajduje się zakładka „news”. Tu faktycznie znajdziemy najświeższe informacje związane z Igrzyskami w Sochi oraz bogaty zbiór zdjęć i filmików. Dostęp do danych mamy również z poziomu bocznego menu. Tu będziemy mogli przeczytać o obiektach sportowych oraz samych sportowcach, ich krajach oraz dyscyplinach. Znajdziemy tu również odnośniki do map, które pomogą turystom wybierającym się na Olimpiadę. W zakładkach pojawiła się również prezentacja GALAXY Studio, czyli obiektu poświęconego produktom Samsunga, który znajdzie się w Sochi.  Samsung rozczarował mnie nieco, wprowadzając na rynek aplikację, jeszcze zanim pojawiły się w niej dane, z których mogliby skorzystać kibice. Wstrzymuję się jednak z oceną apki do czasu, kiedy Olimpiada się rozpocznie. Wtedy tak naprawdę apka będzie miała największe zastosowanie, a my przekonamy się, jak jej twórcy radzą sobie z aktualizowaniem wszystkich newsów związanych ze zmaganiami sportowców. 