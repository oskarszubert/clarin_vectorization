16.07.2013 W czasach, gdy mało kto myślał o aplikacjach mobilnych, a Polacy oszaleli na punkcie odnajdywania starych znajomych na Naszej Klasie, Facebook spełniał dokładnie to samo zadanie za oceanem. Nie towarzyszyły mu żadne apki, nikt nie słyszał o osi czasu, ba, nie istniały jeszcze nawet słynne już facebookowe farmy, które kilka lat temu uprawiała większość użytkowników. Właśnie za takim prostym i co najważniejsze stabilnym serwisem społecznościowym zatęsknili twórcy aplikacji Fast for Facebook. Serwis całkiem niedawno przestał figurować w Google Play jako wersja beta, dlatego z czystym sumieniem postanowiłem przyjrzeć mu się bliżej. Podczas pierwszej konfiguracji apki będziemy musieli oczywiście wyrazić zgodę na możliwość dostępu aplikacji do wszystkich naszych facebookowych sekretów. Będziemy mogli również wybrać, czy interesuje nas bardziej jakość czy wydajność, jednak gdyby chodziło o to pierwsze, z pewnością zostałbym przy klasycznej facebookowej apce i nie szukał programu ze słowem „fast” w nazwie. Wszyscy użytkownicy Facebooka na Androidzie wcześniej czy później przekonali się, że przy obecnych możliwościach serwisu i najróżniejszych zawirowaniach sieci mobilnych, aplikacja nie zawsze radzi sobie najlepiej. Czy Fast for Facebook pokonało te przeszkody? I tak, i nie. Z jednej strony intuicyjne gesty, za pomocą których przemieszczamy się pomiędzy poszczególnymi częściami Facebooka, są naprawdę przemyślane i wygodne. Eksplorowanie kolejnych stron lub profili znajomych jest wygodne i szybkie. Również przeglądanie naszego profilu lub choćby przejrzenie treści, które do tej pory polubiliśmy, nie było tak proste, gdy musieliśmy wykorzystać domyślną aplikację Facebook. Interfejs całej apki jest wyjątkowo prosty, jednak możemy nadać mu nieco własnego charakteru modyfikując kolor czcionek czy tło.  Pora jednak na duże „ale”. Aplikacja naprawdę działa szybciej, jeśli chodzi o przeglądanie. Problem pojawia się jednak kiedy chcemy dodać komentarz, polubić daną aktywność lub samemu dodać zdjęcie, status lub naszą lokalizację. Tu niestety aplikacja nie współpracuje z nami zupełnie. Jakiekolwiek próby dodania treści spaliły na panewce zarówno podczas testów na HTC Desire Z, jak i na Samsungu Galaxy S Advance. Jeśli komuś z was się to udało, czekam na komentarze. Współpraca z Fast for Facebook zapowiadała się naprawdę obiecująco, jednak twórcy apki chyba za bardzo pospieszyli się z usuwaniem dopisku „beta” w nazwie. Mimo wszystko polecam tym, którzy rzadko sami publikują na Facebooku, a jedynie sami chcą być na bieżąco z treściami publikowanymi przez innych. Osobiście trzymam również kciuki za dalszy rozwój apki, bo jeśli wspomniane błędy zostaną poprawione, Fast for Facebook ma duże szanse zastąpić klasyczną aplikację najpopularniejszego serwisu społecznościowego i zostać docenioną przez wszystkich tych, którzy zamiast atrakcyjnego wyglądu cenią sobie wydajność i szybkość. Aplikacja dostępna jest również w wersji PRO pozbawionej reklam, za którą przyjdzie nam zapłacić niespełna siedem złotych. 