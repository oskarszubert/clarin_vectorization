04.06.2012 Rzadko mam ostatnio okazję powiedzieć, że brakuje mi jakiejś aplikacji na iOSie, która dostępna jest na Androida. Wśród największych odczuwalnych braków mogę wymienić aplikacje Google, które wprawdzie występują, ale w nienajlepszej formie. Oprócz tego znalazłoby się kilka jeszcze aplikacji, które z chęcią zobaczyłbym na iOSie. Szczęśliwie niedawno na ten system przywędrowała jedna z nich. Any.DO to prosta, ale niezwykle funkcjonalna aplikacja do tworzenia i zarządzania zadaniami. Do tego ma bardzo dobrze opracowaną nawigację i świetnie się prezentuje. Aż dziwne, że dopiero teraz aplikacja ta trafiła na iOSa. Jak sobie radzi Any.DO na nowym systemie? Bardzo dobrze. A nawet lepiej. Any.DO na iOSa prezentuje się naprawdę rewelacyjnie. Co więcej, działa, przynajmniej w mojej opinii, znacznie stabilniej i szybciej, niż jej androidowy odpowiednik. Poza tym korzystanie z funkcji wykorzystujących multi-touch jest bardzo płynne. Ale po kolei.   Any.DO ma pomóc nam w zarządzaniu zadaniami. Aby utworzyć nowe zadanie wystarczy, że przeciągniemy palcem w dół i pojawi się edytor. Zadanie możemy oznaczyć priorytetem, przypisać do odpowiedniej daty, nadać mu alarm oraz dodać do wybranego folderu. Wykorzystując ten sam gest, ale przytrzymując dłużej palec uruchamiamy moduł dyktafonu, który ma konwertować nasz głos na zdania. Każde zadanie możemy edytować już z poziomu listy, możemy również przemieszczać je w dowolne miejsce. Za pomocą aplikacji możemy również podzielić się danym zadaniem przez Facebooka, Twittera lub z przyjaciółmi posiadającymi tę aplikację. Równie proste jest odznaczanie zadań wykonanych – przekreślenie palcem, lub ich usuwanie: potrząśnięcie telefonem. Co ciekawe, jeżeli mamy dużo wykonanych zadań, to możemy pochwalić się tym przez FB.   Bardzo podobna mi się również opcja szeregowania zadań za pośrednictwem folderów, które możemy dowolnie tworzyć. Oprócz tego mamy katalog wykonanych zadań, który, jeżeli chcemy, możemy wyczyścić kompletnie. Rewelacyjne jest także ułożenie aplikacji w trybie poziomym, który wyświetla nam listę zadań obok kalendarza lub ikonek folderów. Warto również dodać, że Any.DO nieco się obecnie zmieniło, również w wersji na Androida i uruchomiło możliwość rejestracji konta, dzięki czemu można synchronizować swoje zdania między urządzeniami. Na PC można do tego wykorzystać wtyczkę w Chrome, która dość wiernie oddaje interfejs i funkcje samej aplikacji.  Any.DO ma jednak jedną wadę. Niestety, ale tryb „mowa – tekst” na razie nie dotyczy języka polskiego, przez co funkcja ta staje się bezużyteczna, a przynajmniej dla tych, którzy nie zamierzają tworzyć listy osobistych zadań po angielsku. Niemniej jednak Any.DO to naprawdę genialna aplikacja typu TO-DO. Osobiście dużo bardziej podoba mi się, niż Clear, zarówno pod względem funkcji, nawigacji, jak i designu, a fakt, że jest darmowa tylko podbija moją ocenę. Polecam! Ocena: 5 