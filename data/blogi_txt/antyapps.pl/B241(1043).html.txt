07.11.2012 Kilka dni temu recenzując aplikację przygotowującą uczniów do egzaminu na Kartę Rowerową, wspominałem, że już niebawem przyjrzę się także programom, które skupiają się na znacznie popularniejszych testach na Prawo jazdy kat. B. Spośród pobranych programów wytypowałem jednego faworyta. Poznajcie Prawko: Testy B.  W najbliższej przyszłości czeka Cię egzamin na Prawo jazdy? Kręcenie kierownicą nie sprawia Ci większych problemów, jednak gdy mowa o teorii zaczynają się kłopoty? Jest na to recepta. Podczas nauki przepisów drogowych możemy przejrzeć aktualny kodeks, przestudiować setki „krzyżówek” czy też uważnie słuchać na teoretycznych spotkaniach podczas kursu, który odbywa się przed egzaminem. Rodzi się jednak jedno, jakże proste pytanie – po co się męczyć, jeżeli możemy osiągnąć taki sam rezultat w znacznie prostszy i przyjemniejszy sposób? Pomoże nam w tym aplikacja studio Bluelinden – Prawko: Testy B. Ten prosty program autorstwa polskich developerów, to zestaw testów pochodzących z bazy Ministerstwa Infrastruktury. W bezpłatnej wersji, otrzymujemy dostęp do dziesięciu pytań z każdej kategorii. Jeżeli chcielibyśmy zapoznać się ze wszystkimi – przyjdzie nam za to zapłacić 1,79€. Sprawdzać swoją wiedzę możemy w dwóch trybach – Praktyka oraz Test. W tym pierwszym, sami decydujemy o kategorii przeglądanych pytań. Po dokonaniu wyboru, program zapyta nas, czy chcemy rozwiązać wszystkie zadania, jedyne te, które zostały przez nas oznaczone czy też grupę, która jest przez nas najsłabiej znana. Test, to nic innego niż brat bliźniak teoretycznego egzaminu zdawanego w Wojewódzkim Ośrodku Ruchu Drogowego. Program sam losuje 18 pytań, na których rozwiązanie mamy 25 minut.  Ciekawym elementem programu są także Statystyki gdzie na bieżąco możemy podglądać nasze wyniki – sprawdzić w której kategorii idzie nam najgorzej, w której najlepiej oraz nad czym powinniśmy jeszcze popracować. Ogólne rezultaty wyświetlane są na wykresie, gdzie znajdziemy wyniki z ostatnich 15 rozwiązanych testów. Prawko: Testy B to solidna aplikacja „z krwi i kości”. Bazująca na podstawowych elementach interfejsu użytkownika udostępnianych przez Apple. Twórcy nie zaprzątali sobie głowy zbędnymi ozdobnikami i wyszukaną grafiką. Całe swoje skupienie przelali na treść merytoryczną i to wyszło temu programowi na dobre. W AppStore znajdziecie także siostrę Testów przygotowaną także przez Bluelinden. Program Znaki Drogowe wyjaśni wam znaczenie wszystkich grafik spotykanych na ulicach. Podobnie jak Prawko aplikacja jest bezpłatna, jednak jej baza jest ograniczona. Za rozszerzenie zapłacimy 0,89€. 