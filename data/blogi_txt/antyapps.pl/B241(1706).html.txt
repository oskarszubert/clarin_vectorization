09.07.2013 Nie dalej jak wczoraj, wracając z wakacji na dwa auta, chcąc uniknąć oczekiwania pomiędzy kolejnymi sms-ami wymienianymi z koleżanką jadącą przede mną, zapytałem, czy ma może WhatsAppa. W odpowiedzi otrzymałem zapytanie o Viber. I tak oto w moim telefonie zagościł kolejny komunikator. Niestety preferencje naszych znajomych są różne od naszych, a mimo to wszyscy chcielibyśmy pozostać w kontakcie. Z pomocą przychodzą aplikacje takie jak imo messenger, które poza własnym systemem wymiany wiadomości agregują inne komunikatory w jednej apce. W tym przypadku mamy ich aż dziewięć. Twórcy aplikacji wybrali dziesięć niezależnych usług, z których wiadomości będziemy mogli odbierać w aplikacji imo. Są to Facebook Chat, Google Talk (po aktualizacji figurujący jako Hangouts), MSN, Yahoo, AIM, ICQ, Jabber, Steam, VKontakte oraz Hyves. Niestety wspomniane we wstępie WhatsApp oraz Viber zostały pominięte. Również Skype, który przed ostatnią aktualizacją imo messenger był dostępny wśród wybranych aplikacji, zginął po ostatnich uaktualnieniach. Miejmy nadzieję, że jest to stan tymczasowy i program będzie na bieżąco rozszerzany.  Aplikacja naprawdę pomaga w ogarnięciu licznych kontaktów porozrzucanych po różnych komunikatorach. Jej twórcy zadbali o możliwość tworzenia grup i chatów, dzięki czemu możemy „poukładać” naszych znajomych w określone kręgi. Dodatkowo zadbano również o dodatkowe funkcje, które towarzyszą współczesnym komunikatorom, takie jak wysyłanie lokalizacji, zdjęć czy wiadomości głosowych. Przydatny jest również podgląd, który pozwala odczytać nadawcę oraz ostatnio wysłaną informację z poziomu lockera. Bardzo wygodne jest również poruszanie się między poszczególnymi ekranami rozmów i chatów lub rozwijanie dodatkowego menu (np. aby wysłać obraz lub wiadomość głosową). Dodatkową funkcją aplikacji imo messenger jest zakładka „Broadcasts”. Działa ona na zasadzie Facebookowej tablicy, gdzie każdy użytkownik może udostępnić dowolny obraz lub treść, rozpoczynając tym samym dyskusję z innymi użytkownikami apki, niekoniecznie będącymi naszymi znajomymi. Może nie jest to szczególna rewolucja, ale z pewnością miły dodatek na zabicie nudy, gdy przewinęliśmy już wszystko co się dało w naszych aplikacjach Twitter, Instagram czy Pinterest.  Imo messenger to aplikacja z dużym potencjałem, jednak wymagająca od twórców nieustannego rozwoju. Z dostępnych usług korzystam obecnie jedynie z Google i Facebooka, jednak gdyby dodać do tego kilka innych popularnych komunikatorów, aplikacja z pewnością zostałaby ze mną na dłużej. Na razie daję trzy plus i obserwuję, jak dalej potoczą się losy imo. Apka dostępna jest również dla użytkowników urządzeń od Apple. 