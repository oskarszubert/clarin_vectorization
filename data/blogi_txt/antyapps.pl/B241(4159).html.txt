05.06.2013 Jeżeli szukacie szukacie przyjemnej zręcznościówki o niewysokim poziomie trudności i prostych do załapania zasadach, to kolorowe Tasty Tadpoles okazać się może strzałem w dziesiątkę. W zaprojektowanej i stworzonej przez Marka White’a grze udzielimy pomocy sympatycznej pomarańczowej kijance. Przed nami prawie 100 poziomów podzielonych na trzy zróżnicowane światy. Z kilku względów Tasty Tadpoles wydaje się znakomitą propozycją dla najmłodszych. Podstawowy tryb gry – normal, jest naprawdę mało wymagający. Rozgrywka na tym poziomie sprowadza się do wyznaczenia na ekranie tabletu lub smartfona bezpiecznej ścieżki dla naszego bohatera. Nie jest to zadanie trudne, nie musimy działać pod presją czasu, a niebezpieczeństw na naszej drodze zbyt wielu nie napotkamy. W tym trybie rozgrywki kijanka posłusznie podąży za palcem, którym przesuwać będziemy po ekranie urządzenia. W Tasty Tadpoles nie natkniemy się na przemoc czy krew. Kijanka oczywiście nie jest „nie do ruszenia”, ale jej ewentualna śmierć (w paszczy przepływającej obok ryby, albo w gardzieli leniwego żółwia) przedstawiona została  w bardzo delikatny sposób. Zresztą już sekundę po teoretycznym zejściu z tego świata, nasza bohaterka cudownie ożywa i jest gotowa ponownie stawić czoła niebezpieczeństwom czyhającym w głębi niewielkiego jeziora. Bezproblemowe pokonanie kilku (bądź kilkunastu, nie pamiętam dokładnie) etapów odblokowuje nieco bardziej wymagający tryb gry – puzzle.  W „puzzlach” cel naszych działań pozostaje ten sam – musimy w jednym kawałku dotrzeć z jednego końca planszy na drugi zbierając po drodze jak największą ilość gwiazdek. Lekko zmodyfikowane zostają tutaj natomiast zasady rozgrywki. Musimy zapomnieć o beztroskim mazianiu palcem po ekranie, gdyż nasze posunięcia są ograniczone do zaledwie kilku posunięć. Tym razem kontrolę nad kijanką sprawujemy stukając placem w miejsca, w które nasza bohaterka ma się przemieścić. Rozgrywka w tym trybie nabiera lekko strategicznego charakteru i w późniejszych etapach zebranie trzech gwiazdek okupimy nie raz kilkoma lub kilkunastoma podejściami. Oprawa Tasty Tadpoles utrzymana jest w prostym, kolorowym stylu. Poszczególne etapy nie są szczególnie wymyślne, a animacje oraz tło muzyczne zostały przygotowane bez specjalnych fajerwerków. Pod tym względem gra jest solidnym średniakiem. Tasty Tapdoles możecie pobrać z AppStore w wersji uniwersalnej. Cena gry wynosi 0,89 euro. 