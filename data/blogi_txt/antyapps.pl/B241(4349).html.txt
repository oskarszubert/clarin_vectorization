17.11.2012 Nie wiem czy macie podobnie, ale ja wręcz uwielbiam Tetrisa. To jeden z tych pomysłów, który w dobrym wydaniu zabrałbym ze sobą na bezludną wyspę — potrafi umilić życie na chwilę, ale kiedy już się wkręcę, to zupełnie nie mogę się od niego oderwać. Co prawda na takie wyczyny mnie nie stać, jednak to właśnie magia tej produkcji — świetnie bawią się przy niej nie tylko wymiatacze, ale też niedzielni gracze. A chcielibyście spróbować swoich sił w układaniu podobnych konstrukcji z tym, że w trzech wymiarach? Jeżeli tak, to nie możecie przejść obok Puzzle Prism obojętnie! Zasady zabawy zbliżone są do kultowego pomysłu Dimitrija Pawłowskiego. Z góry spuszczane są bloki, które musimy układać tak by zakryć całą powierzchnię — wówczas te zostaną zredukowane. Na panelu dotykowym wszystko obsługiwane jest za pomocą gestów — przesuwając palcem w lewo/prawo obracamy klocki, natomiast kiedy przesuniemy w dół — opuścimy bryłę. Cała plansza automatycznie się obraca, byśmy nieustannie mogli przyjrzeć się układom jakie na niej panują i nie musieli robić tego samodzielnie. Największym hakiem w grze są niestandardowe bloki, które najczęściej pojawiają się w kolejce w najmniej odpowiednim momencie i przeważnie udaje im się przyblokować zewsząd całe nasze dzieło. W grze dostępne są cztery tryby zabawy: Standardowy — w którym układamy klocki bez limitu czasu i celu innego, niż zdobycie jak największej liczby punktów. Gra kończy się wówczas, kiedy bloki dotkną czerwonej linii w górnej części ekranu, klasyka. Time Attack — tutaj również układamy bloki by zdobyć jak największą ilość punktów, jednak ograniczeniem — oprócz dobrnięcia zbyt raptownie do czerwonej linii — jest także czas. Na każdą rundę mamy tylko dwie minuty i to w nich musimy się zmieścić pokazując klasę i pobijając kolejne rekordy. Deadline — tutaj nie ma miejsca na pomyłki. Hardkorowy tryb zabawy dla wprawionych graczy. Extra — wieża z niebieskich bloków powoli się zapada, naszym zadaniem jest jej „nadbudowywanie” — dorzucając od góry kolejne warstwy bez jakichkolwiek szczelin. Puzzle Prism może nie zaskakuje specjalnie designem, ale też nie można powiedzieć by wyglądał źle. Tradycyjne puzzle zamknięte w futurystycznej oprawie, która grafiką przypomina mi twory z pierwszego PlayStation. Naszymi wynikami i osiągnięciami możemy podzielić się ze światem, dla własnego dobra nie będę się chwalił które miejsce w rankingu zajmuję. Gra dostępna jest zarówno na iOS jak i Androida — w obu przypadkach dostępne są wersje demo ograniczające się tylko do trybu Time Attack (Google Play / AppStore). Pełna wersja to koszt około 10 złotych (Google Play / AppStore), ale jeżeli wybieracie wersję na system z Zielonym Robotem to spieszcie się, bo obecnie dostępna jest w promocji za niespełna cztery złote! 