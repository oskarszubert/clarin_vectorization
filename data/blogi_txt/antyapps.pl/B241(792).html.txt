15.08.2013 Korzystacie z mobilnych słowników językowych? Ja owszem i to zdarza mi się do nich zaglądać dość często, jako że na co dzień staram się czytać jak najwięcej w języku Szekspira, to wciąż napotykam słówka które są mi obce, albo znałem je w zupełnie innym znaczeniu. W tym drugim przypadku podstawowe słowniki raczej nie pomagają i zaglądam do bardziej skomplikowanych baz danych, ale jak się okazuje z podstawowych pomocy można bardzo ułatwić. Jak? Instalując odpowiednią aplikację — w tym wypadku Copy Translate. Jak sugeruje jej tytuł, wystarczy skopiować, by przetłumaczyć. Co to oznacza w praktyce? Ano właśnie tyle — myślę, że każdy z użytkowników Androida nie powinien mieć z tym problemów. Zatem po przytrzymaniu palcem na interesującym nas wyrazie i zaznaczeniu, klikamy w polecenie „kopiuj” i na pasku statusu pojawia nam się nowa ikonka. Po rozwinięciu go okazuje się, że czeka tam na nas tłumaczenie wyrazu. No dobrze, a skąd Copy Translate wie na jaki język chcemy przetłumaczyć?  To już leży w naturze samej aplikacji. Po zainstalowaniu programu i odpaleniu go, dostajemy szybki tryb translatorski (wybieramy język wejściowy, wyjściowy, wklepujemy poszukiwany wyraz i uzyskujemy odpowiedź) oraz kluczową dla aplikacji funkcję. Tutaj sprawy mają się podobnie — sami definiujemy z jakiego na jaki język będziemy chcieli tłumaczyć, następnie aktywujemy opcję tłumaczeń przez kopiowanie do schowka i możemy się już cieszyć naszym nieodłącznym asystentem w postaci translatora, którego nie będziemy musieli więcej szukać po skrótach czy w oceanie zainstalowanych aplikacji. Copy Translate korzysta z bazy danych MyMemory Translated. Jeśli tam zajrzyjcie to szybko przekonacie się, że usługa oferuje tłumaczenia aż w 39 językach z całego świata. Jest to dość imponujący wynik, choć zasób słownictwa niestety nie może się równać z bazą danych Google Translatora. Mimo wszystko po blisko tygodniu użytkowania przyznaję, że usługa sprawdziła się całkiem nieźle — niewiele było słów, z którymi by sobie nie poradziła. A tam gdzie nie dawała rady, żaden z małych słowników nie podołał i dopiero Ling.pl lub Google przychodziło mi z odsieczą. Działa ze wszystkimi aplikacjami, w których można zaznaczyć tekst — w przypadku najczęściej przeze mnie używanych Pocket oraz Chrome nie było z tym najmniejszych problemów. Jeżeli poszukujecie szybszego sposobu na korzystanie ze słowników na urządzeniach mobilnych, usługa jaką oferuje Copy Translate może być naprawdę pomocna. Szybka i bezproblemowa — a czyż nie o to właśnie chodzi? Aplikację znajdziecie w Google Play, gdzie możecie ją pobrać całkowicie za darmo! 