11.03.2013 Nie ma tygodnia by w AppStore nie pojawiło się przynajmniej kilka ciekawych promocji. Ostatnie dni były jednak pod tym względem wyjątkowe – ilość ciekawych aplikacji i gier, których cena spadła do… zera naprawdę mnie zaskoczyła. Poniżej przedstawiam pięć, moim zdaniem najciekawszych propozycji, w które powinien zaopatrzyć się każdy posiadacz iPad’a, iPhone’a lub i Pod’a Touch.  Luminance to jeden z najlepszych edytorów zdjęć na urządzenia z systemem iOS. Uniwersalna aplikacja nie tylko posiada ogromne możliwości, ale i pięknie wygląda oraz jest bardzo intuicyjna w obsłudze. Program posiada spora gamę wbudowanych efektów, a także umożliwia tworzenie własnych warstw dopasowania (filtry: balans bieli, ekspozycja, jasność, kontrast, krzywe, winieta i wiele innych). Każdą fotografię zaimportowaną do aplikacji bez problemu skadrujemy, oraz zmienimy jej rozmiar – wszystkie te czynności odbywają się błyskawicznie, a ich wykonanie jest bardzo intuicyjne. Obrobione zdjęcia bezpośrednio z Luminance możemy opublikować na Facebooku lub Twitterze. Aplikacja dostępna jest obecnie za darmo (normalna cena wynosi 0,89 euro).  ActMonior to bardzo dobrze sprawująca się aplikacja służąca do monitorowania aktywności urządzenia działającego pod kontrolą systemu iOS. Program wyświetla mnóstwo informacji dotyczących urządzenia, na którym został zainstalowany – stan naładowania baterii (wraz z przewidywanym czasem, który pozostał na odtwarzanie muzyki, oglądanie filmów, korzystanie z sieci 3G oraz Wi-Fi), wykresy obrazujące zajęte miejsce na dysku oraz pokazujące ile pamięci podręcznej iPad’a lub iPhone’a jest obecnie w użyciu czy aktualne procesy uruchomione w tle (o których istnieniu zazwyczaj nie mamy pojęcia). ActMonitor dostarczy nam również informacji na temat ilości danych ściągniętych za pośrednictwem Wi-Fi i sieci komórkowej. Ciekawostką jest możliwość porównania technicznych specyfikacji wszystkich urządzeń Apple wyposażonych w system iOS. Program dostępny jest za darmo (normalna cena wynosi 0,89 euro).  Robokill 2: Leviathan Five to propozycja dla miłośników klasycznych iPad’owych strzelanek z widokiem z góry na pole bitwy. Dodatkowego kolorytu rozgrywce dodają liczne elementy RPG. Ponad 600 plansz dostępnych w grze zostało podzielone na 3 rozdziały i 12 misji. Gra charakteryzuje się bardzo szybkim tempem oraz dużym zróżnicowaniem, tak naszych przeciwników, jak i dostępnego arsenału środków służących do ich eksterminacji. Robokill 2: LF to także dobra oprawa graficzna i wyśmienita muzyka. Gra (dostępna jedynie na tablety z iOS) została przeceniona z 2,69 euro na 0 euro:)  Dashboard to całkowicie unikalna i znakomicie przygotowana aplikacja. Opisywany przeze mnie swego czasu program stworzy z naszego tabletu (lub smartfona) małe centrum dowodzenia o niemal nieograniczonych możliwościach. Za pomocą Dashboard stworzymy na na naszym urządzeniu w pełni konfigurowalny, modułowy panel, dający dostęp do wszystkich najważniejszych informacji ze świata. W zasięgu wzroku możemy mieć wszystkie popularne serwisy społecznościowe, prognozę pogody, RSS, pocztę, muzykę i wiele, wiele innych usług. Aplikacja w obecnej wersji nareszcie działa stabilnie. Dashboard dostępny jest obecnie za darmo (normalna cena tego cuda to… 5,99 euro).  Granny Smith czyli żwawa staruszka w natarciu. Jeden z najprzyjemniejszych free-runner’ów w AppStore. Poczciwa babunia będąca główną bohaterką gry mknie w pogoni za bezczelnym złodziejem nie zważając na przeszkody na swojej drodze. Eleganckie sterowanie, szybkie tempo akcji, ciekawa i estetyczna oprawa (dźwiękowa oraz graficzna) czynią z Granny Smith bardzo solidną produkcję. Gra była w zeszłym roku recenzowana na naszych łamach przez Kamila – jego tekst możecie przeczytać tutaj. Aplikacja dostępna jest obecnie za darmo, a jej normalna cena wynosi 1,79 euro. 