27.03.2012 Przecieram oczy ze zdumienia, bo nie dowierzam. Nie dowierzam, że ten gigant Adobe wypuścił na rynek taki bubel. Przebogata firma, która sprzedaje licencje swoich aplikacji za grube tysiące wypuszcza na Androida aplikację wyglądającą i działającą jak niskobudżetowiec pisany przez studentów. Wolne żarty! Po uruchomieniu Express skanuje kartę SD telefonu w celu zgromadzenia bazy danych zdjęć i stworzenia miniaturek. Następnie wyświetla wszystkie na jednym ekranie. Domyślna przeglądarka zdjęć w Androidzie jakoś radzi sobie ze zbiorem zdjęć w liczbie kilkuset, a Express? Skądże. Dwurdzeniowy Evo 3D to dla niego za mało i przewijanie się zacina. Co mówi nazwa? Nazwa mówi, że to ekspresowy edytor zdjęć. W mig zmieniamy kontrast, jasność czy nakładamy odpowiedni filtr graficzny. Rzeczywiście, liczba funkcji ograniczona została do najczęściej wykorzystywanego minimum. Korzystanie z poszczególnych opcji nie sprawia problemu – z tym też się zgadzam. Ale na litość boską, dlaczego interfejs jest taki toporny? Nawet podgląd edytowanego zdjęcia jest rozpikselowany. I nie przemawia do mnie gadka na temat wydajności programu, bo takie Cartoon Camera nakłada filtr graficzny na żywo. Da się? Na koniec pozostawiam funkcje społecznościowe. Jest możliwość podpięcia się pod konto na Photoshop.com, wrzucenia fotki na TwitPic oraz na Facebooka. Fajnie, szkoda, że nie działa. Takim gigantom jak Adobe nie wybaczam takich błędów, skoro niezależne studia potrafią tworzyć znacznie lepsze aplikacje. Sami sprawdźcie jak ten Express wygląda i działa – można go pobrać za darmo. Jestem ciekawy Waszych opinii.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 