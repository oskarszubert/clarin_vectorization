21.12.2013 Kolejna, tuż po trylogii przygód Phoenixa Wrighta, produkcja wyemigrowała z biblioteki Nintendo DS na urządzenia mobilne z systemem iOS. Capcom z Shu Takumim po raz kolejny udowodnił, że era gier przygodowych nie przeminęła. I przy odrobinie kreatywności można stworzyć naprawdę interesującą rozgrywkę, nie używając do tego nawet tak, wydawałoby się, podstawowej rzeczy, jak podręczny przybornik. Ba, nawet ciała bohaterowi dawać nie musimy, by rozwiązywać zagadki kryminalne!  No bo właśnie, to jedna z produkcji na tyle wyjątkowych, w których główny bohater… jest martwy. Szczęście w nieszczęściu, że jego dusza nie do końca — przynajmniej nie do momentu, w którym wyjaśni okoliczności swojego zejścia z tego świata. A że droga do rozwikłania zagadki nie jest wcale taka oczywista jak mogłoby się wydawać, to przyda nam się sporo szczęścia i zmyślności. No dobrze, ale skoro główny bohater całej historii jest martwy to na czym polega cała rozgrywka? Ano tutaj przychodzi z pomocą tytułowy Ghost Trick. Jest to sztuczka pozwalająca przemieszczać się duszy między różnymi przedmiotami, posiadającymi rdzeń (ang. core). Chwyt również polega na tym, że może wprawić je w ruch. To dość niecodzienny sposób podejścia do tematu, ale przyznam, że naprawdę interesujący i zdecydowanie wart uwagi. Bo mimo tych prostych zasad i braku przybornika, projektantom udało się stworzyć wciągającą zabawę na wiele godzin. Ważne jest również to, że cała ta przygoda jest logiczna — żadna z zagadek nie sprawiła mi większych problemów. To prawda, czasami musiałem kilka razy powtarzać sekwencję, jednak nie było to spowodowane bezsensem pokroju nie użycia bananu na metronomie.  Ogromnym plusem Ghost Trick: A Phantom Detective na Nintendo DS była oprawa. Interesująca kreska, wysokiej jakości materiały filmowe (scenki przerywnikowe) oraz fenomenalna muzyka. O ile w kwestii tła muzycznego i kreski niewiele się zmieniło, o tyle jakościowo ta druga nie prezentuje się już tak porażająco. A już na pewno nie na ekranach Retina o przekątnej blisko dziesięciu cali.  W grze znalazło się w sumie osiemnaście rozdziałów, które wystarczą na kilka godzin znakomitej zabawy. Jeżeli lubicie gatunek i jeszcze nie mieliście okazji się zapoznać z Ghost Trickiem — czym prędzej nadrabiajcie zaległości! Ale gra jest na tyle przystępna, że powinna przypaść do gustu wszystkim miłośnikom… solidnych produkcji w ogóle. Samą aplikację z dwoma pierwszymi rozdziałami można pobrać za darmo. Za odblokowanie kolejnych możemy zapłacić z poziomu programu. Obecnie wciąż trwa promocja, w której wszystkie je można nabyć za 0,89 euro — śmieszna kwota biorąc pod uwagę jakość zabawy, także nie zastanawiajcie się i mknijcie do AppStore’a czym prędzej! 