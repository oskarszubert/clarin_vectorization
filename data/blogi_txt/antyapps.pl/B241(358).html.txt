13.05.2013 Od czasów dostępności solidnej jakości aparatów fotograficznych w telefonach komórkowych, życie wielu ludzi stało się o wiele łatwiejsze. Dzięki nim sprawnie można uwiecznić wiszący na ścianie komunikat, szkolne notatki czy dokumenty. W erze inteligentnych urządzeń z porządnymi systemami operacyjnymi sprawa jest jeszcze łatwiejsza — aplikacje takie jak Avocado Scanner Deluxe pozwalają wykorzystywać sprzęty z którymi praktycznie nigdy się nie rozstajemy w ramach prostego, acz w wielu przypadkach bardzo użytecznego, podręcznego skanera. I nie tylko.  Aplikacja opiera swe działanie na fotografiach — czy to wykonanych „na gorąco”, czy zaimportowanych z galerii plików przechowywanych w pamięci naszego urządzenia. Chwilę później przychodzi czas na kadrowanie oraz edycję obrazka, w której możemy wybierać między trzema wariantami: kolorem, skalą odcieni szarości, a dokumentem (zwiększenie kontrastu, lepsza czytelność, coś na zasadzie efektu ksero) oraz dowolnie nim obracać. Dodatkowo wybieramy rozmiar strony jaki chcemy zachować, zmieniamy nazwę, opcjonalnie możemy także zabezpieczyć dostęp do dokumentu hasłem — i gotowe! Tak przygotowany arkusz może składać się z wielu stron i automatycznie eksportowany jest jako dokument *.pdf. Ale nie tylko!  Taki złożone dokumenty możemy archiwizować w pamięci urządzenia, ale także przefaksować go pod podany numer. Usługa ta jest, naturalnie, płatna (0,89 euro za każde kolejne rozpoczęte trzy strony) — w postaci zaimplementowanych w Avocado Scanner Deluxe mikropłatności. Kolejnym atutem aplikacji jest automatyczna synchronizacja tworzonych weń dokumentów z najpopularniejszymi usługami oferującymi przetrzymywanie naszych plików w chmurze — wśród nich nie mogło zatem zabraknąć Dropboxa, BOX, Google Drive czy iCloud. Nie zabrakło weń także wsparcia dla wydruków z AirPrint. Nie potrzeba specjalnych umiejętności, by w czytelnej i wygodnej formie uwiecznić zestaw dokumentów czy inne materiały. Chwila spokoju by zdjęcie wyszło wyraźnie, dobre oświetlenie, parę kliknięć i gotowe! Oczywiście jakość będzie głównie i tak zależeć od wbudowanego w nasz sprzęt aparatu fotograficznego. Dużym plusem jest oferowanie faksowania naszych dokumentów, jeżeli ktoś korzysta z takich funkcji od święta, na pewno nie będzie narzekał na stosunkowo sporą cenę tej zabawy, nadrabia bowiem wygodą. Avocado Scanner Deluxe dostępny jest w AppStorze w wersji uniwersalnej, gdzie przyjdzie za niego zapłacić 2,99$. 