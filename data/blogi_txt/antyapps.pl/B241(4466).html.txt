16.07.2013 W dzisiejszych czasach sztuką jest wymyślić zupełnie nowy mechanizm gry zręcznościowej, dlatego podczas projektowania kolejnych pozycji, twórcy mniej lub bardziej świadomie łączą w sobie cechy kilku tytułów, opierających się na sprawdzonych patentach i rozwiązaniach. W UP n UP dopatrzyłem się podobieństw do takich klasyków jak Icy Tower czy Space Invaders oraz nowszej pozycji dedykowanej już tylko smartfonom i tabletom, czyli Super Hexagon. Z pewnością każdy znalazłby jeszcze kilka skojarzeń związanych z ulubionymi zręcznościówkami. Co jednak ciekawe, grając w UP n UP nie odniosłem wrażenia, żeby gra była żywą kopią któregokolwiek z wymienionych tytułów. Jest to autorski projekt polskiego twórcy Rafała Kowalskiego, który mimo wielu skojarzeń zachowuje swoją indywidualność i co ważniejsze – naprawdę wciąga! Naszym zadaniem będzie poprowadzenie niebieskiego krążka przez coraz szybciej przesuwającą się planszę. My lecimy do góry, przeszkody na dół. I tak coraz szybciej. Omijanie kanciastych czerwonych bloków to jednak nie wszystko. Nasze wyniki nie będą zależały od tego jak długo utrzymamy się na planszy, ale ile gwiazdek uda nam się zdobyć. Żeby nie było nudno, te z kolei podzielono na trzy rodzaje dające różną liczbę punktów i w różnym tempie zapełniające określony pasek (musimy zdobyć określoną liczbę gwiazdek w danym kolorze aby nagrody powędrowały na nasze konto). Co ciekawe gra wymaga również strategicznego podejścia. Zbierając gwiazdki w określonym kolorze, tracimy „naładowanie” paska innej barwy dlatego podczas gry powinniśmy z wyprzedzeniem zaplanować, co w pierwszej kolejności będzie padać naszym łupem.  To jednak nadal nie wszystko. Wraz z rozwojem rozgrywki natrafimy na dodatkowe „znajdźki” pozwalające nam jednorazowo uderzyć w przeszkodę lub umożliwiające strzelanie po przejechaniu palcem w określonym miejscu na ekranie. Rozgrywka jest bardzo dynamiczna i, co ciekawe przy moim braku cierpliwości, nie frustruje już po pierwszych kilku podejściach, a wręcz przeciwnie – sprawia, że chce się grać dalej pokonując własne rekordy punktowe. Dużym plusem jest również prosta i klimatyczna muzyka rodem z oldschoolowych automatów, która świetnie pasuje do dynamicznego przemieszczania się po planszy. Mam jednak nadzieję, że twórcy z kolejną aktualizacją gry zdecydują się rozwinąć ten aspekt swojej aplikacji i być może dodadzą więcej utworów utrzymanych w podobnej stylistyce.  Proste, niezobowiązujące gierki to to, czego osobiście najczęściej szukam w Google Play. Pozwalają na chwilę oderwać się od pracy lub po prostu zabijają czas i nudę w wolnych chwilach. UP n UP świetnie wpisuje się w te ramy i z pewnością na dłużej zagości w moim smartfonie. Polecam wszystkim, którzy lubią w nieskończoność pokonywać własne rekordy i setki razy zaczynać od nowa… 