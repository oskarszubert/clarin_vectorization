04.04.2013 Ponadczasowe baśnie w AppStorze doczekały się już wielu odsłon. Kot w Butach to jedna z tych, którą możecie poznać, dosłownie, w kilkudziesięciu wersjach różniących się od siebie nie tylko lektorem, ale i stylem grafik czy naprawdę interesującym, pojawiającym się czasem zestawem mini-gier poupychanym między stronami. Dziś chciałbym Wam, a może raczej Waszym pociechom, polecić naprawdę wartą uwagi edycję od StoryToys!  Elektroniczne wydanie ponadczasowej opowieści spod ich dłuta naprawdę robi wrażenie. Pomijając fakt, że dostępne jest w czterech europejskich językach (nie miejcie złudzeń, że wśród nich jest polski), to cała reszta również wypada bardzo korzystnie. Całą opowieść możemy poznawać w trzech trybach: read to me (narrator czyta nam wszystkie teksty, jednak strony musimy przewracać ręcznie), read it myself (pełna samodzielność), autoplay (lektor + automatyczne przewijanie stron). Niezależnie od opcji, opowieść o niesamowitym kocie przeplatana jest mini-gierkami, które nie powinny stanowić specjalnie trudnego wyzwania dla najmłodszych. Proste klikanie w ekran by znaleźć wszystkie myszy, nie potknąć się o leżące na drodze przeszkody, albo przebrać naszego bohatera i zobaczyć jak wyglądałby w stroju czarodzieja lub kosmonauty. Wszystkie one wplecione tematycznie w to, o czym czytaliśmy przed chwilą w baśni.  Historia o gadającym futrzaku od schyłku XVII bawi, zaskakuje i przyciąga uwagę dzieci na całym świecie. Tym razem otrzymaliśmy ją w fantastycznym opakowaniu — okraszoną miłymi dla oka animacjami, pięknymi ilustracjami i kilkoma efektami, które wypadły naprawdę przekonująco. Mam tu na myśli „rozkładane” strony, gdzie w drugim planie, dzięki dobrodziejstwom żyroskopu, porusza się tło, w zależności od tego jak machamy czy obracamy naszym urządzeniem. Niby niewielki gadżet, ale naprawdę wygląda efektownie i jest taką wisienką na torcie, która dopełnia produkt.  Dorośli Grimm’s Puss in Boots potraktują raczej w ramach ciekawostki — z tej perspektywy także mu się przyglądałem. Jednak wiadomo, że głównym adresatem aplikacji są najmłodsi — i to im ma się spodobać. Dużym minusem z naszej perspektywy jest brak baśni w języku polskim, jednak dla części to nie powinno być problemem — zresztą sam pamiętam, jak niczym zahipnotyzowany chłonąłem przed laty kreskówki na Cartoon Network. Dlatego jeśli i dla Was nie jest to przeszkodą, to bajkę można nabyć zarówno w AppStorze jak i Google Play — na obu platformach przyjdzie nam za nie zapłacić około 15 złotych. 