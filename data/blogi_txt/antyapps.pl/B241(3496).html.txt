30.01.2013 Doświadczeniu użytkownicy systemu iOS lub Android, którzy nie stronią od wszelkiego rodzaju gier, prawie na pewno mieli do czynienia lub przynajmniej słyszeli o Flight Control. Ten kultowy już tytuł wprowadził zupełnie nową jakość do szeroko rozumianej rozrywki mobilnej. Znakomity system sterowania zastosowany w produkcji od Firemint znakomicie współgrał z tematyką samej gry.  Co może wydawać się ciekawe, po premierze Flight Control, AppStore nie został zalany przez niezliczone ilości klonów tego tytułu. Właściwie do czasu, aż poznałem Red Baron’s Revenge nie zdarzyło mi się natknąć na produkcję, które bezwstydnie czerpała by całymi garściami z oryginału.  RB Revenge osadzony został w wojennych klimatach. Zadaniem gracza, podobnie ja w Flight Control, jest bezpieczne sprowadzenie na ziemię pojawiających się na ekranie samolotów (i sterowców). Na każdej z dziesięciu plansz dostępnych w grze rozmieszczono po kilka pasów do lądowania. Użytkownik, prowadząc palec po ekranie, rysuje linie oznaczające trasę wybranej maszyny. Nie trudno się domyślić, że poza posadzeniem samolotu na ziemi najważniejszym zadaniem jest unikanie zderzeń maszyn w powietrzu – każda katastrofa w przestworzach równa się zakończeniu rozgrywki.  Gra jest przeraźliwie nudna. Rozgrywka toczy się w ślimaczym tempie, a samoloty ani myślą zwiększać swojej prędkości. Gracze zaprawieni w (arcytrudnej) Flight Control mogą śmiało spróbować rozegrać kilka partii z zamkniętymi oczami. Nie wiem, może z czasem robi się ciekawiej, ja jednak odpuściłem na trzeciej misji (niemal 33% gry) – odrzuciła mnie toporność gry, brak wyzwań i nieudolnie naśladownictwo. Nawet sterowanie, choć oparte na praktycznie doskonałym pomyśle, w Red Baron’s Revenge nie spisuje się tak rewelacyjnie jak w oryginale. Opisywany tytuł jest dostępny na urządzenia wyposażone w system iOS oraz Android. 