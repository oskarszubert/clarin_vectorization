07.10.2012 Nazwisko Edgar Allan Poe prawdopodobnie niewiele mówi przeciętnemu zjadaczowi chleba. Ten amerykański nowelista i poeta znany jest współcześnie głównie w kręgu wielbicieli literatury z pogranicza fantastyki i horroru. Z okazji przypadającej dzisiaj 163-ciej rocznicy śmierci autora noweli „Zagłada domu Usherów”, aplikacja będąca hołdem dla jego twórczości - iPoe – The Interactive and Illustrated Edgar Allan Poe Collection dostępna jest za darmo. Warto skorzystać z trwającej właśnie promocji gdyż program będący interaktywną książką wspaniale wykorzystuje możliwości urządzeń z logo nadgryzionego jabłka. iPoe to aplikacja uniwersalna – skorzystają z niej zatem zarówno posiadacze iPad’ów, jak i iPhone’ów i iPod’ów Touch. Aplikacja jest zbiorem jednych najlepszych opowiadań pisarza podanych w nowoczesnej, interaktywnej formie: The Oval Portrait, The Tell-Tale Heart, Annabel Lee oraz The Masque of the Red Death. Dodatkowo w programie zawarto krótką biografię Edgar’a Allan’a Poe’go.  iPoe bez zarzutu wywiązuje się z wyzwań jakie stoją przed wciąż jeszcze mało popularną interaktywną książką. Wszystkie nowele zawarte w aplikacji są nie tylko bogato (i klimatycznie!) ilustrowane, ale i animowane. Spora ilość rysunków oraz szkiców sprawia, że opowiadania dosłownie ożywają pod palcami użytkownika. Jakby tego było mało – wszystkim tekstom towarzyszy zmieniająca się w zależności od opisywanej sytuacji ścieżka dźwiękowa, której autorem jest Teo Grimalt.  Użytkownik ma do wyboru trzy wersje językowe aplikacji, wśród których zabrakło oczywiście języka Polskiego. Zadowolone będą natomiast osoby sprawnie posługujące się: angielskim, hiszpańskim i francuskim. iPoe – The Interactive and Illustrated Edgar Allan Poe Collection pobierzecie za darmo stąd. Polecamy! 