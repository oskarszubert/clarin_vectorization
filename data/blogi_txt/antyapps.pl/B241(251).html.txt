30.09.2013 Pierwszy miesiąc roku szkolnego obfitował w całkiem sporą ilość ciekawych gier i programów – w tym wpisie zebrałem dla Was wszystkie najciekawsze. Wybór, tak jak i w poprzednich miesiącach – mocno subiektywny:) Hairy Tales  Hairy Tales to logiczna gra akcji, w w której zadaniem użytkownika jest zbudowanie drogi do mety dla głównego bohatera. Trasę konstruujemy z trójwymiarowych wielokątów zawieszonych w powietrzu. Gra wyróżnia się lekkością sterowania (które jest bardzo intuicyjne) oraz dobrze zróżnicowanym poziomem trudności. Hairy Tales ma do zaoferowania, obok naprawdę niezłej grywalności, całkiem dobrą oprawę audio i wideo. Gra w wersji uniwersalnej kosztuje 4,99$. Last.fm  W czasach gdy o Spotify, Deezerze, Wimpie i tym podobnych cudach nikt nie słyszał triumfy popularności święcił oryginalny muzyczny serwis o nazwie Last.fm. Dzięki specjalnej aplikacji oraz witrynie internetowej każdy miał możliwość tworzenia własnej muzycznej historii. Last.fm istnieje nadal, ale jego popularność zdecydowanie zmalała. Mimo tego, aplikacja na iOS sprawuje się bardzo dobrze, a jej klasyczny wygląd może być dla wielu jedyną alternatywą dla odświeżonego „lekkiego” odtwarzacza muzyki w iOS 7. Classes Aplikacja w sam raz na szkolne wojaże. Classes to klasyczny plan lekcji, tyle że w przystępnej, cyfrowej formie. Program podzielony został na trzy główne sekcje: kalendarz z planem lekcji, zadania domowe oraz egzaminy. Classes w wersji uniwersalnej został wyceniony na 1,99$. Little Galaxy Przepiękna gra, w której nawiązania do Małego Księcia są bardzo widoczne. Podczas zabawy wcielamy się w małego chłopca-pasjonata nauki, który przeskakuje pomiędzy sąsiadującymi planetami. Sama rozgrywka jest bardzo prosta i nie wymaga zaangażowania więcej niż jednego palca. Jedno trzeba podkreślić bardzo wyraźnie – Little Galaxy wygląda i brzmi przepięknie. Sheep Happens AppStore runnerami stoi. Zręcznościówki, w których głównym zadaniem gracza jest pokonanie możliwie najdłuższego dystansu to jedna z najpowszechniejszych kategorii gier mobilnych. Tym razem poznajemy Perseusza, greckiego herosa biorącego udział w niekończącym się biegu. Gra jest szybka i doprawiona ponadprzeciętną dawką humoru. Szczególnie dobrze prezentują się na ekranie mitologiczne stwory narysowane wyraźnie karykaturalną kreską. Sheep Happens to jedna z gier, które we wrześniu pochłonęły najwięcej mojego czasu. Polecam! Yahoo! Weather Kolejna pogodynka? Tak, ale za to jaka. Całkowity redesign wyszedł aplikacji pogodowej Yahoo! na dobre. Program doskonale wpasowuje się w nowy styl graficzny najnowszego mobilnego systemu Apple – iOS 7. Obok klasycznej stacji pogodowej Yahoo! oferuje użytkownikowi dostęp do sześciu widżetów, które, podobnie jak główny moduł programu, korzystają z bogatej bazy zdjęć z serwisu Flickr. PicTapGo  PicTapGo to jeden z nielicznych programów do „psucia” fotografii, którego efekty użycia jestem w stanie zaakceptować. Aplikacja posiada nieskomplikowany, pozbawiony zbędnych udziwnień interfejs, w którym połapie się nawet zupełny laik. Katalog 50 filtrów kolorystycznych dostępnych z poziomu menu powinien wystarczyć znakomitej większości użytkowników. PicTapGo zostało wycenione na niecały jeden euro:) Omicron Przed Wami jedna z tych produkcji, które włącza się na chwilę, a kończy po godzinie lub dwóch. Zasady są proste i zrozumiałe już od pierwszego rzucenia okiem na planszę rozgrywki – zadaniem użytkownika jest pacanie palcem w pola z zadanym kolorem. Jak to zwykle bywa, początkowo banalne zadanie, już po chwili staje się batalią, po zakończeniu której pot spływać nam będzie po plecach. Szybkość, precyzja i koncentracja – oto cechy, którymi charakteryzuje się idealny Omicron’owy wyjadacz. Aplikacja umożliwia, obok trybu jednoosobowego, rozgrywkę dwóch osób na jednym ekranie. 