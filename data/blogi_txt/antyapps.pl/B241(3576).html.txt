22.03.2013 Shoot’em upy — czyli gry w których nieustannie lecimy przed siebie starając się efektywnym slalomem ominąć tysiące pocisków, przy okazji pozbywając się wszelkich przeszkód na swojej drodze — zdecydowanie należą do niszowych gatunków. Swego czasu można było tracić wiele złotówek przy automatach. Teraz, jako że porozstawiane maszyny są już rzadkością / reliktem przeszłości, o tych znakomitych i wymagających grach pamięta niewiele osób. Na konsolach ich jak na lekarstwo (a przynajmniej poza Japonią), więc kiedy już się coś pojawi, mówi się o nim głośno (vide: zeszłoroczna Sine Mora). Na szczęście okazało się, że sprzęty z panelami dotykowymi również nieźle nadają się do sprawowania kontroli nad statkiem. Stąd i na systemach mobilnych coraz więcej takich produkcji — zarówno portów, jak i zupełnie świeżych, jak opisywany tu pierwszy odcinek Rotor. Djeseru to malownicza planeta, która postanowiła odłączyć się od Unii. Przez wiele lat nikomu to nie przeszkadzało, jednak pewien zapowiadający się spokojnie poranek został zepsuty przez atak wrogich wojsk. Główny bohater całej tej zabawy, tytułowy Rotor, nie mógł tak tego zostawić i szybko wsiadł do samolotu, by pomóc w ocaleniu niepodległości zamieszkiwanych przez siebie i najbliższych lądów. Tak w skrócie można nakreślić tło fabularne gry, która jest klasycznym przedstawicielem strzelanin podczas których lawirujemy między tysiącami pocisków, starając się rozgromić wszystkie stawiające opór przeszkody. Tutaj sprawy mają się podobnie.  Statek zawsze „przykleja się” do naszego palca — znajduje się w miejscu, gdzie aktualnie mażemy po ekranie. Jak strzelać? Pierwsza z broni działa automatycznie wtedy, gdy tylko dotykamy ekranu. Jeżeli chcemy zaatakować z innego typu pocisków, to po umieszczeniu ich w drugim slocie, wystarczy dotknąć panelu dotykowego dwoma palcami. Nie ma tutaj nic skomplikowanego, choć patrząc po raz pierwszy na ekran gry można odnieść wrażenie, że panuje tam przepych, krótki samouczek, tłumaczący w czterech krokach o co chodzi powinien rozjaśnić wszelkie wątpliwości. Jeżeli sytuacja staje się dramatyczna i brakuje nam osłony, zawsze możemy nabyć lepsze pociski lub odrobinę ochrony, która pomoże nam przetrwać trudne chwile. Mimo że Djeseru wygląda w porządku, to twórcy nie przyłożyli się do gry na tyle, by pokazać wszystkie jej uroki. Nie powiem, żeby Rotor wyglądał źle, ale szczyt możliwości smartfonów i tabletów z iOS/Androidem na pokładzie to również nie jest. Trójwymiar którym posłużyli się autorzy wygląda dość tandetnie, szczególnie że dodatkowo kontrastuje z pięknymi planszami, na których nakreślone zostało tło fabularne. Muzycznie jest w porządku — szybkie elektroniczne dźwięki znakomicie pasują do futurystycznego klimatu całej zabawy. Pierwszy epizod Rotor to kilka misji, w których będziemy się zmagać z wieloma różnorodnymi przeciwnikami, a jakby tego było mało, przyjdzie nam również stawić czoła o wiele trudniejszym bossom. Dlatego też nie możemy zapominać o ciągłym ulepszaniu naszego arsenału i dbanie o stan statku — ale co ja Wam będę opowiadał, przekonajcie się sami! Gra dostępna jest zarówno w Google Play (niewiele ponad 6 złotych) jak i AppStorze, gdzie obecnie trwa promocja i można ją pobrać całkowicie za darmo. Jeżeli wolelibyście sprawdzić grę przed jej zakupem, zarówno na Androida jak iOS dostępne są wersje testowe. 