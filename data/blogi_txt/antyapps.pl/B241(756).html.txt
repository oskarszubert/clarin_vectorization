02.01.2014 Komiksowym aplikacjom nigdy nie udało się wywrzeć na mnie specjalnie dobrego wrażenia. Zawsze gdzieś były „ale”, przez które niespecjalnie do mnie trafiała ich funkcjonalność. Najczęściej były to nieestetyczne dodatki, którymi rzekomo mielibyśmy ozdabiać swoje produkcje. Comic Story to jednak inna bajka — może program nie jest specjalnie skomplikowany i rozbudowany, jednak wszystkie funkcje jakie oferuje stoją na najwyższym jakościowo poziomie. Dlatego, moim zdaniem, jeśli korzystać z komiksowych efektów na iOS, to tylko z Comic Story! Tak jak we wszystkich programach tego typu, zaczynamy od stworzenia nowego projektu. Tam zaś na starcie proponuję zdefiniować, jak szeroki ma być nasz pasek — do wyboru mamy trzy opcje: 480, 640 oraz 800 pikseli. Dalej zaś warto ustawić margines i wybrać kolor tła. Po tych podstawach możemy przejść do kreatywnej komiksowej zabawy! Zacznijmy zatem od importu i dostosowania grafik. Ich wciągnięcie do zabawy jest banalnie proste — dwa kliknięcia i są. Teraz za pomocą podstawowych gestów możemy dostosować ich rozmiar, zaś klikając nań otwieramy menu edycji grafiki. W nim m.in. zestaw filtrów kolorystycznych, możliwość obrotu, odbicia oraz przycięcia kadru według jednego z kilkunastu przygotowanych wzorów. Te idealnie do siebie wzajemnie pasują, także nie bójcie się z nich korzystać, później bez większego problemu je ze sobą zestawicie. Gotowe? Zatem przejdźmy do dania głównego, czyli nakładania charakterystycznych komiksowych elementów!  Wśród nich znalazła się cała gama dymków. W tych, naturalnie, jest miejsce dla wklepywanych przez nas fraz. W opcjach zaś możemy zmienić kolor nie tylko tła, ale i napisu; a także zdefiniować czcionkę oraz jej wielkość. Kolejny przystanek — naklejki. Podzielone na trzy kategorie: tekstowe, związane z uczuciami oraz wyglądem. Wśród nich barwne WOW, Ouch, zestawy znaków interpunkcyjnych, gwiazdki, korony, pioruny, serduszka, łezki, blizny, muszki, okulary, wąsy, nienaturalnie wielkie oczy i usta — nie ma co ukrywać, ich kolekcja robi wrażenie. Wszystkie naprawdę estetycznie wykonane, dopracowane w najdrobniejszych szczegółach. Każdy powinien znaleźć wśród nich coś dla siebie — szczególnie, jeśli chce zrobić satyryczną opowiastkę z przyjaciółmi w roli głównej ;-). Comic Story to żartobliwe narzędzie, które pozwoli nam szybko stworzyć komiksowe paski. Estetyczne, różnorodne i naprawdę wysokiej jakości. Aplikacja dostępna jest do nabycia w AppStorze za 0,89 euro w wersji na małe ekrany. Obecnie jeszcze przez chwilę dostępna jest w promocji, w której można ją pobrać za darmo. 