12.11.2013 Aplikacje z Androida 4.4 KitKat stopniowo trafiają do sklepu Play. Z pewnością użytkownicy starszych wersji systemu nie otrzymają wszystkich programów, które wprowadzono do nowego wydania, ale Google najwyraźniej nie ma zamiaru czynić większości z nich eskluzywnymi. Na pierwszy ogień idą nowe Hangouty z obsługą SMS i nie tylko, a także odświeżona klawiatura. Czy warto się nimi zainteresować? Nowa wersja komunikatora Hangouts wnosi przede wszystkim długo oczekiwaną przez wielu użytkowników obsługę wiadomości SMS/MMS. Google chce w ten sposób zunifikować wszystkie narzędzia do komunikacji w swoim ekosystemie i sprawić, że użytkownik nie będzie potrzebował innych aplikacji. Czy to się sprawdza? Dość przeciętnie.  Hangouty w dalszym ciągu nie wykorzystują możliwości dodawania przycisków do powiadomień na pasku stanu, a konwersacje są w nich dzielone w wątki nie pod kątem osób, z którymi dyskutujemy, ale sposobu w jaki to robimy (SMS lub domyślny sposób). W rezultacie ta unifikacja jest tutaj bardzo pozorna. Trudności sprawia również samo wysyłanie SMS-ów. Aby znaleźć osobę na liście kontaktów, musimy najczęściej uciekać się do wyszukiwarki. Zabrakło ponadto efektywnego systemu informowania, jak w danym momencie dostępny jest użytkownik. Przed Google z całą pewnością jeszcze masa pracy, ale pierwszy krok w tym kierunku daje nadzieje, że za nim nastąpią kolejne. W nowej wersji Hangoutów wprowadzono ponadto szereg uprawnień i kilka innych nowych rozwiązań. Mam tutaj na myśli m.in. obsługę animowanych plików GIF, a także możliwość udostępniania rozmówcom danych na temat naszej lokalizacji. Ma to formę mapki wyciągniętej z usługi Google Maps. Ponadto twórcy wprowadzili do komunikatora możliwość ustawiania statusu poprzez publikowanie grafik symbolizujących aktualny nastrój użytkownika.  Nieco mniej imponujące nowości znajdziemy w nowej wersji aplikacji klawiatury. Rozwiązanie to zdobyło sobie rzeszę zwolenników dzięki funkcji pisania przeciągnięciami. Google nie był na pewno innowatorem w tym aspekcie, ale wykonał dobrą, rzemieślniczą pracę. Teraz model wprowadzania tekstu w ten sposób ulega lekkiemu dopracowaniu. Umożliwiono bowiem wstawianie spacji bez konieczności odrywania dłoni od ekranu – wystarczy w tym celu najechać na odpowiedni przycisk w trakcie pisania.   Nowa klawiatura przynosi za sobą również nowe kolory. Zrezygnowano tutaj z dominującej w Androidzie niebieskiej barwy na rzecz odcieni szarości. Subiektywnie uważam, że to krok w dobrą stronę, bo zwyczajnie nie trawię odcieni koloru niebieskiego w interfejsach aplikacji i programów. Warto też wspomnieć tutaj o lepszym wsparciu dla ekranów o różnych przekątnych oraz wsparciu dla kolorowych emotikon emoji. Niestety ta ostatnia funkcja jest dostępna tylko dla użytkowników Androida KitKat. Zmiany trzeba ocenić na plus, choć nie są one aż tak śmiałe, jak moglibyśmy się spodziewać. Hangouty ciągle wymagają wytężonej pracy i wielu usprawnień ze strony Google’a. Klawiatura to natomiast solidny i całkiem nieźle wykonany produkt, który nie oferuje nic ponad standardowe funkcje. Jeżeli ktoś kultywuje prostotę, na pewno przypadnie mu ona do gustu. Nie ukrywam, że sam nie zamierzam się z nią rozstawać na rzecz narzędzi firm trzecich.   Hangouty: Klawiatura Google: 