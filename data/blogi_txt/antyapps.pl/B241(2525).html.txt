05.06.2013 Wraz z wprowadzeniem funkcji betatestów do Google Play, zaczęły pojawiać się aplikacje, które możemy sprawdzić tuż przed oficjalną premierą. Tak też stało się z jednym z najciekawszych klientów Twittera – Falconem Pro. Sprawdziłem osobiście, co przyniesie nadchodząca wersja 2.0. Z Falcona Pro korzystam już od pewnego czasu i muszę przyznać, że nie znam drugiej, tak dobrze zaprojektowanej aplikacji dla Twittera. Wymiękają przy niej znacznie drożsi konkurenci, a już w szczególności oficjalny klient, który nie porywa. Aplikacja wyewoluowała z widgetu o tej samej nazwie, który pozwalał na szybki dostęp do strumienia tweetów. Jej popularność rosła w bardzo szybkim tempie i w tej chwili sięga blisko 100 tys. aktywnych użytkowników. Nadchodząca wersja przyniesie za sobą szereg zmian i nowości, którym warto poświęcić trochę miejsca. Przede wszystkim odświeżeniu uległ interfejs. Tweety są teraz ulokowane nieco bliżej siebie i w rezultacie jednocześnie na ekranie zobaczymy więcej pozycji. Dzięki temu strumień wygląda też znacznie bardziej estetycznie. Twórcy zadbali też o dodatkowych schemat kolorystyczny – do białego i szare dołączył czarny, który ma przede wszystkim dobrze wyglądać na ekranach typu AMOLED. Dodano też szereg nowych animacji – m.in. podczas otwierania pojedynczych tweetów.   Falcon 2.0 wreszcie obsługuje wiele kont jednocześnie. Funkcję tę znajdziemy w lewym wysuwanym menu. Po dodaniu drugiego profilu, możemy się przełączać na niego właściwie błyskawicznie. Niestety nie ma możliwości wylogowywania się tylko z jednego konta, ani też opcji pozwalających na ustawienie harmonogramu odświeżania dla każdego konta z osobna.   Pozostałe atuty programu działają w dalszym ciągu bez zmian. Pozycja, na której skończyliśmy przeglądanie strumienia jest zapisywana, a zarządzanie listami i przeglądanie hashtagów za pomocą prawego, wysuwanego menu przebiega bardzo komfortowo. To w dalszym ciągu jedna z najbardziej rozsądnych opcji, jeśli chodzi o Twittera na Androidzie – przynajmniej z mojej perspektywy. Z ostateczną oceną jednak wstrzymam się – przynajmniej do czasu, kiedy zadebiutuje stabilna wersja 2.0. Prawdopodobnie nowości w stosunku w niej zobaczymy, a jedynie poprawki, usprawnienia i optymalizacje. Aby uzyskać dostęp do wersji beta, wystarczy dołączyć do społeczności Falcon Pro w Google+, a następnie zgłosić się na specjalnej stronie testów. Dopiero wtedy w Google Play pojawi się nam możliwość zainstalowania najnowszej wersji testowej.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 