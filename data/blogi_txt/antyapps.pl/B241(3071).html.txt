16.09.2013 Gra mobilna która wciągnęła mnie na wiele godzin i mimo upływu czasu wciąż nie mam serca skasować jej z mojego smartfona i tabletu? Bez zastanowienia mogę odpowiedzieć, że to Super Hexagon. Uciekanie niewielkim trójkątem przed zbliżającymi się zewsząd ścianami to gra, w której liczy się tylko refleks i nasze umiejętności. Im lepszy wynik uda nam się, dosłownie, wykręcić, tym lepiej. Nie bez powodu pisząc o Pivvot przywołuję ten tytuł — tutaj również liczy się refleks i nasze umiejętności. Na szczęście w podstawowym trybie nie będzie nam potrzebna aż tak małpia zręczność.  Ale jak to mawiają – dobre złego początki. Do tematu poziomu trudności jeszcze wrócimy, najpierw może kilka słów o samej rozgrywce, bo ta po przejrzeniu obrazków może wydać się dość enigmatyczna. Naszym zadaniem, podobnie jak w SH, jest nawigowanie, tym razem podróżującym po trasie, elementem wychylając go we wszystkich kierunkach tak, by nie zarył w żadną z porozstawianych na drodze przeszkód. Kiedy nie uda nam się uniknąć bliskiego spotkania z nimi, zmuszeni będziemy rozpoczynać sekwencję (!) od początku. Tylko sekwencję — te są dość krótkie i nie wierzę, że po kilku próbach komuś nie uda się z nimi uporać, przynajmniej w trybie Voyage — czyli podstawowym, najłatwiejszym zestawie.  Dalej zaś robi się coraz mniej kolorowo. Czekają na nas kolejno:  Endless – naszym zadaniem jest przetrwać jak najdłużej, kiedy poziom trudności i szybkość nieubłaganie podwyższają swój poziom; Expert Voyage – kolejny zestaw wyzwań z podziałem na sekwencje — tym razem z trudniejszymi przeszkodami, które porozstawiali nam na drodze autorzy; Expert Endless – analogicznie; Berserk – tutaj jeszcze nie dotarłem, ale jak wynika z opisu, dzieje się tam wszystko. Dosłownie wszystko. Z prędkością światła i ani chwili na odpoczynek.   Pod względem wizualnym Pivvot utrzymany jest w minimalistycznym stylu. Nienachalne grafiki i krótkie, powtarzające się animacje, które w dynamicznych fragmentach naprawdę potrafią dać się we znaki okraszone zostały przyjemną muzyką. Nie jest to tytuł, powołując się na który pokazywałbym możliwości mojego iPada, ale prawda jest taka, że grze więcej nie trzeba. Jeżeli chodzi o sterowanie, to wychylanie przyporządkowane zostało dwóm stronom ekranu — prościej się nie dało :).  Pivvot to typowa produkcja zręcznościowa, od której trudno się oderwać. Próg wejścia nie jest tu tak trudny jak w przypadku przywołanego Super Hexagon, mimo wszystko w późniejszych etapach gra potrafi zajść za skórę. Na szczęście nie należę do ludzi, którzy szybko by się poddali dlatego walczę o coraz to lepsze wyniki. I naprawdę trudno mi się od tej produkcji oderwać. Do czwartku dostępna jest za darmo w ramach akcji App of the Week, zaś jej cena regularna wynosi 2,99$. 