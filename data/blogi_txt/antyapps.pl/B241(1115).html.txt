28.06.2012 Hugo to kreskówkowy Troll znany dzieciom na całym świecie. Swego czasu bajka z jego udziałem święciła triumfy popularności w wielu krajach. Developer Krea Medie A/S postanowił sprawdzić czy sympatyczna postać przyciągnie dzieciaki również przed ekrany tabletów i smartfonów. Hugo Retro Mania znajdziemy w  AppStore oraz  Google Play. Wersja na platformę Apple jest obecnie dostępna za darmo, z kolei Androidowcy za pobranie aplikacji będą musieli zapłacić trochę ponad 3 zł. Przekonajmy się, czy gra jest tego warta. Misją naszego bohatera jest pokonanie złej czarownicy Scylli oraz zebranie, niejako przy okazji, jak największej ilości złota, diamentów i innych kosztowności. Retro Mania oferuje dwa tryby gry (Bieg przez kopalnię, Labirynt) nieco różniące się między sobą. W obu rozgrywka polega na ciągłym biegu przez walącą się kopalnię wypełnioną po brzegi skarbami, przeszkodami i potworami (pająki, krokodyle). O ile podczas tradycyjnego biegu zadaniem gracza jest jedynie unikanie niebezpieczeństw i zbieranie kosztowności, to w trybie Labirynt dochodzi dodatkowy element w postaci konieczności zapamiętania drogi, po której nasz bohater ma się poruszać.  Oprawa graficzna gry jest… średnia. Choć całość utrzymana jest w tradycyjnym klimacie kreskówki, to jednolity, niezmieniający się kopalniany krajobraz bardzo szybko zaczyna nużyć. Animacje są bardzo toporne i nieciekawe. Hugo Retro Mania dostępny jest w języku polskim. Oznacza to, że wszystkie napisy oraz nagrania dźwiękowe przetłumaczone zostały na nasz ojczysty język. Napiszę jedynie tyle, że gdy po raz kolejny traciłem życie po zderzeniu z pędzącym w poprzek ekranu wagonikiem kolejki i po raz kolejny ujrzałem Hugo pukającego w ekran i pytającego się mnie irytującym tonem „Czy Ty tam śpiiisz?? miałem ochotę cisnąć tabletem o najbliższą ścianę.  Podczas gry mamy do wyboru dwa rodzaje sterowania. Domyślnie ustawiony jest interfejs dotykowy, na który składają się strzałki lewa-prawa oraz okrągły przycisk odpowiadający za podskok. W menu możemy wybrać również sterowanie za pomocą akcelerometru. Moje odczucie jest takie, że oba dostępne rodzaje sterowania spisują się się przeciętnie – mam wrażenie, że bohater reaguje na poczynania gracza z pewnym opóźnieniem, które często kończy się dla niego tragicznie. Hugo Retro Mania to gra mocno przeciętna. Świadomy, doświadczony gracz wyłapie w niej dużo niedoróbek i błędów, które zniechęcają do dalszej rozgrywki. Nie chcę jednak tego tytułu przekreślać całkowicie – to w końcu produkcja celująca w nieco inną grupę docelową niż zaprawieni w bojach gracze z kilkunastoletnim stażem. Dzieciaki będą zapewne zachwycone znanym z ekranu telewizora bohaterem, który na dodatek przemawia do nich w języku polskim. Ocena dla przeciętnego gracza: 2 Ocena dla dzieci: 4- 