13.11.2012 Okres jesienno-zimowy sprzyja zatraceniu formy, mięśni i przybraniu masy. Jak temu zapobiec? Z jednej strony ważne jest to co jemy, z drugiej to co robimy. Jeżeli macie motywację by podjąć się ćwiczeń, ale nie wiecie jak je dokładnie robić, które na co wpływają oraz czy są bezpieczne, ta aplikacja jest własnie dla Was.  Workout Scheduler jest obszernym zbiorem ćwiczeń, który pomoże nam zachować formę, niezależnie od pory roku. Ćwiczenia podzielono na 10 kategorii oraz jedną dodatkową, opisującą zalety różnych form aktywności (od aerobiku przez jazdę na rowerze, po boks). Podział przebiega głównie ze względu na mięśnie, które wzmacniają i pomagają kształtować zawarte w nim ćwiczenia.  W jednej kategorii znajdziemy od kilku do kilkudziesięciu propozycji ćwiczeń. Do niektórych będziemy potrzebowali dodatkowych przyrządów, do innych wystarczy trochę wolnej przestrzeni. Wszystko to jest opisane w prosty sposób, ale co najważniejsze, zostało wzbogacone o animowane gify. Proste (zazwyczaj składające się z 2 obrazków) animacje towarzysza każdemu z ćwiczeń, dzięki czemu bez problemu zrozumiemy o co w nich chodzi. Przesuwając palcem w prawo otrzymujemy opis tego co musimy zrobić krok po kroku.  Każde ćwiczenie możemy dodać do naszej listy oraz przypisać mu konkretny cykl, ilość powtórzeń, dodać przypomnienie. Dzięki temu stworzymy swój indywidualny tryb ćwiczeń, bez potrzeby ciągłego ich wyszukiwania. Warto dodać też swój profil, w którym zapisujemy informacje o swojej wadze czy też wzroście. Wprawdzie pełni on rolę, głównie informacyjną, ale potrafi być pomocny. Całość zamyka zakładka z losowo prezentowanymi radami i ciekawostkami odnośnie ćwiczeń.  Choć aplikacja stara się być wierna trybowi Metro to nie wygląda zbyt atrakcyjnie. Spora w tym rola dobranych barw oraz niskiej jakości grafik i animacji. Jest to zapewne celowe działanie, aby przy tak sporej ilości gifów, nie obciążać zbytnio całego programu. Workout Scheduler to bardzo solidna baza informacji i wskazówek o tym jak dbać o naszą formę i budowę ciała. W jednej aplikacji zebrano potężny zestaw ćwiczeń, dodatkowo zaprezentowano je w czytelnej formie, czyli za pomocą animacji. A to wszystko za darmo, do pobrania z Waszego Marketplace. 