20.02.2012 Osmos to wszystko i nic. Nie jest to gra podobna do żadnej innej. Nie jeździmy tu samochodami, nie strzelamy z broni, nie gramy w piłkę nożną. Osmos bazuje na idei organizmów pochłaniających się nawzajem. Bajeczna oprawa graficzna dodaje mistycyzmu, a także budzi skojarzenia z największą nieznaną – kosmosem. Jak w to się gra? Na ekranie widzimy organizmy, przypominające komórki. W zależności od wielkości zmieniają one kolor. Jeśli są większe od nas, czyli możemy stać się ich pożywką, przybierają barwy ostrzegawcze, bardziej intensywne, zbliżone do żółci. Dużo tutaj również kolorów niebieskiego i fioletowego, które to barwy są w grze neutralne.  Gra polega na wchłanianiu mniejszych organizmów i unikania tych większych od nas, żeby samemu nie zostać wchłoniętym. Proces wchłaniania nie jest natychmiastowy, dlatego zbliżenie się do większego obiektu nie kończy od razu gry. Uciec możemy wyrzucając masę z własnego organizmu. Masę tę następnie możemy zebrać, przybierając poprzednie rozmiary. Poziomy gry są zróżnicowane. Jednego razu lądujemy na planszy wypełnionej samymi większymi od nas obiektami, które musimy odepchnąć od siebie siłą, która powstaje podczas wyrzucania z siebie masy. Innym razem naszym zadaniem staje się wchłonięcie tylu organizmów, by stać się największym na planszy. Niektóre poziomy budzą wyraźne skojarzenia z kosmosem, gdyż na przykład poruszamy się wraz z innymi organizmami po osi wokół jakiegoś dużego obiektu – niczym planety wokół gwiazdy. Czy warto? Jest to jedna z najciekawszych, najpiękniejszych i najbardziej wciągających gier, w jakie grałem. Sprawia olbrzymią frajdę, a dodatkowo rozbudza zmysł estetyczny. Dzięki miłej oprawie i bezkrwawej rozgrywce nadaje się zarówno dla dorosłych, jak i dzieci. Wersja demo jest dostępna do pobrania za darmo. Jest to typowa wersja demonstracyjna z ograniczeniem poziomów. Pełna wersja kosztuje natomiast około 10 złotych. Polecam!  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 