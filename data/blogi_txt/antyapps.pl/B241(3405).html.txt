07.08.2012 Pamiętacie Space Invaders? Starsi miłośnicy elektronicznej rozrywki z uśmiechem przytakną, młodsi raczej też — w końcu te potworki na które składa się kilka pikseli na krzyż od lat na stałe zadomowiły się we współczesnej kulturze popularnej. Sam spędziłem długie godziny zagrywając się w eksterminację moim pikselowym statkiem całej zgrai kosmicznych najeźdźców niemal na wszystkich platformach. Teraz nadszedł czas także odeprzeć wrogą inwazję na urządzeniach z Androidem oraz iOS. Kto spędził swoje przed Galagą i Space Invaders, temu z pewnością chwilę zajmie przestawienie się na zupełnie nowy tryb zabawy, w którym to strzelamy… automatycznie. Naszym zadaniem jest po prostu nawigować między prawą i lewą stroną ekranu tak, by unikać lecących w naszą stronę pocisków oraz sprawnie celować w przeciwników. W tym celu musimy jedynie dotykać prawej lub lewej strony ekranu. Jeżeli zaś zechcecie zmienić broń, należy przytrzymać palcem statek. Pojawi się wówczas menu z którego możemy wybrać jedną z dostępnych dla nas w danym momencie broni. Tych nigdy nie brakuje, a do tego warto również wspomnieć, że każdą z nich można udoskonalać.  W grze dostępnych jest ponad 100 poziomów, które wystarczą na kilka dobrych godzin zabawy. Kiedy zaś uznacie, że zabawa zrobiła się zbyt prosta, wystarczy w menu wybrać kolejny poziom trudności (w sumie dostępne są trzy), a gwarantuję Wam, że tak naprawdę zabawa zaczyna się od nowa — to zupełnie inny kaliber mocy. Samo Radiant do najłatwiejszych również nie należy przez brak punktów kontrolnych. Po każdej porażce rozpoczynamy zabawę od początku. A jak już wspomniałem, że twórcy przygotowali dla nas ponad sto plansz przeplatanych walkami z bossami.  Oprawa cieszy oko i ucho od samego początku. Rozświetlone pikselowe stwory wymieszana z kosmiczną muzyką tworzą idealną kombinację. Miłym akcentem są również wstawki fabularne przed walkami, które nadają grze nieco kolorytu i humoru.  Radiant to jeszcze jeden klon jednego z najbardziej kultowych pomysłów z kategorii gier wideo. Rozbudowany, wymagający i okraszony wyśmienitą oprawą, która tworzy niesamowity klimat. Długi, wciągający i mimo uproszczonego sterowania wciąż ponadczasowy. Będą się przy nim wyśmienicie bawić zarówno starzy wyjadacze, którzy swoje stracili przy automatach, jak i młodsi, którzy dopiero poznają magię pokonywania pikselowych najeźdźców. Gra dostępna jest zarówno na urządzenia z iOS jak i Androidem — w obu przypadkach gra jest płatna i kosztuje odpowiednio 0,99$ / 6,99 pln. Ocena: 5+ 