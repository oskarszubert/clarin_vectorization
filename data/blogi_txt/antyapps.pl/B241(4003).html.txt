27.11.2013 GTA, Baldurs Gate, X-COM, urządzenia mobilne nie przestają udowadniać jak spore są ich możliwości w temacie gier. Coraz więcej pełnoprawnych komputerowych pozycji trafia na nasze smartfony i tablety. Pomimo tego wyścigu możliwości, prostsze gatunki wciąż mają się dobrze. Jednam z najpopularniejszych są gry logiczne i to właśnie do nich zalicza się recenzowana Strata. Strata to typowa gra logiczna. W jej zasady wprowadzi nas krótki przewodnik, który za pomocą kilku plansz przedstawi nam założenia rozgrywki. Naszym zadaniem jest takie rozmieszczenie kolorowych pasków, aby znajdujące się pod nimi kwadraty uzyskały kolory jak na wzorze początkowym. Utrudnieniem jest fakt, że kwadrat przyjmuje kolor ostatniego (najwyższego) paska jaki przez niego przebiega. Biorąc po uwagę, że te często się przecinają, trzeba dobrze zaplanować kolejność ich rozkładania. Wraz z kolejnymi poziomami przybywa pół, wzorów i kolorów. Z początkowych kwadratów 2×2 przechodzimy do plansz 4×4 a nawet 6×6. Zabawę dodatkowo utrudnia fakt, że na każdej z plansz musimy położyć odpowiednią ilość tasiemek. Nawet jeżeli będzie się nam wydawało, że wszystkie pola są zakryte, ale pozostanie choć jeden kwadrat symbolizujący ruch, poziom nie będzie zakończony. Plansz jest sporo, nie udało mi się wszystkich zliczyć, ale co najmniej kilkadziesiąt. Podzielono je na mniejsze pakiety, a te na poszczególne akty. Poziom trudności rośnie stopniowo, a spora dowolność w wyborze plansz pozwala uniknąć efektu blokady na jakimś wyzwaniu.  Tym co najbardziej urzekło mnie w Strata jest jej oprawa audiowizualna. Dopracowana w najmniejszym detalu, klimatyczna i niezwykle spójna. Grafika, muzyka, dźwięki, rozgrywka to wszystko przeplata się ze sobą i sprawia że obcowanie z grą jest niezwykle przyjemne. Jedyne zastrzeżenia mam do jakości dźwięków. Przy wyższej głośności nie brzmią najlepiej. Strata pozytywnie mnie zaskoczyła. Choć to tylko kolejna gra logiczna, to dzięki świetnemu wykonaniu wyróżnia się w tłumie innych. Przy okazji stwarza ciekawe wyzwania. Gra posiada rozbudowaną wersję próbną. Za pełną przyjdzie nam zapłacić 10,49zł. Czy warto? Jeżeli jesteście miłośnikami tego gatunku, a demo was wciągnie to zapewne będą to dobrze wydane pieniądze. W innych przypadku lepiej poczekać na promocje. 