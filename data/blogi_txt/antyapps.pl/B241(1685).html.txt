27.12.2012 Z Icy Tower po raz pierwszy zetknąłem się przed wieloma laty na… szkolnej lekcji informatyki. Jako jeden z tych szczęściarzy, którzy w domu także mieli dostęp do sieci, szybko i swój komputer uzbroiłem w tę prostą, acz niesamowicie wciągającą, darmową produkcję. Trochę przy niej spędziłem, dlatego też z nieskrywaną przyjemnością sięgnąłem po Icy Tower 2 — za którym, podobnie jak w przypadku pierwowzoru — stoi szwedzkie studio Free Lunch Design. To jedna z tych gier, których zapomnieć się nie da — mimo że tylko skaczemy do góry, to po każdej przegranej nie odpuszczamy, bo „tym razem na pewno uda nam się pobić nasz dotychczasowy rekord”. Z tym bywa różnie, pewnym jednak jest, że zabawa ta wciąga jak bagno. I mimo że w wydaniu mobilnym brakuje nieustannego uderzania w spację by wskoczyć wyżej, gdyż bohater hopsa automatycznie, a my jedynie nawigujemy nim wychylając telefon w prawą / lewą stronę lub naciskając stronę ekranu, w którą ma podążać, to udało się zachować choć część klimatu który towarzyszył wydaniu sprzed lat. Wówczas było to coś niespotykanego, jednak zarówno na Androida jak iOS wśród takich gier możemy przebierać — w zależności od humoru i kolorów w jakie mamy się ochotę się wpatrywać. Niespecjalnie wyróżnia się na tle konkurencji — z każdym przekroczonym progiem schodków wskakujemy na nowy level, gdzie czekają na nas nieznane dotychczas pułapki. W grze cały czas zbieramy porozrzucane po planszy żetony — jak się pewnie domyślacie, za te możemy kupować power-upy oraz nowe części garderoby dla naszego awatara. Jeżeli znudzi Wam się żmudne skakanie w celu ich pozyskania, zawsze możecie sypnąć złotówkami i nabyć ich zestaw w ramach mikrotransakcji. Ciekawą opcją jest również możliwość wykupienia podwójnej wartości żetonów, dzięki czemu ich zbieranie może być mniej uciążliwe — za taką przyjemność przyjdzie nam jednak zapłacić blisko 9 złotych, co jest, moim zdaniem, kwotą dość sporą. Niestety nie ma możliwości odblokowania tej opcji za zdobyte podczas zabawy żetony. Pod względem technicznym Icy Tower 2 jest zupełnym średniakiem. To solidnie przygotowana gra, która niczym specjalnie się nie wyróżnia ani na plus, ani tym bardziej na minus. Wizualnie prezentuje się dobrze, ale bez żadnych fajerwerków; podobnie zresztą jest w przypadku udźwiękowienia. Icy Tower 2 to kolejna gra, którą niezwykle trudno jest mi ocenić. Dlaczego? Ano przede wszystkim ze względu na sentyment — choć warto powiedzieć wprost, że z pierwowzorem nie ma ona specjalnie dużo wspólnego. Nie zepsujemy spacji, nie pooglądamy pikseli; jedynym elementem wspólnym jest próba wyskakania jak największej liczby punktów. Inna sprawa jest taka, że podobnych produkcji na urządzeniach mobilnych mamy pod dostatkiem i nostalgia to chyba trochę za mało, by przyciągnąć na dłużej. Mimo wszystko warto sprawdzić, tym bardziej że nowe wcielenie Lodowej Wieży dostępne jest za darmo zarówno na iOS jak i Androida. 