13.11.2012 W dobie smartfonów i tabletów mobilne blogowanie nigdy nie było prostsze. Obecnie niemal każda platforma blogowa posiada odpowiednio skalibrowaną aplikację mobilną, pozwalającą użytkownikom na tworzenie i dodawanie postów prosto z telefonu czy tabletu. Jedną z lepszych takich aplikacji posiada Tumblr, ale właśnie wyrasta mu poważna konkurencja i to nie tylko na rynku mobilnym. Zapd to naprawdę interesująca produkcja. Jest skrzyżowaniem aplikacji społecznościowej, z kreatorem stron internetowych oraz klientem bloga. Za jej pomocą możemy w kilkanaście sekund utworzyć stronę www i zacząć się na niej udzielać, a co ważniejsze, dostępna ona będzie nie tylko za pośrednictwem aplikacji mobilnej. Zacznijmy jednak od początku. Pierwsze, co widzimy po uruchomieniu aplikacji to dość tradycyjny stream, bez którego żadna social mediowa produkcja mobilna nie może się obejść. Po prawej stronie mamy wysuwane menu z listą znajomych i użytkowników, po lewej menu z odnośnikami do aktywności społeczności oraz naszej. Stream składa się z wpisów, a właściwie, z mini-blogów, których użytkownik może zrobić ile mu się podoba (z tego co zauważyłem, przeważają oczywiście fotograficzne). Danego bloga możemy wyświetlić w przeglądarce, lub podzielić się nim via mail, SMS lub social media. Dodawane treści możemy lajkować i komentować. Co jednak najważniejsze, nasz mini-blog nie jest dostępy tylko w aplikacji, ale znajdziemy go normalnie w sieci.  Jak utworzyć Zapa (bo tak to nazwano)? Nic trudniejszego. Klikamy na odpowiedni guzik plusa, po czym wyświetla nam się zestaw możliwych motywów graficznych i układów. Po wybraniu któregoś z nich dodajemy nazwę i opis, określamy prywatność tegoż no i oczywiście pierwszą treść. I już, blog gotowy!  Muszę powiedzieć, że twórcy tej aplikacji przyłożyli się do pracy. Szablony są całkiem ciekawe, proste, ale czytelne, nie zabrakło również narzędzi do edycji treści i grafiki. Szczególnie na tę drugą postawiono największy nacisk. Dodawanie zdjęć jest chyba podstawowym celem Zapów, dlatego też po jego zrobieniu można dodać opis, oraz je edytować. Tutaj zaś znajdziemy filtry, będziemy mogli zmienić jego orientację, wykadrować, ustawić jasność, kontrast, nasycenie i wyostrzenie. Sporo tego. Oprócz dodawania zdjęć możemy także wprowadzać tekst, wklejać linki czy zmieniać kolejność samych postów. Wszystko działa naprawdę dobrze.  To, co więc proponują twórcy Zapd to możliwość blogowania, ale z naciskiem położonym na aplikację mobilną. W przeciwieństwie do konkurencji, która tworzy aplikacje do obsługi bloga, w Zapd to z poziomu aplikacji mobilnej zarządza się całym przedsięwzięciem, od utworzenia strony po jej prowadzenie. Oczywiście Zapd nie tworzy typowych blogów, są to raczej bardzo rozbudowane, spersonalizowane profile, którymi można się dzielić, ale i tak zaprezentowano w tej aplikacji ciekawe podejście do tematu. Jest to świetnie przygotowany produkt, który może się podobać. Polecam. 