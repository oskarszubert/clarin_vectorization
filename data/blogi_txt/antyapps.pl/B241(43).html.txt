10.06.2013 7-minute Scientific Workout Timer to aplikacja, która ma za zadanie ułatwić wykonywanie prostych, ogólnorozwojowych ćwiczeń, w przerwie podczas codziennego, często wielogodzinnego wysiadywania przed monitorem komputera. Program jest banalny w obsłudze – na dobrą sprawę, wystarczy jedynie tapnięcie w ikonę, aby uruchomiony został łańcuch zdarzeń, którego efektem końcowym będą sprężyste mięśnie, zgrabna sylwetka i lepsze samopoczucie. Uruchomienie aplikacji rozpoczyna siedmiominutowy cykl prostych ćwiczeń, mających zapewnić odrobinę ruchu dla ciała i trochę odpoczynku dla oczu wpatrzonych od kilku godzin w ekran monitora. Ani czas trwania jednego cyklu ćwiczeń, ani sugerowane aktywności nie są tutaj przypadkowe. Zaproponowany przez twórców 7-minte SWT program treningowy to proste, znane powszechnie ćwiczenia , które każdy może wykonać bez dostępu do jakichkolwiek specjalistycznych sprzętów. Znajdziemy tutaj między innymi: pajacyki, pompki, brzuszki, przysiady i tym podobne czynności, których regularne wykonywanie powinno zapewnić nam jako-taką sprawność.  (…) 3. Zaleca się robienie 10 minutowych przerw w pracy (przeznaczonych na wykonywanie pracy o innym charakterze bądź odpoczynek) po każdej 1 lub 2 godzinach pracy. 4. Zaleca się, aby podczas przerw w pracy z komputerem, wykonać kilka ćwiczeń relaksujących (…)* Oficjalne zalecenia mówią o robieniu około 10-minutowych przerw w pracy – prawie idealnie pokrywa się to z czasem trwania jednej serii treningowej proponowanej przez 7-minute SWT.  Prezentacja ćwiczeń na ekranie tabletu/smartfona jest bardzo minimalistyczna. Uruchomienie aplikacji jest równoznaczne z rozpoczęciem kilkuminutowego cyklu treningowego (brak jakiegokolwiek menu, czy wprowadzenia). Na ekranie tabletu/smartfona wyświetlana jest symboliczna sylwetka oraz nazwa aktualnie wykonywanego ćwiczenia. Damski głos informuje nas o przerwach pomiędzy ćwiczeniami oraz czyta nazwy kolejnych jednostek treningowych. Wszystko odbywa się automatycznie, a odliczanie kolejnych 25-cio sekundowych serii przysiadów/pompek/wymachów itp. zostało przedstawione w formie liczbowej i graficznej. Aplikacja wygląda bardzo ciekawie i działa bezproblemowo, ale ma moim zdaniem kilka poważnych wad, które dyskwalifikują ja jako prostego asystenta treningowego. Najważniejsze  braki pozwoliłem sobie wymienić w punktach:  brak możliwości ustawienia w programie przypomnień o zalecanej przerwie w pracy brak edycji listy ćwiczeń (te które zostały zawarte w aplikacji zawsze serwowane są w takiej samej kolejności, co jest prostą drogą do znudzenia, zniechęcenia i spadku ich efektywności) niemożność ustalenia czasu trwania poszczególnych jednostek treningowych   Bez możliwości wprowadzenia choćby części z tych zmian 7-minute SWT jest w moim przypadku aplikacją mało użyteczną. Z informacji, które możemy przeczytać w opisie w AppStore wynika, że autorzy programu usilnie pracują nad aktualizacją, która ma dodać kilka praktycznych funkcji. Mam nadzieję, że kolejna, nieco bardziej rozbudowana wersja 7-minte SWT szybko ujrzy światło dzienne. Aplikacja na urządzenia z systemem iOS została wyceniona na 2,99$. 7-minute Scientific Workout Timer dostępne jest również na urządzenia z systemem Android. Aplikację w tej wersji pobierzecie stąd. *Podstawowe rady dla osób pracujących z komputerem/Zalecenia ogólne (cytat pochodzi ze strony Centralnego Instytutu Ochrony Pracy) 