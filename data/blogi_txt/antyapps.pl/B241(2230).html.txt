05.04.2013 Kobiety uwielbiają metamorfozy, jednak ze zmianami w wyglądzie wiążą się zawsze niepewności i obawy „czy będę dobrze wyglądać?”. Na nic zdają się tu niestety męskie zapewnienia, że ładnemu we wszystkim ładnie, dlatego firma ModiFace postanowiła stworzyć serię aplikacji umożliwiających wizualizację nowego wizerunku stworzoną w oparciu o zdjęcie. Jedną z nich jest Makeup, który pomoże paniom w doborze odpowiedniego makijażu, fryzury lub ewentualnych dodatków. Jako świeżo upieczona wizażystka mamy do wyboru: czy będziemy pracować na zdjęciach jednej z 8 modelek (panie mają tu zróżnicowaną urodę, kolor skóry, oczu i włosów), czy zaimportujemy do programu własne zdjęcie. Do wyboru mamy album w telefonie, nasze zdjęcia z Facebooka oraz możliwość wykonania nowego zdjęcia. Gdy już wybierzemy obraz, na którym planować będziemy kolejne metamorfozy, określamy linię oczu, ust i brwi tak, aby wprowadzane zmiany pojawiły się we właściwym miejscu na twarzy. Od teraz możemy rozpocząć wprowadzanie zmian. Twórcy aplikacji oddali w ręce użytkowniczek narzędzia do modyfikowania oczu, ust, całej twarzy i włosów. Udostępniono także dział dodatków takich jak okulary, kapelusze, czy spinki do włosów. Użytkowniczki aplikacji będą mogły nakładać na zdjęcie wszelkiego rodzaju cienie, maskary, szminki i wszystkie inne kosmetyki, z jakich na co dzień korzystają, a których nazwy są mi niestety obce. Możliwości są jednak ogromne, a każde z narzędzi posiada szeroki wachlarz kolorów i odcieni, które imitują na zdjęciach prawdziwe specyfiki podkreślające kobiece wdzięki. Twórcy aplikacji zadbali również o przycisk „compare”, umożliwiający porównanie efektu „przed” i „po” wirtualnej metamorfozie.  O ile modyfikacje przeprowadzane na zdjęciach modelek udostępnionych przez twórców aplikacji nie sprawiają większych problemów, o tyle modyfikowanie zdjęć własnych jest nieco kłopotliwe. Trzeba spędzić trochę czasu nad właściwym ustawieniem konturów oczu czy ust tak, aby uzyskać odpowiedni efekt po nałożeniu na twarz konkretnych cieni czy linii. Dodatkowo możemy także zmodyfikować parametry samego zdjęcia, takie jak kontrast i jasność. Zadbano także o funkcję cofania się do poprzedniego kroku, jeśli jakiś zabieg niekoniecznie wyszedł nam tak jak należy. Jeśli zasoby Makeup byłyby niewystarczające, za 9,99 ZŁ można pobrać wersję Premium. Poza dodatkowymi akcesoriami i nowymi kolorami cieni czy pudrów, płatna wersja aplikacji pozbawiona jest wszystkich reklam. Makeup to naprawdę dobrze skonstruowana aplikacja pozwalająca paniom sprawdzić, jak będą wyglądać w określonym makijażu czy nowej fryzurze. Myślę, że jeśli nie potraktujecie aplikacji do końca serio, to i tak może ona dostarczyć dużo radości wszystkim tym, którzy lubią wyobrażać sobie siebie i swoich znajomych w zupełnie nowych odsłonach. 