14.01.2012 Info WP.PL to jedna z pokaźnego katalogu aplikacji od Wirtualnej Polski. Ten pierwszy polski portal internetowy wciąż się rozwija, między innymi udostępniając swoje treści na kolejnych to urządzeniach. Aplikacja informacyjna była dostępna już wcześniej, jednak teraz została przebudowana. Czy warto się nią zainteresować? Info WP.PL to przede wszystkim informacje, które dostępne są także z poziomu strony www. Jest tutaj wbudowany moduł pogody, jednak myślę, że osoby zainteresowane wiadomościami pogodowymi mają już odpowiednie widżety na pulpitach. Program jest przeznaczony zatem głównie dla tych, którzy czytają na codzień Wirtualną Polskę i chcieliby robić to z poziomu smartfona. Drugą grupą docelową są osoby, którym zależy na niusach ze świata z poziomu telefonu i nie liczy się dla nich, skąd te informacje pochodzą. Tym pierwszym aplikacja z pewnością się spodoba. Jest naprawdę dobrze rozplanowana. Pasek zakładek pozwala nam przełączać się między kategoriami: Wiadomości, Finanse, Sport, Rozrywka oraz Galerie. W każdej z nich możemy wybrać następnie podkategorię typu Polska czy Świat. Szczególnie ciekawą funkcją aplikacji jest dostarczanie wymienionych już galerii zdjęć, gdyż znacznie przyjemniej przyswaja się z małego ekranu obrazy, aniżeli tekst. Odnośnie wiadomości pogodowych, program korzysta w tym celu z geolokalizacji, dzięki której ustala, dla jakiego miasta pogodę podawać. Program jest naprawdę dobrze rozplanowany, jednak osobom z drugiej grupy – którzy po prostu chcą świeżych niusów ze świata – proponuję inną aplikację. Pomimo tego, że Info WP.PL jest naprawdę dobrym narzędziem, osobiście bardziej do gustu przypadł mi Onet News. Program Wirtualnej Polski jest zbyt sztywny. Jego dopasowane, choć ostre kształty i szara kolorystyka sprawia, że program wydaje się przeznaczony raczej dla smutnych biznesmenów, aniżeli przeciętnych użytkowników Androida. Aplikacja Onetu ma znacznie przyjemniejszy design i nowoczesny sposób nawigowania. Info WP.PL jest dostępne w Android Markecie za darmo. Wszystkich zainteresowanych zachęcam do pobrania, przetestowania, a następnie zostawienie swojej opinii w komentarzu.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 