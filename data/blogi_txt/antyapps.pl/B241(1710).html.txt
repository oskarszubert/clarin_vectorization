04.01.2012 Jak to się dzieje, że gra, w której po prostu biegniemy przed siebie, a nasze ruchy ograniczone są jedynie do uderzenia, wślizgu i skoku, potrafi tak wciągnąć? Nie mam pojęcia, wiem jednak, że I Must Run! to rewelacyjna, choć w zasadzie prosta gra. Wciąga na wiele godzin i zdecydowanie jest warta tych groszy, które wynoszą jej cenę w Android Markecie. Jak w to się gra? W I Must Run! kierujemy bohaterem, który jest zbiegiem więziennym. Dokonał ucieczki, gdyż musi uratować swoją żonę. Ma na to tylko 24 godziny. Grając w ten tytuł tak na prawdę nie musimy w ogóle interesować się fabułą, gdyż jest to po prostu otoczka gry. Same 24 godziny rozliczane są w tej grze tak samo jak w The Sims, to jest jedna godzina trwa tak na prawdę jedną minutę. Jak można się domyślić – musimy w grze przetrwać te 24 minuty, aby dojść do końca gry. W trakcie rozgrywki możemy operować jedynie trzema ruchami – uderzeniem, ślizgiem i skokiem. Podoba mi się sposób, w jaki odpowiednie przyciski zostały rozmieszczone na ekranie. Tak na prawdę nie ma na nim narysowanych żadnych ikon, gra trzyma się prostej zasady – dolna część ekranu to ślizg, lewa górna to uderzenie, a prawa górna to skok. Podwójne wyzwolenie tego ostatniego powoduje dłuższy skok, który kończy się przy lądowaniu fikołkiem. Gra jest naprawdę wciągająca dlatego, że jest po prostu trudna. Do dalszej gry nakręca nie tylko piłowanie wyników, ale także cel dojścia do końca gry. Czy warto? I Must Run! występuje w dwóch wersjach – darmowej i płatnej. Różnią się od siebie tym, iż pierwsza zawiera reklamy oraz jest ograniczona – nie ma domyślnie trybu Endless oraz pakietu trzech żyć. W przypadku darmowej wersji jedno spadnięcie w przepaść kończy się rozpoczęciem gry od nowa. W wersji darmowej dostajemy jednak na starcie 50 punktów i możemy dokupić te dwa bonusy, które w wersji płatnej występują domyślnie. Tryb Endless kosztuje właśnie 50 punktów, 3 dodatkowe życia – 45 punktów. Dodatkowe punkty możemy zebrać instalując aplikacje partnerskie i wykonując w nich jakieś konkretne zadanie. Uważam, że zdecydowanie warto kupić wersję płatną. Kosztuje niecałe 5 złotych i jest warta tych pieniędzy. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 