17.12.2013 Produkcje utrzymane w konwencji grozy i platformy mobilne mają ze sobą stosunkowo niewiele wspólnego, mimo, że developerzy starają się wprowadzać je do sklepów z aplikacjami. Trudno bowiem bać się gry na małym 5-calowym ekranie. Hopeless: The Dark Cave być może to zmieni, bo tym razem postawiono maksymalnie na klimat, który daje się we znaki już przy pierwszej rozgrywce. Hopeless: The Dark Cave jest stosunkowo prostą, ale przy tym szalenie klimatyczną produkcją. Jak możecie zaobserwować powyżej, twórcy określają ją, jako „Cute and lovable horror game”. Cóż, głównie bohaterowie, czyli świecące żółte kropelki, rzeczywiście prezentują się tutaj uroczo i ujmująco. Znacznie mniej przyjazne jest otoczenie, które stanowi absolutna ciemność.  Zadanie gracza jest teoretycznie proste – likwidować nadchodzące stwory za pomocą trzymanego przez kropelkę pistoletu. Co i rusz zamiast kreatur z ciemności wyłaniają się inne kropelki. Musimy uważać, aby ich nie zastrzelić, bo przyłączają się do drużyny. Po zgromadzeniu odpowiednio licznej ekipy, przechodzimy do kolejnej rundy, gdzie ciemność jest równie ciemna, a kreatury równie potworne. Przegrywamy, gdy stwory porwą ostatnią na planszy kropelkę.  Ten prosty gameplay daje ogrom satysfakcji i jest wbrew pozorom szalenie dynamiczny – szczególnie w późniejszym stadium rozgrywki, gdzie stworów jest więcej. Szkoda tylko, że są one cały czas takie same. Miło by było zobaczyć inne, bardziej wymyślne kreatury, co by jednocześnie podniosło poziom trudności zabawy.  Hopeless: The Dark Cave nie wykorzystuje Google Play Games API. Zamiast tego możemy rywalizować ze znajomymi z Facebooka. Szkoda, bo rozwiązania dostarczone przez Google sprawdzają się w tym celu o wiele lepiej. Nie zabrakło tutaj natomiast systemu mikropłatności, za które możemy kupować ulepszenia oraz dodatkowe kropelki. Gra jest dopiero w początkowym stadium rozwoju, bo znaczna część opcji jest jeszcze zablokowana i opatrzona tabliczką „coming soon”.  Hopeless: The Dark Cave to chyba pierwsza tak klimatyczna, a przy tym przyjemna w odbiorze gra mobilna, której udało mnie się wciągnąć na tak długo. Po pewnym czasie pojawia się jednak monotonna spowodowana dość prostym gameplayem i małym zróżnicowaniem. Twórcy co prawda zapowiadają wdrażanie nowości, ale czy zdążą przed znużonymi graczami klikającymi przycisk „odinstaluj”? 