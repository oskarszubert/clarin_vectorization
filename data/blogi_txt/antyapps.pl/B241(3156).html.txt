18.07.2012 GuidePal Offline City Guides jest mobilną wersją witryny guidepal.com, która pełni rolę przewodnika online po najciekawszych miastach na świecie. Seria aplikacji z logo serwisu została wydana na najpopularniejsze systemy zainstalowane na naszych smartfonach i tabletach. W Windows Marketplace oraz Google Play znajdziemy przewodniki dla poszczególnych miast wydane w formie osobnych aplikacji, w AppStore natomiast, obok pojedynczych przewodników znajdziemy również aplikację umożliwiającą korzystanie z całej bazy serwisu. Mam mieszane uczucia jeżeli chodzi o GuidePal. Wizualna strona aplikacji oraz interfejs są wyśmienite. Menu główne programu składa się z kilkudziesięciu zdjęć przedstawiających obiekty charakterystyczne dla konkretnych miast. Wybierając konkretną fotografię użytkownik przenoszony jest do mapy miasta, które go interesuje.  Należy pamiętać, że GuidePal informacje pobiera za pośrednictwem sieci, więc bardzo często trzeba uzbroić się w nieco cierpliwości, póki ujrzymy na ekranie mapę wybranego miasta. Istnieje również możliwość pobrania interesującego nas przewodnika zawczasu – w takim wypadku będzie on dostępny również offline.  Przewodnik dla każdego miasta składa się z tych samy elementów. Główną jego część stanowi mapa z naniesionymi na nią atrakcjami i obiektami, które mogą zainteresować potencjalnego turystę. Znajdziemy tu więc hotele, restauracje, zabytki itp. Z rozwijanego bocznego paska menu dowiemy się kilku ciekawostek o danym mieście, każdemu obiektowi stanowiącemu atrakcję turystyczną poświęcone jest również kilka linijek tekstu.  W tym miejscu dochodzę do wspomnianych na początku tekstu mieszanych odczuć związanych z testowaną aplikacją. Liczba obiektów na mapach miejskich w GuidePal jest bardzo skromna. Chyba po taz pierwszy spotkałem się z przewodnikiem oferującym tak niewielką liczbę informacji. Nie ma co liczyć na to, że za pośrednictwem programu dowiemy się o jakiejś wyjątkowej atrakcji, o której nie słyszelibyśmy już przynajmniej kilka razy przed wyjazdem do danego miasta. Ponadto, podróżnicy szukający tańszych alternatyw niż 4-gwiazdkowe hotele i znane restauracje mogą się poczuć zawiedzeni. GuidePal skierowane jest raczej do zamożnych turystów. GuidePal jest kolejną testowaną przeze mnie aplikacją – po Weather HD, która prócz bardzo ciekawej strony wizualnej, ma do zaoferowania niewiele więcej. W przypadku wspomnianej cyfrowej stacji pogodowej można się jednak pokusić o inne jej wykorzystanie (animowana cyfrowa ramka),  Guidepal jest dla mnie natomiast całkowicie nieużyteczne. Opis dotyczy wersji aplikacji przeznaczonej na system iOS. 