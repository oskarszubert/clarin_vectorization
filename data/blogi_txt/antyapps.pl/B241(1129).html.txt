07.08.2013 Jednym z atutów wprowadzonego kilka dni temu na amerykański rynek smartfona Moto X jest możliwość uruchomienia aplikacji aparatu za pomocą ruchu dłonią. W Google Play zadebiutowała natomiast aplikacja, dzięki której w podobny sposób możemy wywoływać każdy inny program. Czy Twisty Launcher sprawdzi się w praktyce? Uruchamianie aplikacji gestami jest na pewno interesującą innowacją. Trudno jednak powiedzieć, na ile okaże się praktyczne. Wspomniany model Moto X dopiero debiutuje na rynku, więc użytkownicy nie zdążyli jeszcze ocenić jego funkcji. Możemy to zrobić my, instalując Twisty Launcher. Aplikacja posiada prosty, wykonany w oparciu o sugestie Google interfejs. Znajdziemy tutaj kilka charakterystycznych ramek, na których twórcy umieścili poszczególne polecenia. Nie jest tego zbyt wiele. Prawdę powiedziawszy możemy jedynie określić, czy gesty będą aktywne na ekranie blokady po podświetleniu ekranu. Nie mamy również możliwości własnego tworzenia gestów – udostępniono nam jedynie trzy predefiniowane.   Podstawowym gestem jest w jednym z kierunków, tak by przez chwilę ustawił się w pozycji poziomej, a następnie powrót do stanu początkowego. W ten sposób uruchomimy aparat. Do dyspozycji oddano nam jednak jeszcze dwa inne ruchy: obrócenie telefonu leżącego płasko oraz ustawionego pionowo. Funkcje te są jednak już dostępne dla osób, które zapłacą za wersję premium (nieco ponad 3 złote). W wersji darmowej właściwie nie mamy żadnego wpływu na to jak działają i jakie aplikacje uruchamiają poszczególne gesty. Czy to działa? Jak najbardziej. Szybki ruch smartfona w wybranym kierunku natychmiastowo uruchamia aplikację aparatu, co może być przydatne w sytuacjach, gdy błyskawicznie chcemy zrobić zdjęcie. Co prawda Google i tak ułatwił ten proces dodając aparat do ekranu blokady, ale jego uruchomienie może być niemożliwe w sytuacjach, gdy mamy brudne lub mokre ręce.   Twisty launcher to raczej ciekawostka, która zainteresuje pewnie jedynie pasjonatów efekciarskich rozwiązań. Cena wersji premium aplikacji nie jest wysoka, ale też możliwości, które oferuje nie są zbyt imponujące. Szkoda, że liczba gestów jest taka mała, a ich personalizacja i konfiguracja bardzo ograniczona. Pozostaje liczyć, że aktualizacje zmienią ten stan rzeczy. Warto też mieć na uwadze, że program może nie współpracować ze wszystkimi modelami urządzeń. Oficjalnie twórcy przyznają się do braku wsparcia dla smartfona HTC One. 