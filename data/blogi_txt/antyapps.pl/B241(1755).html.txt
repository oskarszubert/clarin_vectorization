27.05.2013 Mimo że sam dzieciństwo przeżywałem jeszcze w czasach, kiedy musiała mi wystarczyć wyobraźnia i kilka ilustracji do czytanych przez rodziców bajek, to nie mogę wyjść z podziwu ile dóbr dostają najmłodsi w dzisiejszych czasach. Ciągle mam okazję natknąć się na jakąś solidnie skrojoną grę edukacyjną czy choćby aplikacje takie jak DRAWNIMAL. Na Backyard at Twilight: A Stella and Sam Adventure również trafiłem przypadkiem i od razu zostałem „kupiony”.  Opowieść nie jest specjalnie długa, ani nawet wciągająca. Tym co mnie tak urzekło, była sama jej oprawa — śliczna „kreska”, profesjonalny odczyt wszystkich kwestii dialogowych i przemykająca się gdzieniegdzie muzyka. Jak doczytałem się w opisie aplikacji, bazuje ona na serii książek i kreskówek o tym samym tytule, a nocna przygoda na podwórku — podobnie jak cała reszta dostępnych w AppStorze tytułów ze Stellą i Samem — jest po prostu dodatkiem i rozwinięciem. Na dobranoc czy dzień dobry, dla wszystkich, którzy nie chcą się rozstawać ze swoimi ulubionymi bohaterami.  Jak już wspominałem, historia do specjalnie długich nie należy. Ale oprócz cieszących oko animacji, wpleciono weń również kilka mini-gier dla najmłodszych. Łapanie świetlików, które ustawiają się w pewien symbol, czy odpowiednie łączenie gwiazd na niebie — to nie są skomplikowane akcje, ale myślę, że dla trzylatków którzy są głównym targetem przygód Stelli i Sama, potrafią być emocjonujące i dające ogromnie dużo frajdy, kiedy uda się dobrnąć do ich końca :) Wystarczy trochę pomazać po ekranie i gotowe! Dla zniecierpliwionych miłośników tej pary przygotowano także możliwość skakania między rozdziałami, by móc pominąć samą historyjkę i od razu przejść do zabawy. Z perspektywy naszych maluchów ogromnym minusem może okazać się brak rodzimej wersji językowej. Szkoda. Nie wiem czy przy obecnym wachlarzu wyborów to wciąż działa, ale sam niczym zahipnotyzowany wpatrywałem się w kreskówki na anglojęzycznym Cartoon Network, co bardzo mi później pomogło przy nauce języka Szekspira.  Backyard at Twilight: A Stella and Sam Adventure, ale nie tylko — bo tak naprawdę cała seria aplikacji ze Stellą i Samem, to solidnie przygotowane propozycje dla najmłodszych. Krótkie historie okraszone prostymi grami i po brzegi wypełnione pięknymi animacjami i rysunkami, od których wręcz nie można oderwać wzroku. Interaktywną opowieść można nabyć w AppStorze i przyjdzie nam za nią zapłacić 2,69 euro. 