20.02.2012 Za Starfighter Overkill odpowiada Rapid Turtle Games i trzeba przyznać, że talentu panowie do wymyślania tytułów nie mają. Na szczęście podobnie jak w przypadku książek, nie to jest najważniejszą częścią produktu decydującą o jego wartości. Ta gra pokazuje, że gdybyście szukali po samych tytułach, to ominęlibyście całkiem smakowity i, przede wszystkim, prześliczny kąsek.  Starfighter Overkill należy do wyznawanego przeze mnie gatunku strzelanin. W przeciwieństwie do recenzowanych niedawno gier Cave, tutaj przedstawienie akcji jest horyzontalne, a co za tym idzie – lecimy w prawo.  Założenia są jednak z grubsza zbliżone. Jest tylko znacznie prościej. Nie mamy możliwości wybrania statku czy też pilota – opcja jest tylko jedna, toteż po wybraniu opcji PLAY zasiadamy od razu za sterami i lecimy. Tutaj zamiast przechodzić poszczególne plansze, naszym zadaniem jest niszczenie nadlatujących hord przeciwników. Analogicznie do popularnych ostatnio strzelanin FPS, fale oponentów się nie kończą – stają raczej coraz trudniejsze w pokonaniu. Raz na jakiś czas pojawia się też większy boss, który sprawi nam niemało problemów. Jeśli chodzi o sam system rozgrywki, to jest prosto do bólu – nie ma tutaj żadnej możliwości „współgrania” ze strzałami przeciwników – należy je po prostu omijać. Sami dysponujemy jednym rodzajem broni odpowiednio z czasem ulepszanym (najczęściej karabin maszynowy + rakiety, czasami specjalne pociski). Do tego dochodzą ataki specjalne – 3 rodzaje zbierane z „powietrza” oraz 1 fala rakiet, którą ładujemy niszcząc wrogie statki. Na pierwszy rzut oka jest tego trochę, natomiast w praktyce system nie pozwala na specjalne kombinowanie. Strzelanie odbywa się poprzez trzymanie palca na ekranie, jednocześnie kierując statkiem. Specjale odpalamy przyciskami z prawej strony.  Do minusów należy zaliczyć słabą moc pocisków – gdy nasz statek otrzymuje, to niemal wcale tego nie odczuwamy dopóki energia nie spadnie nam niemal do zera – wtedy jesteśmy o tym wyraźnie informowani. Szkoda, że obrażenia nie są wizualizowane w żaden sposób wcześniej. Mimo to jednak gra się niesamowicie przyjemnie za sprawą kapitalnej, ręcznie rysowanej grafiki. Przystosowane do Retiny wizualia koją oczy i każą napawać się dalej i dalej. Należy też pochwalić twórców za pójście pod prąd i zrezygnowanie z IAP – za 1.59 euro dostajemy pełną grę ,w której odkryjemy kolejne plansze (łącznie 4) za poczynania w grze, a nie prawdziwe pieniądze. Wszystko zobaczą zatem po prostu najlepsi gracze, a nie najbogatsi. Starfighter Overkill jest bardzo klasycznym przedstawicielem swojego gatunku, ale nie przynosi wstydu twórcom. Jeśli strzelaniny to Wasza bajka, to można śmiało brać. Starfighter Ovekill można nabyć tutaj. 