16.08.2013 W sieci aż roi się od wzorów najróżniejszej maści CV i listów motywacyjnych. Szkół ich pisania jest wiele — sam wychodzę jednak z założenia, że jeśli treść i konstrukcja będzie poprawna, to sam niecodzienny design może zadziałać tylko na plus poszukującego pracy — jeśli jest estetyczny, oczywiście. A jeśli nie wiecie jak w podstawowych edytorach tekstów uzyskać satysfakcjonujące Was efekty, to wiedzcie, że… jest na to apka! Po włączeniu Resume Designera widzimy z lewej strony menu, w którym znalazło się miejsce dla kilku przykładowych wpisów. Możemy je oczywiście edytować i na ich bazie stworzyć własny życiorys, ale sam wybrałem tę bardziej pracochłonną opcję i rozpocząłem tworzenie wszystkiego od początku. Po zatytułowaniu swojego CV przeszedłem do edycji i dodawaniu kolejnych pól. Rozpocząłem od uzupełnienia informacji kontaktowych, a następnie zabrałem się za część główną Curriculum Vitae. Dodając kolejne sekcje (cele, umiejętności, edukację, doświadczenie, zainteresowania czy miejsce na tekst, w którym możemy zawrzeć coś na wzór krótkiego listu motywacyjnego) starannie wypełniałem rubryczki, dzielnie zmieniając nagłówki z anglojęzycznych. Jako wisienkę na torcie zostawiłem sobie ostylowanie mojego życiorysu — to zadanie również nie należało do trudnych. Wystarczyło wybrać jeden z sześciu szablonów i gotowe — jeżeli przyłożyliśmy się porządnie do wypełniania wszelkich luk i zadbaliśmy o to, by wszystkie sekcje były w dobrej kolejności, to takim niewielkim nakładem sił możemy wyeksportować *.pdf z estetycznym CV co do którego mamy pewność, że nie rozjedzie się kiedy zaniesiemy je do punktu z drukiem :-).  Żeby jednak nie było za słodko, to kilka wad które rzuciły mi się w oczy — przede wszystkim klawiatura iPada nie pozwala na wklepywanie wszystkich znaków. Stąd czułem się zawiedziony brakiem jakiegokolwiek skrótu do tzw. n-dasha, który dla typograficznych estetów do których się (niestety) zaliczam, jest koniecznością, bo przecież skoro już coś robimy, to róbmy to porządnie. Obszedłem problem kopiując go z Chrome’a, ale mimo wszystko przydałyby się jakieś skróty, które pozwolą to robić szybciej. Szkoda też, że dostępna jest tylko jedna wersja językowa — myślę, że użytkownicy innych języków niż tylko angielski poczuliby się bardzo usatysfakcjonowani, gdyby standardowo wszystkie nagłówki i przykłady były też po „ichniejszemu”. Ale jak widać, to już wdawanie się w szczegóły które może zostać nazwane zwykłym czepialstwem — ale cóż zrobić, kiedy innych wad się nie dopatrzyłem?  Resume Designer to pięknie wykonana, przemyślana, estetyczna i czytelna aplikacja, która pozwoli w każdych warunkach, z poziomu urządzenia mobilnego, stworzyć estetyczne, profesjonalnie prezentujące się CV. Program można nabyć w AppStorze w wersji uniwersalnej, za którą przyjdzie nam zapłacić 3,99$. 