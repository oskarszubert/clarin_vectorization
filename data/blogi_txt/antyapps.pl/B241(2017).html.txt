04.10.2012 W czerwcu na przenośną konsolę Sony ukazało się wyśmienite Gravity Rush, w której to biegając po tajemniczej krainie piękną blondwłosą niewiastą mogliśmy nieźle poszaleć właśnie dzięki naciąganiu praw grawitacji. Gravity Guy od Miniclip może aż tak szerokiego pola do popisu nie ma pod względem rozbudowania świata, ani nawet nie zachwyca pięknym cel-shadingiem, ale ma sporo innych zalet. I to na tyle interesujących, że warto ze względu na nie wydać ostatnie drobniaki. Nasz bohater ucieka z więzienia, ale nie jest to sielska zabawa. Ścigany jest przez tamtejsze władze, dlatego czym prędzej musi biec przed siebie. Bez jakiejkolwiek przerwy, automatycznie, biegnie w prawą stronę, ale to jeszcze nie wszystko. Platformy po których się porusza lubią się kończyć w najmniej odpowiednim momencie. Całe szczęście, że ma on moc kontrolowania grawitacji, przez co może ni z tego, ni z owego kontynuować swoją podróż przyklejony do sufitu. Architektura tamtejszego świata jest na tyle fikuśna, że czasami skoki wcale nie należą do najłatwiejszych i trzeba uciec się do specjalnych środków, takich jak choćby wejście w tryb slow-motion, pozwalający nam bezpiecznie przetransportować się na drugą stronę.  W grze dostępne są dwa tryby rozgrywki: Story i Endless. W pierwszym w nich uciekamy cały czas przed strażnikami, a po drodze czeka na nas kilka komiksowych scenek przerywnikowym, w drugim wypadku… po prostu biegniemy próbując pobić nasze wcześniejsze osiągnięcia. Na punkty, im dalej tym lepiej. Mimo że gra jest dość przystępna (duża ilość punktów kontrolnych, szybkie powtórki etc.), to nie należy do najkrótszych. A to zdecydowanie warto należy zaliczyć do jej atutów.  Podobnie jak tryb dla wielu graczy. Co prawda w przypadku smartfonów będzie on średnio grywalny, ale już na tabletach powinien sprawdzić się co najmniej dobrze — przynajmniej w przypadku dwóch osób (w sumie mogą grać aż cztery). Na czym polega zabawa? Bohaterowie biegną obok siebie, a każdy z graczy kontroluje postać klikając w inną część ekranu. Kto dobiegnie dalej, wygrywa.  Miniclip.com już od lat zabawiają graczy swoimi produkcjami: niegdyś tylko w przeglądarkach, a od dłuższego czasu także na urządzeniach mobilnych. Gravity Guy to długa, ale jednocześnie przez stawiane nam wyzwania, wciągająca gra, przy której można się fantastycznie bawić zarówno ze znajomymi jak i w pojedynkę. Gra dostępna jest za niespełna 5 złotych w Google Play, zaś w AppStorze przyjdzie za nią zapłacić 0,79€. Ocena: 4+ 