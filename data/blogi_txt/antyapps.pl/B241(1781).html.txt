25.10.2013 Po premierze nowych iPhone’ów, nowego iOS’a, a przed pokazaniem światu nowych iPadów* miejsce miała nieco cichsza, ale nie mniej ważna dla wszystkich fanów Apple, premiera. Oto bowiem, po wielu miesiącach oczekiwań, plotek i przecieków, światło dzienne ujrzała nowa, całkowicie przebudowana, aplikacja iMagazine – programu służącemu do pobierania i konsumpcji magazynu o takiej samej nazwie. Ekipa odpowiedzialna za iMagazine postanowiła grubą kreską odciąć się od poprzedniego, moim zdaniem niezbyt udanego, wydania aplikacji. Nowa wersja magazynu oznaczona numerem 2.0 nie jest dostępna w formie zwykłej aktualizacji, lecz jest to zupełnie nowy program, który musimy własnoręcznie pobrać z AppStore. W momencie instalacji nowy iMagazine pojawi się w miejsce staruszka, a wiatr zmian wywieje wszystkie stare numery magazynu zgromadzone na dysku. Na chwilę obecną ich odzyskanie jest niemożliwe (choć ekipa tworząca iMagazine zapowiedziała, że będzie je sukcesywnie dodawać do biblioteki, co zresztą już zaczęła robić), a w kiosku nowej aplikacji dostępnych jest zaledwie kilka ostatnich wydań. Zbieraczom szczególnie mocno przywiązanym do swojej wirtualnej kolekcji eksponatów odradzam zatem aktualizowanie iMagazine już teraz i proponuję uzbroić się w nieco cierpliwości. Całej reszcie czytelników, a więc zapewne przytłaczającej większości, polecam jak najszybsze zaopatrzenie się w nową aplikację, gdyż komfort jej użytkowania jest nieporównywalnie większy niż w przypadku kapryśnego poprzednika.  iMagazine to jedyny na polskim rynku, ukazujący się regularnie, magazyn poświęcony komputerom, smartfonom, tabletom i całej gamie innych urządzeń rodem ze słonecznej Kalifornii. W czasopiśmie, obok tekstów poświęconych urządzeniom i oprogramowaniu firmy Apple, znajdziemy: felietony, testy przydatnych peryferii, recenzje muzyki, filmów i gier oraz komentarze do aktualnych wydarzeń ze świata Apple.  Wygląd kiosku w iMagazine 2.0 nawiązuje do wyglądu nowego mobilnego systemu Apple. Dominują tutaj jasne barwy i czysty minimalizm, bez zbędnych dodatków. Praktycznym dodatkiem okazuje się możliwość rozpoczęcia czytania magazynu już w trakcie jego pobierania na dysk tabletu. Doczekaliśmy się również optymalizacji dla iPadów z ekranem Retina. Nawigacja po nowym iMagazine jest czysto intuicyjna. Pomiędzy artykułami poruszamy się przeciągnięciem z prawej do lewej i lewej do prawej, natomiast gest maźnięcia palcem z dołu do góry i z góry na dół pozwala na przemieszczanie się w obrębie danego tekstu. Cieszy dodanie wyraźnych znaczników sygnalizujących, że czytany tekst ma swój ciąg dalszy na kolejnej stronie. Menu oraz spis treści wywołujemy pojedynczym tapnięciem w dowolnym miejscu ekranu. Aplikacja działa płynnie nawet na urządzeniach starszej generacji (iPad 2).  Nowy iMagazine jest lekki, dwukrotnie szybszy niż jego poprzednik oraz, podobnie jak Mavericks, pakiet iWork i iLife, dostępny za darmo:) *o tych wydarzeniach możecie przeczytać na łamach Antyweb:) 