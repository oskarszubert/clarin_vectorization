22.08.2013 Wśród narzędzi do pomiaru wydajności urządzeń z Androidem nie ma zbyt wielkiego wyboru. Od kilku lat liderem jest tutaj AnTuTu, którego często używa się naprzemiennie z Quadrantem. Ten ostatni jednak nie doczekał się żadnej aktualizacji od ponad roku. Czy zatem wprowadzony właśnie do Play Store GeekBench 3 ma szansę zająć jego miejsce? Geekbench to program autorstwa firmy PrimateLabs, która posiada w portfolio benchmarki dla Windowsa, Mac OS X, iOS, a także Linuksa. Wersja dla Androida jest najnowszą produkcją tej marki i oferuje bardzo zbliżony model testowania do wszystkich pozostałych. Na jakiej zasadzie on działa? Twórcy przygotowali szereg scenariuszy, w których mierzona jest wydajność naszego urządzenia. Na tej podstawie zbierane są informacje, które następnie przelicza się na wynik punktowy. Aplikacja potrafi wykazać wydajność pojedynczego rdzenia w urządzeniu, a także całego procesora. Pod uwagę brana jest jednak też pamięć podręczna, więc można powiedzieć, że jest to rozwiązanie dość kompleksowe, nie ograniczające się jedynie do sprawdzania samej mocy obliczeniowej. Niemniej nie jest to benchmark kompletny, bo zaniedbywane są inne podzespoły – układ graficzny, pamięć RAM czy chociażby pamięć flash.   Po uruchomieniu programu zobaczymy prosty, rzekłbym wręcz ascetyczny interfejs z informacjami o podzespołach zainstalowanych w naszym urządzeniu. Są to dość podstawowe dane. Więcej aplikacja dostarczy nam bowiem po przeprowadzeniu testów na ekranie z raportem. Sam test nie trwa zbyt długo, choć to akurat jest zależne od urządzenia. Ja testowałem Geekbench na Nexusie 4, więc wyniki mogą być nieco zawyżone. Na ekranie z raportem znajdziemy dwa wyniki, o których wspomniałem – dla pojedynczego rdzenia oraz całego procesora. Poniżej natomiast przygotowano listę wszystkich przeprowadzonych testów poprzedzoną specyfikacją naszego urządzenia. Znacząca część pomiarów odbywa się w oparciu o procesor główny. Aplikacja sprawdza jego działanie m.in. podczas kompresji i dekompresji plików graficznych (JPG, PNG) oraz archiwów (BZip2). Ostatnim etapem testu jest sprawdzenie prędkości wymiany danych między procesorem a pamięcią. Przy każdym wyniku znajdziemy średnią prędkość w MB/s.   Przygotowany w ten sposób raport możemy udostępnić za pomocą którejś z aplikacji lub też przesłać na serwery producenta, gdzie zostanie przekształcony w zestaw wykresów. Tam możliwe jest też porównanie uzyskanych wyników z innymi urządzeniami tego samego typu. Geekbench 3 to rozwiązanie niezwykle proste i ubogie w funkcje. Osobiście brakuje mi w nim bardziej atrakcyjnej formy wyświetlania danych, w której nasz gadżet byłby porównywany z innymi. Funkcja w przeglądarce jest dość niewygodna i nieczytelna, co skutecznie odstrasza. Trzeba też pamiętać, że jest to program testujący jedynie procesor, co nie daje pełnego obrazu wydajności naszego urządzenia. Za aplikację musimy też zapłacić (4 zł) i to sprawia, że mamy prawo wymagać od niej więcej niż aktualnie oferuje. 