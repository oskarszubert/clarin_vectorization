17.10.2011 Każdy potrzebuje czasem umysłowego odpoczynku. Po silnym wysiłku intelektualnym w pracy przy projekcie jedni sięgają po piwo, drudzy po film w telewizji, a inni… po Demotywatory czy Kwejka. Wiadomo, że tego typu odmóżdżacze najwygodniej czyta się wprost z kanapy.  Na serwisach tych znajduje się jednak sporo reklam, z których duża część jest we Flashu, co strasznie spowalnia funkcjonowanie przeglądarki na smartfonie, czy nawet tablecie. Dla tych wszystkich zirytowanych brakiem mobilnej wersji tych serwisów powstało Amuse, czyli natywna aplikacja dla Androida dająca dostęp do kilkudziesięciu serwisów typu Demotywatory Amuse to bardzo wygodna aplikacja dająca bezpośredni dostęp do dużej grupy nie tylko polskich serwisów takich jak Kwejk, Piekielni Klienci, Mistrzowie, Komixxy, ale również i zagranicznych, na przykład Very Demotivational czy Texts from last night. Wygoda przeglądania treści za pomocą Amuse pozwala na jeszcze większe odmóżdżenie. Do zalet aplikacji należy możliwość tworzenia listy ulubionych stron, a te wyświetlają się w pierwszej kolejności w menu składającym się z kilkudziesięciu pozycji. Dalej mamy możliwość kopiowania linka do źródła do schowka, dzielenie się linkiem bezpośrednio z poziomu aplikacji czy też zapisanie obrazka w pamięci urządzenia. Amuse domyślnie nie odtwarza animowanych gifów, a wymaga kliknięcia na przycisk, który wybrany animowany obrazek uruchamia. To również duża zaleta, zwłaszcza w przypadku konsumowania treści przez limitowany internet 3G. Jak już mówiłem, aplikacja pozwala uniknąć irytujących reklam Flash. Twórcy Amuse chcąc jednak zarobić na swoim programie, umieścili małoinwazyjną reklamę AdMob, która w żaden sposób nie przeszkadza w konsumowaniu treści, które dzięki braku otoczki w postaci strony www ładują się znacznie szybciej. Wszystkim zabijającym czas przeglądaniem demotów polecam instalację tej aplikacji. 