01.12.2011 Jak już kiedyś stwierdziłem, platformówki to najprostszy gatunek gier. Nic dziwnego, że tak wiele powstaje ich na Androida, który instalowany jest przecież nie tylko na smartfonach z wyższej półki. Wymaga się od gier na tę platformę, by nie miały zbyt dużych wymagań sprzętowych, gdyż w przeciwnym razie miałyby znacznie mniejszy zasięg. Hungry Bear działa nawet na Huawei z najniższej półki, a jednak oferuje przyjemną rozrywkę, zwłaszcza dla najmłodszych. Jak w to się gra? W grze poruszamy się głodnym niedźwiadkiem. Naszym zadaniem jest takie pokonanie planszy, aby miś zjadł wszystkie napotkane smakołyki. Mamy na to określoną ilość czasu. Każde zjedzenie napotkanego pożywienia wydłuża nam ten czas. Gdy pozostanie go niewiele, jak na złość niedźwiadek zaczyna poruszać się wolniej. Sterowanie odbywa się poprzez nakierowanie misia palcem w konkretnym kierunku, to jest jeśli chcemy, aby zaczął iść w górę, wystarczy przejechać palcem po ekranie w górę. Miś zajada się przeróżnymi smakołykami. Różnorodność występujących w grze elementów może nie być wystarczająca dla dojrzałego gracza, jednak dziecko z pewnością będzie zachwycone faktem, że niedźwiadek pochłania tak wiele różnego rodzaju pokarmów.  Jedyne, co nie podoba mi się w tej grze, to kopiowanie niektórych elementów graficznych żywcem z Angry Birds. Mówię na przykład o ikonach czy wyglądzie menu. Czy warto? Gra jest darmowa, co nie daje jej oczywiście statusu wartej uwagi. Myślę, że osoby dojrzałe raczej nie będą zainteresowane tego typu grą, a fakt kopiowania interfejsu z innego tytułu może wprowadzić je w irytacje, podobnie jak mnie. Hungry Bear będzie jednak idealną grą dla młodszego rodzeństwa lub naszych dzieci, dzięki temu, że jest przyjemna w odbiorze i łatwo się w niej steruje. 