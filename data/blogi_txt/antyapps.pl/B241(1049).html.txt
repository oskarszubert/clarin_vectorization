23.07.2013 Kilka tygodni temu miałem przyjemność opisywać Splitr — prosty program, który pozwalał odsłuchiwać na jednej parze słuchawek dwóch utworów. Faktycznie działał, jednak jego problemem było to, iż można tam było ustawić tylko po jednym kawałku i był dość biedny jak na odtwarzacz muzyki. I jeśli oferowane przez niego funkcje to dla Was za mało, to spokojnie — z odsieczą przychodzi Double Player. Zasada działania programu jest identyczna — to odtwarzacz muzyki, który dzieli utwory kanałami, przez co każda z słuchawek będzie odgrywała inną muzykę. Tutaj jednak nie ładujemy tylko pojedynczych utworów, a możemy korzystając z biblioteki iTunes zaimportować nasze playlisty, a także słuchać według albumów czy wykonawców. Oprócz tego mamy także opcję ustawienia zapętlania ścieżek oraz ich losowego wyboru. Nic więcej — choć z porównaniem do wspomnianego Splitr, ten odtwarzacz wydaje się być naprawdę rozbudowanym narzędziem ;-) Nie jest to nic odkrywczego, jednak na łamach AntyApps z podobnych aplikacji pisaliśmy jedynie o Splitrze, dlatego wyszedłem z założenia, że warto byłoby przedstawić solidniejszą niż dotychczas propozycję. Double Player może nie zachwyca wyglądem, ale działa i spełnia swoje zadanie doskonale. Aplikację w wersji uniwersalnej można nabyć w AppStorze za 0,89 euro. 