02.10.2012 Wiedzieliście że małpki uwielbiają łakocie? Do dziś byłem przekonany, że ich największym przysmakiem są banany, ale Candy Shaker wyprowadziło mnie z błędu. Cukierki, czekoladki, ciastka i inne słodycze spędzają sen z powiek tym uroczym maleństwom. A tak niefortunnie się składa, że główny bohater opisywanej gry ma problem z dostaniem się do upragnionych dóbr, naszym zadaniem zaś jest mu pomóc wydostać wszystkie łakocie ze złośliwych pudełek.  Wszystkie słodkości zamknięte są w pudełku, a dostęp do nich jest nie lada wyzwaniem, bowiem nie ma możliwości by je po prostu, najzwyczajniej w świecie, otworzyć. Jedyną możliwością wydostania zawartości jest wysypanie ich przez niewielkie otwory które zostały w nim zrobione. W tym celu musimy wychylać nasz telefon tak, by omijając wszystkie przeszkody wysypać łakocie. Trzeba jednak być bardzo ostrożnym — pośród słodkości znalazły się także przedmioty, które pod żadnym pozorem nie mogą trafić do gardła małpki, a wśród nich m.in. baterie. Trzeba zatem na tyle precyzyjnie omijać i wykorzystywać architekturę skrzynki, by na zewnątrz wydostały się tylko te rzeczy, które nie zrobią krzywdy bohaterowi tej zabawy. Należy również pamiętać by całą operację przeprowadzić w miarę sprawnie, bowiem nie mamy za dużo siły by dźwigać pudełko w nieskończoność.\  W grach opierających się tylko na działaniu akcelerometru najważniejszy jest zaimplementowany w nich model fizyki. Użyty przez twórców silnik Box2D sprawdza się znakomicie i cała zabawa daje ogromnie dużo frajdy, wszystko bowiem rusza się naturalnie. Słodkości na ekranie wyglądają niezwykle apetycznie, podobnie jak cała ręcznie rysowana oprawa graficzna. Poziom trudności również rośnie w zaskakująco wyrównanym tempie, pozwalającym nam przyzwyczajać się do coraz to trudniejszych wyzwań stawianych przez twórców. Na tę chwilę w grze dostępnych jest czterdzieści pięć dziurawych pudełek, z których musimy wysypać wszystkie słodkości.  Avantis Game Studio (mające na swoim koncie m.in. grę w wirtualne Kapsle) z Candy Shaker wykonało kawał dobrej roboty. Znakomicie dostosowana fizyka, płynnie rosnący poziom trudności i słodka, jak łakocie które musimy wydostać z pudełka, oprawa graficzna składają się na wyśmienitą produkcję, która skradnie Wam sporo czasu i nerwów, ale co z tego, skoro i tak nie będziecie się mogli od niej oderwać? Gra dostępna jest za darmo w Google Play — niestety opatrzona reklamami, ale zawsze lepsze to niż wymuszone mikrotransakcje, nieprawdaż? Ocena: 4+/6 