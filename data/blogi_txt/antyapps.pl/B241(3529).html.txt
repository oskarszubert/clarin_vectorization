10.12.2012 Aplikacje służące do obrabiania fotografii na iPhone to jedne z najpopularniejszych programów w całym AppStore. Mało jest jednak takich programów, które faktycznie wnoszą coś nowego i świeżego, czego jeszcze nie opracowała konkurencja. Dziś mam dla was program, który właśnie taki jest, który pozwala na edycję z jaką wcześniej się nie spotkałem. Oto Retromatic.  Teraz każdy może przygotować świetnie wyglądającą grafikę w stylu retro – informują developerzy ze studio Peta Vision – wszystko dzięki naszej aplikacji. Retromatic to prosta w obsłudze aplikacja umożliwiająca nam szybką obróbkę zdjęć. Wystarczy zrobić zdjęcie lub załadować jedną z wykonanych wcześniej fotografii, zaznaczyć osobę, którą chcielibyśmy umieścić na naszej retro-grafice, dobrać tło, nałożyć efekty, naklejki oraz wstawić tekst i gotowe – kolaż z powodzeniem możemy udostępnić znajomym.  Jaki opis – taka prawda. Retromatic faktycznie pozwala nam szybko przekształcić zwykłe zdjęcia w inspirowane kulturą retro plakaty. Mówiąc szczerze byłem pod ogromnym wrażeniem z jak dużą dokładnością program potrafi obrobić zaznaczony przez nas fragment. To nietypowe dla prostych aplikacji przygotowanych na telefony komórkowe. Wrażenie robi także bogaty zbiór czcionek, który jest nam udostępniony bez konieczności wydawania dodatkowych pieniędzy jak to było w przypadku programu Over, który miałem przyjemność recenzować dla was kilka tygodni temu. Do ideału przydałby się tylko panel z możliwością selekcji dodawanych warstw oraz możliwość duplikowania postaci wyciętych ze zdjęcia. Retromatic oferuje: 17 filtrów retro, 11 różnych rodzajów tła z możliwością zmiany kolorów, 30 naklejek dostępnych w 10 odcieniach, wsparcie dla grafik w wysokiej rozdzielczości oraz popularnych portali społecznościowych jak: Facebook, Instagram, Twitter oraz Flickr. 