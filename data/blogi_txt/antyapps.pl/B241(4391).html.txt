03.02.2012 Autorem tekstu jest Paweł Hać Niecałe dwa miesiące temu wydana została aktualizacja oficjalnej aplikacji Twittera, przeznaczonej dla iPhone’a oraz iPoda touch. Zmiany, które w niej zaszły, są dość drastyczne. Przebudowany interfejs i usunięcie gestów sprawiły, że wielu użytkowników zaczęło szukać alternatywy dla oficjalnego klienta. Po wypróbowaniu kilku różnych aplikacji znalazłem tą, która idealnie współpracuje z Twitterem. Tweetbot to program obowiązkowy dla każdego, kto często korzysta z tego serwisu.  Aplikacja studia Tapbots może na pierwszy rzut oka sprawiać wrażenie ociężałej i skomplikowanej. Zalogowanie się do swojego konta (lub kilku kont) nie nastręcza trudności, jednak sama konfiguracja programu jest już kłopotliwa. Do ustawień prowadzi niewielki przycisk umożliwiający zmianę profilu. Jest on jednak mało widoczny. Niedogodność tą w pełni rekompensuje liczba dostępnych opcji. Oprócz standardowych ustawień dotyczących dźwięków, wielkości czcionki, sposobu cytowania, wyświetlania daty oraz nazw użytkowników czy przeszukiwania trendów, znajdziemy tu także bardziej zaawansowane funkcje, o które trudno w podobnych aplikacjach. Za przykład posłuży tu rozbudowana konfiguracja powiadomień. Tweetbot może informować nas o wszystkich interesujących nas akcjach, jednak nic nie stoi na przeszkodzie, by komunikaty ograniczały się jedynie do prywatnych wiadomości, nowych śledzących czy wzmianek o nas. Ponadto możliwe jest ustawienie przedziału czasowego, w którym nie są wysyłane żadne informacje. Niestety, domyślnie powiadomienia są wyłączone, co może zniechęcić nowych i mniej zaawansowanych użytkowników. Tweetbot pozwala również na ustawienie serwisów, na które wrzucane są zdjęcia, filmy, oraz wybrać skracacz linków. Program obsługuje też Tweet Marker, czyli funkcję, która odznacza przeczytane tweety oraz wzmianki. Po uruchomieniu innej aplikacji, która wspiera Tweet Marker, lista przewijana jest automatycznie do miejsca, w którym skończyliśmy czytać timeline. Ponadto w Tweetbocie zaimplementowano przesyłanie tekstów do serwisów pozwalających na ich późniejszą lekturę. Wsparcie otrzymało Instapaper, Read It Later, Readability oraz Pinboard. Aby usprawnić wczytywanie ￼￼  ￼zawartości stron internetowych wykorzystujących javascript czy css wprowadzono funkcję Mobilizer, działającą w oparciu o usługi Google bądź Instapaper. Warto zaznaczyć jednak, że nie każda strona wyświetlana jest wtedy poprawnie. W przypadku korzystania z Instapaper problemy pojawiały się co prawda sporadycznie, jednak czasami czytanie było mocno utrudnione. Główny ekran podzielony jest na trzy części. Górna belka informuje o aktualnie przeglądanej sekcji, zawiera też dwa przyciski: zmiany profilu oraz pisania nowego tweeta. W dolnej belce umieszczono natomiast przyciski timeline’u, wzmianek, prywatnych wiadomości oraz dwa konfigurowalne. Te mogą przenosić do ulubionych tweetów, retweetów (zarówno naszych, jak i cudzych), wyszukiwania, list czy też naszego profilu. Jeżeli w danej sekcji pojawi się nowa treść, to jesteśmy o tym informowani poprzez podświetlenie odpowiedniego przycisku. W głównej części ekranu wyświetlane są tweety, wyniki wyszukiwania bądź też inne informacje – wszystko zależy od tego, którą z sekcji akurat przeglądamy.  Obsługa aplikacji może początkowo wprawiać w zakłopotanie, jednak wrażenie to szybko mija. Po kilku dniach korzystania z Tweetbota nie wyobrażam sobie powrotu do oficjalnego klienta. Przeglądanie timeline’u jest bardzo wygodne Do potrójnego dotknięcia tweeta można przypisać szybką odpowiedź, retweetowanie, dodanie do ulubionych, a nawet przetłumaczenie tekstu (i to na język polski – działa całkiem dobrze). Te same czynności można wykonać z rozwijanego menu, jednak nie jest to tak szybkie, jak skorzystanie ze skrótu. Po dotknięciu awatara użytkownika przechodzimy do jego profilu. Jeśli jednak przytrzymamy na nim palec, pojawi się menu z najważniejszymi akcjami, które możemy wykonać. Przeglądanie podlinkowanej zawartości również nie stanowi problemu – wbudowana przeglądarka działa szybko, ponadto pozwala na przejście do Safari, przesłanie tekstu do Instapaper lub podobnych mu serwisów, kopiowanie linków i ich wysyłanie czy też zapisanie obrazka do galerii. Wszystko to możliwe jest przez dwa dotknięcia. Dwa – to robi wrażenie. Równie dobrze wypada prowadzenie konwersacji przez prywatne wiadomości. Docierają one bez opóźnień, na dodatek całą rozmowę można przesłać e-mailem. ￼￼ ￼Gdybym miał wskazać najlepszego klienta Twittera, to bez zastanowienia wybrałbym właśnie Tweetbota. Nie jest to program bez wad – początkowo może być trudny w obsłudze i odrzucać ponurą kolorystyką. Jeśli jednak damy mu szansę, potrafi odwdzięczyć się olbrzymim komfortem obsługi. Widać, że każdy element interfejsu został dokładnie przemyślany, a dzięki trafnemu doborowi kolorów wszystko jest czytelne. Tweetbot oferuje wiele funkcji, które zaimplementowano tak, by nie utrudniały pracy z programem. Zamiast tego dostępne są dokładnie tam, gdzie użytkownik się ich spodziewa. To właśnie intuicyjność i dopracowanie stanowią o jakości aplikacji, zdecydowanie warto ją dla nich wypróbować. Aplikacja kosztuje 2,9USD i jest dostępna w App Store 