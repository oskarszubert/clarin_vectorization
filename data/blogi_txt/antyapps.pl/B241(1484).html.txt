12.06.2013 Google Maps wbrew nazwie nie jest oficjalną aplikacją tej usługi. Dołącza jednak do grona świetnie wykonanych nieoficjalnych, które na Windows Phone jest już spore. Dodatkowo oferuje kilka ciekawych pomysłów wyróżniających je na tle innych programów. Jakie to funkcje i czy warto się nimi zainteresować dowiecie się w dalszej części tekstu.  Rozszyfrujmy więc tytuł. Google Maps bardzo nietypowo podszedł do czerpania danych. Aplikacja bazuje zarówno na informacjach od Googla, mapach Nokii jak i tych od Microsoftu. Dzięki temu otrzymujemy sporą mieszankę danych. Od Googla dostajemy to co najlepsze, czyli sporą bazę punktów POI wraz z opiniami użytkowników. Ciekawostką jest też dostęp do widoku 3D jaki mogliśmy ujrzeć podczas ostatniej konferencji I/O. Nie jest on dostępny w żadnym mieście naszego kraju, ale wystarczy udać się do zagranicznych stolic, aby móc podziwiać trójwymiarowe budowle.  Od Nokii otrzymaliśmy również to co najlepsze, czyli mapy offline. Aplikacja korzysta z map zapisanych w naszym urządzeniu. Oczywiście w tym trybie działa szczątkowa ilość opcji, ale same mapy jak i nasza lokalizacja działają bez zarzutu. Dodatkowo, w widoku podglądu mapy jaki się wyświetla po wybraniu konkretnego lokalu/punktu, możemy ujrzeć budowle 3D od Nokii, także w naszym kraju. Całość dopełniają mapy od Microsoftu. Nie widać ich w samej aplikacji, ale otrzymujemy do nich przekierowanie gdy skorzystamy z mechanizmu wyszukiwania trasy. Zostaniemy wtedy przeniesieni do systemowej aplikacji map z już wyznaczoną trasą.  Samych ostawień i możliwości konfiguracji nie ma zbyt wiele. Przełączanie pomiędzy widokiem 2D/3D, lokalizowanie naszego położenia, wyszukiwanie punktów POI, widok korków, to wszystko na co możemy liczyć. Zdecydowanie mniej niż oferuje nam Google Maps Client czy też gMaps. Bardzo dobrze prezentuje się interfejs. Korzysta z wszystkiego co najlepsze w Windows Phone, jest przejrzysty i intuicyjny. Google Maps dostępny jest za darmo. Jeżeli często korzystacie z map do wyszukiwania konkretnych miejsc, zdecydowanie warto pobrać tę aplikację. Szkoda tylko, że w trybie offline, działają jedynie podstawowe opcje. Nie zastąpi ona głównych aplikacji nawigacyjnych, ale będzie bardzo dobrym dodatkiem i uzupełnieniem do nich. 