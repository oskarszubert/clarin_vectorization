26.07.2013 Mimo że sam jestem w tej kwestii dość konserwatywny i YouTube nie należy do najczęściej przeze mnie odwiedzanych serwisów, to w pełni doceniam moc i zasięg audiowizualnego medium. Z każdym miesiącem można tam znaleźć coraz solidniej zrealizowane materiały, które przestają być 3-minutowymi pseudośmiesznymi filmikami, a realizacją nie ustępują tym emitowanym w telewizji. Z internetem i zasięgiem różnie bywa, rozumiem, że część woli być zawsze ubezpieczona i mieć ulubione filmiki zawsze przy sobie — w pobraniu ich pomoże nam Video Downloader   Media Player Pro++.  Program przetestowałem na dwóch najpopularniejszych serwisach streamingowych — YouTube oraz DailyMotion, jednak twórcy w opisie zapewniają o równie wysokiej skuteczności w przypadku MySpace, MetaCafe, VideoBash czy TED. W obu przypadkach aplikacja doskonale sprawdziła się w wykonaniu zleconych zadań — przez zaimplementowaną weń przeglądarkę wyszukujemy interesujących nas treści, a już przy próbie włączenia materiału jesteśmy pytani, czy życzymy sobie pobrać dany filmik. W panelu kontrolnym znajdującym się na górnej belce możemy skorzystać także z opcji „download all”, która po kilku sekundach analizy wskazuje nam całą listę plików które możemy pobrać — w zależności od strony, to może być zestaw obrazków, muzyki czy plików wideo. W przypadku YouTube’a dostałem opcję pobrania nie tylko odpalonego filmiku, ale także wszystkich znajdujących się na liście polecanych. Tak jak wskazuje kuriozalnie długi pełny tytuł programu, poza samym pobieraniem możemy też odtwarzać pobrane media. Oprócz tego w przypadku plików muzycznych mamy też opcję szybkiego przycięcia ich, by wykorzystać jako dźwięk któregoś z powiadomień. Jeżeli męczy Was ciągłe synchronizowanie tabletu czy telefonu przez iTunes, możecie skorzystać z zaimplementowanej opcji udostępniania plików przez WiFi. Jeżeli nie macie miejsca, możecie też skorzystać ze streamowania z komputera na iOS :)  Mimo że jak już wyżej wspomniałem nie oglądam maniakalnie żadnych programów na YouTube czy innych podobnych serwisach, to zawsze dla pewności trzymam którąś z aplikacji pozwalających pobierać pliki w pamięci mojego iPada. Przezorny zawsze ubezpieczony, a w tym przypadku mamy jeszcze opcję bezpośredniego oglądania oraz nie ogranicza się jedynie do wideo. Video Downloader   Media Player Pro++ dostępny jest w AppStorze w wersji uniwersalnej. Na co dzień trzeba wykosztować się aż 4,5 euro, jednak obecnie dostępny jest w promocji, w której udostępniony został za darmo. 