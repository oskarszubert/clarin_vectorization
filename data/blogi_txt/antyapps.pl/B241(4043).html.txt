30.10.2013 Prawie rok temu Kamil opisywał specjalną, świąteczną odsłonę przygód rozpikselowanej stonogi, której celem było wówczas unicestwienie Mikołaja, elfów, reniferów i innych sprzymierzeńców radosnej atmosfery Świąt Bożego Narodzenia. Najwyższa pora przedstawić wam pierwowzór tej niepozornej krzyżówki kultowego Węża z telefonów Nokia oraz DOSowskiej strzelanki pod tytułem Liero. Jeśli lubicie klimat demosceny, deszcze pikseli i niewymagające nadmiernego myślenia strzelanie, Super Mega Worm jest dokładnie tym, czego szukacie. Gra debiutowała na urządzeniach z systemem iOS, jednak obecnie można ją pobrać również w Google Play. Jeśli chodzi o urządzenia mobilne z Androidem, jak z resztą łatwo wywnioskować po grach, które najczęściej opisuję, najbardziej lubię proste, niezobowiązujące tytuły, w jakie można zagrać mając wolną chwilę bez zagłębiania się w skomplikowane mechanizmy rozgrywki. Takim właśnie tytułem jest Super Mega Worm, którego oldschoolowy klimat sprawił, że gra z pewnością zostanie ze mną na dłużej. Naszym zadaniem będzie kontrola wielkiem stonogi mogącej ryć w ziemi, przemieszczać się na lądzie i skakać w powietrze. W każdej z misji będziemy musieli wyeliminować określoną liczbę przypadkowych przechodniów, patrolów policji i innych bohaterów, jakich spotkamy na swojej drodze. Tu jednak moim faworytem została matka z dzieckiem biegnąca przez planszę z okrzykiem „YOLO”. Duże gratulacje dla twórców za poczucie humoru. Naszą stonogę możemy kontrolować w dwojaki sposób: wykorzystując jedynie strzałki w lewo i prawo (stwór obraca się wtedy do momentu kiedy nie puścimy przycisku) lub korzystając ze wszystkich czterech kontrolerów kierunku. Wtedy po prostu wskazujemy. w którą stronę ma udać się nasz robal. Dodatkowo po prawej stronie umieszczono trigger pozwalający strzelać w przeciwników najróżniejszymi rodzajami broni.  Od czasu wspomnianej we wstępnie recenzji świątecznej edycji Super Mega Worm, ceny apki w App Store i Google Play uległy zmianom. Pełna wersja gry, w której naszym przeciwnikiem został Święty Mikołaj, udostępniona jest obecnie za darmo. Klasyczna jej odsłona została podzielona na dwa tytuły: darmową wersję LITE oraz płatną. W Google Play zapłacimy za nią nieco ponad sześć złotych, natomiast w App Store cena kształtuje się poniżej dwóch euro. Myślę, że w obu przypadkach warto zapłacić za dodatkowe plansze. Ponadto (również w darmowej odsłonie gry) zadbano także o tryb Time Attack. Jeśli więc pokonacie wszystkie poziomy, zawsze pozostanie walka z czasem i pokonywanie własnych rekordów.  Super Mega Worm ląduje u mnie w smartfonie na stałe, w folderze „gierki na wolną chwilę”. Jako fan retro klimatu i prostych zręcznościówek polecam tytuł wszystkim użytkownikom Androida oraz systemu iOS. Uproszczona, darmowa wersja gry z pewnością pomoże wam podjąć decyzję o ewentualnym wykupieniu pełnej wersji. 