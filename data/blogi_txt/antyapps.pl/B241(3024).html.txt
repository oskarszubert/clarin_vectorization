19.06.2012 Dzięki aplikacjom, które możemy znaleźć na systemy mobilne, jesteśmy w stanie robić naprawdę niesamowite rzeczy z naszymi zdjęciami. Zmieniać style, kolory, dodawać specjalne elementy, ramki, etc. Wśród setek, tysięcy aplikacji znajdziemy mniej lub bardziej zaawansowane narzędzia, które pozwalają nam w prosty sposób modyfikować styl fotografii lub budować na jej podstawie kolaże, ulotki czy memy. Dzisiaj o jednej z tych bardziej zaawansowanych aplikacji. PicFrame Artist Pro to na pierwszy rzut oka kolejna aplikacja do tworzenia kolaży z naszych zdjęć ujętych w różne szablony ramek. Jednak to tylko pierwszy rzut oka. Bo drugi pozwala nam dostrzec liczbę przydatnych funkcji oraz prostotę ich wykorzystywania, dzięki czemu nie musimy ograniczać się do kilku wyświechtanych schematów, ale możemy stworzyć naprawdę ciekawe rzeczy. Po „odpaleniu” aplikacji dostajemy wybór spośród 10 wzorów do wykorzystania. Znajdziemy wśród nich zwykłe kolaże zdjęć, jak i kartki pocztowe, ulotki czy nawet menu. Każdy z tych szablonów możemy swobodnie modyfikować i zmieniać ku naszemu upodobaniu. Jeżeli żaden z nich nas nie zainteresuje, to sami możemy stworzyć własny szablon.    W tym celu dostajemy siatkę, za pomocą której ustalamy rozmiar i układ naszego szablonu. Mamy tutaj całkiem sporą swobodę, dzięki której możemy dobrze rozplanować układ elementów. Następnie dobieramy do naszego szablony zdjęcia. Możemy je pobrać z naszego telefonu, zrobić aparatem, ale co ciekawe, również z Facebooka czy Instagram (i kilku innych miejsc)! Na tej podstawie budujemy bazę grafik i nie pozostaje nam nic innego, jak przypisać je do odpowiednich miejsc w szablonie. Ponieważ czasami okazuje się, że niektóre zdjęcie wygląda lepiej w innym miejscu, niż te, które dla nich wybraliśmy, więc aplikacja daje nam możliwość szybkiego zamienienia miejsc między dwoma polami. Sam szablon możemy opatrzyć kolorystycznym tłem, zdecydować o ostrości jego kątów, przestrzeni między zdjęciami czy o marginesie.    Również do każdego zdjęcia w każdym polu dostajemy zestaw funkcji. Przede wszystkim możemy zmieniać ich filtr spośród kilkunastu dostępnych w aplikacji. Możemy również dodawać elementy graficzne lub komiksowe dymki, które oczywiście możemy uzupełnić tekstem. Do każdego pola ze zdjęciem dodać możemy także tekst, a sam jego edytor pozwala nam na określenie jego czcionki, koloru czy wyrównania. Gdy ukończymy już nasz projekt możemy go oczywiście zapisać. I tutaj mamy również dwie opcje. Zapisujemy go, jako szablon, który trafia do naszej aplikacji i który później możemy swobodnie edytować, już jako zdjęcie. W drugim przypadku dobieramy rozmiar oraz miejsce, do którego ma trafić. Możemy więc zapisać je na telefonie, wysłać MMSem, emailem czy posłać na serwisy społecznościowe.    PicFrame Artist Pro jest po prostu rewelacyjny. To naprawdę rozbudowane narzędzie, dzięki któremu, przy odrobinie wyobraźni, można stworzyć mnóstwo ciekawych rzeczy wykorzystujących zdjęcia i tekst. Gdyby dodać do tego obsługę innych mediów, jak film czy dźwięk, to byłby to ideał. Ale nie wszystko na raz. Z czystym sumieniem mogę tę aplikację polecić, jednak warto się zastanowić, czy nam na pewno będzie potrzebna, gdyż kosztuje ona 1,99 dolara (co i tak nie uważam, że jest w tym przypadku dużo). Ocena: 5 