04.02.2012 Wiem, że ostatnio zasypuję Was grami, które po prostu są przenoszone z innych platform, ale wierzcie mi, że większościowo są to prawdziwe perełki i tytuły, które przewyższają praktycznie wszystko, co mam już na telefonie. Podobnie jest z Ghost Trick: Phantom Detective, na którego wyjście czekaliśmy swoje, ale w końcu został przetłumaczony i trafił do sprzedaży na iOSie. Jako rekomendację wystarczy powiedzieć, że to prawdopodobnie najlepsza gra z Nintendo DS, która w zeszłym roku odebrała mnóstwo nagród.  Zacznijmy od wprowadzenia i nakreślenia historii, bo ta jest dość nietypowa i buduje całą mechanikę Ghost Tricka. Okazuje się, że grę rozpoczynamy będąc… martwym. W dziwnych i niespotykanych okolicznościach okazuje się, że do następnego ranka możemy jako duch przeskakiwać pomiędzy obiektami (tylko na małą odległość) i na nie oddziaływać – przykładowo dzwoniąc dzwonkiem od roweru czy też grając na gitarze. Odpowiada to sekwencji znanej z wielu filmów, gdzie choć nie widzimy ducha to obserwujemy efekty jego obecności. Oczywiście będąc martwym i mając tak niewiele czasu chcemy się dowiedzieć kto i dlaczego nas zabił oraz uratować możliwie inne osoby, którym może grozić niebezpieczeństwo w związku z tą niewyjaśnioną sprawą. No i tutaj zaczyna się cała zabawa – często w określonym czasie musimy przeskakiwać pomiędzy różnymi elementami świata, korzystać z ich umiejętności, aby na końcu przykładowo pokonać zbira, który mierzy z broni do początkowo bliżej nam nieznanej kobiety, która znalazła się na miejscu zbrodni. Na to wszystko mamy 4 minuty, więc zawsze działamy pod lekką presją czasu. Przykład zobaczycie pod koniec filmiku promocyjnego:  Grę przygotowywał Capcom oraz ta sama ekipa, która pracowała przy grach z serii Phoenix Wright. Wspominam o tym dlatego, że pomimo świetnej komiksowej stylizacji tytuł ten ma wciąż japońskie naleciałości, a to nie wszystkim musi przypaść do gustu. Jedyna sensowna uwaga, jaką mam do Ghost Tricka na iOSie to fakt, że na Retinie niektóre grafiki nie są do końca ostre i twórcy mogli się przyłożyć do tego portu bardziej. Poza tym jest to ta sama wybitna gra z genialną mechaniką, interesującą historią oraz zagadkami logicznymi pełnymi myślenia poza pewnym ustalonym z góry schematem.  Czy warto? Moim zdaniem to jedna z najlepszych gier przygodowo- logicznych, które ukazały się na iOSie, więc bez dwóch zdań warto. Jeśli jednak z jakiś powodów mi nie wierzycie lub uważacie, że możecie nie przekonać się do odrobinę zbyt japońskiej stylistyki to i tak warto pobrać Ghost Trick, ponieważ dwa pierwsze rozdziały są całkowicie darmowe. Traktujcie to jako wersję próbną z opcją odblokowania pozostałych epizodów. Za całość od razu zapłacimy 7.99 Euro lub można je też kupować w trzech paczkach po 3.99 (średnio opłacalne). Cena bardzo wysoka, ale na Nintendo DS ta gra kosztowała 40$ i naprawdę była tego warta. Zebrała świetne recenzje, sporo nagród w zeszłym roku, a pomysłowością i jakością wykonania przewyższa większość aplikacji znajdujących się w App Store. Link do aplikacji (wersja uniwersalna). 