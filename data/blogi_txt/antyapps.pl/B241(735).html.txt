21.05.2013 Lubię intuicyjne interfejsy, zabawy typografią, nieprzekombinowane aplikacje. I pełen nadziei pobierałem Coloc w momencie, kiedy brylował wśród „new   neworthy” w AppStorze. Szybko jednak się okazało, że czasami dzierżone tam miejsce to nie wszystko, bo nawet w takich prostych elementach jak designerski, minimalistyczny zegar, może czegoś zabraknąć.  Bo Coloc to nic więcej, niż zegar okraszony datą i zmieniającym się, jednokolorowym, pastelowym tłem. Sami możemy jedynie wybierać z pośród czterech dostępnych weń czcionek oraz dwóch wariantów kolorystycznych typografii: białych lub czarnych napisów. Co jeszcze na nas czeka? Chciałbym powiedzieć że nic, więcej, jednak znalazło się miejsce dla jeszcze jednego, niekoniecznie potrzebnego elementu — animacji bazującej na fizyce, gdzie symbole będące składową jednej z czcionek jak szalone mkną po ekranie, zderzając się ze sobą.  Nie mam zielonego pojęcia dlaczego ktokolwiek miałby z takiego zegara korzystać — zabrakło w nim nawet opcji, która wstrzymywałaby wyłączanie się ekranu po dłuższym braku aktywności, mimo naszych preferencji w ustawieniach iPada. I mimo że całość prezentuje się naprawdę estetycznie, to najzwyczajniej w świecie nie widzę potrzeby, by sprawdzać godzinę na tak dużym zegarze, a przez wspomnianej opcji, niespecjalnie widzę go nawet w przypadku stawiania w docku. Ale jeśli jesteście w stanie znaleźć dla niego zastosowanie, albo inne opcje ustawić pod niego, to możecie Coloc pobrać za darmo w AppStorze. 