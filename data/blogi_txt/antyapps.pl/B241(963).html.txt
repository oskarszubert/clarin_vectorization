10.01.2014 Gry logiczne może nie należą do szczególnie popularnego gatunku, choć mają z pewnością pewną niszę fanów. Jeżeli jednak dodalibyśmy do tego elementy zręcznościówki, strategii oraz puzzli, otrzymamy interesujący twór, który ma szansę zainteresować każdego posiadacza Androida. Taka właśnie jest gra Devils, gdzie znajdziemy garść humoru, sporo wyzwań i odrobinę wartkiej akcji. Devils jest kolorową produkcją, w której w nietypowy sposób walczymy z niezbyt sympatycznymi (ale na swój sposób ujmującymi) diabełkami. To jedna z tych gier, które śmiało można pokazać dzieciom, a jednocześnie samemu świetnie się bawić i czerpać masę satysfakcji.  Gra polega na „chłodzeniu” lub „przypalaniu” diablików siedzących na platformach połączonych rurociągiem. Gracz ma do dyspozycji panel, na którym ładuje moc lodu lub ognia. Następnie może przesłać ją na planszę z diablikami. Ale uwaga, o ile czerwone stworki nie lubią lodu, a niebieskie ognia, to potraktowanie ich inną mocą może skończyć się bardzo źle. Nasi przeciwnicy czują się wówczas szczęśliwsi i zaczynają się psocić – niszczyć fragmenty rurociągu, zabierać nam moc itp.  Każdy zaatakowany diablik w miarę jak traci punkty życia, rzuca przekleństwa, które ładują nasz specjalny pasek mocy. Za każdym razem gdy się on napełni otrzymujemy jeden kredyt, który możemy przeznaczyć na budowę fragmentu niekompletnego rurociągu. W ten sposób docieramy do nieosiągalnych wcześniej przeciwników. Gra składa się łącznie z dziesięciu światów po 9 plansz. Zwieńczeniem każdego świata jest walka z bossem, czyli nietypowym przeciwnikiem, który jest znacznie trudniejszy do pokonania niż zwykłe diabliki. Istotne w całej zabawie jest odpowiednio szybkie uporanie się z postawionym wyzwaniem. Za zmieszczenie się w wybranym limicie czasu (a także za każdego pokonanego diabełka) otrzymujemy monety. Możemy je następnie przeznaczyć na ulepszenia i ułatwienia. Oczywiście nie zabrakło tutaj systemu mikropłatności w ramach którego możemy samodzielnie dokupować monety.  Gra ma bardzo przyjemną, dwuwymiarową oprawę. Całość jest spójna i dobrze wpisuje się w konwencję. Devils z pewnością będzie sympatyczną rozrywką nie tylko dla fanów łamigłówek. Z czasem jednak gra może się zacząć nudzić, co wynika z dość monotonnego i nieskomplikowanego gameplayu. Szkoda, że twórcy nie pomyśleli o żadnych dodatkowych atrakcjach. 