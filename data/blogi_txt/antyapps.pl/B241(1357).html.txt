24.07.2013 Aplikacje z serii Fotopedia należą do jednych z najbardziej wartościowych i zarazem najpiękniejszych w całym AppStore. Ten wyjątkowy cykl reportaży z najdalszych zakątków świata zachwyca niemal każdego, kto tylko miał okazję się z nim zetknąć. Piękne, starannie wyselekcjonowane fotografie, krótki i przystępny opis sytuacji przedstawionej na zdjęciu oraz doskonały, nowoczesny interfejs – to cechy, dzięki którym Fotopedia zawsze wyprzedzała konkurencję o kilka długości. Teraz ten dystans jeszcze się zwiększył, a to za sprawą świetnego narzędzia umożliwiającego stworzenie zapierającego dech w piersiach reportażu każdemu użytkownikowi iPad’a. Reporter Fotopedia działa w dwojaki sposób. Z jednej strony jest aplikacją umożliwiającą kreowanie za pomocą obrazu i słowa wspaniałych historii, z drugiej – nieskończonym katalogiem opowieści, od tych najbardziej zwykłych, po takie, które na długo pozostaną w naszej pamięci. Katalog foto-opowieści w Reporter Fotopedia funkcjonuje bardzo podobnie jak w przypadku serii aplikacji wydanych w AppStore pod tym szyldem. Najważniejszą różnicą jest zakres materiału prezentowany w Reporterze – tutaj znajdziemy historie z całego świata, podczas gdy pojedyncze aplikacje charakteryzują się skupieniem na jednym temacie (Chiny, Paryż, Francja, Maroko, dzikie zwierzęta, kobiety świata itp.). Na szczęście program oferuje przejrzysty podział na kategorie (których jest aż 16), dzięki czemu bez wysiłku możemy pominąć tematy, które nie mieszczą się w naszej orbicie zainteresowań.  Interfejs aplikacji oparty jest na modnych ostatnio kafelkach, których rozmiar automatycznie dostosowuje się do zawartości widocznej na ekranie. Zdjęcia są różnych rozmiarów, a pacnięcie w wybraną fotografię przenosi użytkownika do konkretnego reportażu. Nawigacja w obrębie wybranej historii jest tak prosta, jak tylko to możliwe. Zdjęcia przewijamy prostym gestem, a stuknięcie w ekran ukrywa i pokazuje opis i dodatkowe opcje. Nad integracją z najpopularniejszymi serwisami społecznościowymi nie będę się rozwodził, ponieważ w dzisiejszych czasach jest ona absolutnym standardem.  Stworzenie własnego reportażu nie powinno sprawić trudności nawet użytkownikom, którzy nie mają zbytniego doświadczenia z tego rodzaju aktywnością. Wystarczy założyć konto oraz wybrać odpowiednią opcję, a aplikacja poprowadzi nas krok po kroku przez całą procedurę. Źródłem zdjęć może być dysk naszego urządzenia lub serwis Flickr, o ile tylko posiadamy w nim konto. Foto-opowieści stworzone za pośrednictwem Reporter Fotopedia prezentują się efektownie i ciekawie (o ile rzecz jasna oferują coś więcej niż zwykłe pstryki z egzotycznych wakacji), a stworzenie i publikacja własnej historii sprawia sporo satysfakcji. Aplikacja znakomicie uzupełnia serię Fotopedia, na którą w tym momencie składa się już 15 programów. 