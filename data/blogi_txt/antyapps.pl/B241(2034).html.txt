17.12.2012 Czasami mogłoby się wydawać, że niektóre czynności są tak proste i oczywiste, że tworzenie do nich specjalnych aplikacji nie ma większego sensu. Niemniej jednak zawsze można najzwyczajniejszą w życiu sprawę rozbudować i zrobić dla niej aplikację. Do tego dość ciekawie się prezentującą. Weźmy na przykład podliczanie. Ile książek przeczytałeś do tej pory? Ile piw wypiłeś w ubiegłym tygodniu? Ile godzin spędziłeś na oglądaniu serialu? Zasadniczo odpowiedź na te pytania nie musi nic ważnego wnosić, poza chęcią podsumowania, ale są takie sytuacje, w których dokładna liczba dokonanych, powtarzalnych czynności jest istotna. Dla jednej i drugiej tego typu okazji jest oczywiście aplikacja, a zwie się Kount.ly. Kount.ly ma jedno zadanie – pomóc nam podliczać rzeczy, czynności i co nam tylko przyjdzie do głowy. Tak więc tworzymy listę, na przykład: liczba przeczytanych książek. Gdy przeczytamy wybrany tytuł po prostu dodajemy w aplikacji kolejną cyferkę. Aplikacja nie tylko pokazuje nam, ile już tych książek przeczytaliśmy, ale kiedy dodaliśmy kolejny tytuł do naszej kolekcji. Wpisy te, jak i samą listę możemy opatrzyć komentarzem.  Jeżeli chcemy szybko dodać nową wartość do naszej listy, wystarczy, że przesuniemy listą w prawo. Jeżeli chcemy ją dodać do archiwum – przesuwamy w lewo. Gdy wejdziemy w daną listę i przekręcimy telefon wyświetli nam się wykres z zaznaczoną aktywnością. Możemy oczywiście dzielić się listami za pomocą Facebooka i Twittera.   I to właściwie wszystko. Jeżeli chodzi o sam design aplikacji, to jest on przygotowany całkiem nieźle. Nawigacja jest niezwykle prosta, a aplikacja wizualnie atrakcyjna. Jeżeli więc potrzebujecie produktu, który pomoże Wam w zliczaniu różnych rzeczy czy czynności i późniejszym przypominaniu sobie waszej aktywności, to Kount.ly może być przydatna. Osobiście widzę kilka zastosowań dla niej. Obecnie aplikacja jest na promocji i za darmo, więc wypróbować można. 