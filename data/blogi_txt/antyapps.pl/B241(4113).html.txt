18.01.2014 Nigdy do końca nie jestem w stanie docenić tego typu programów, ale tym razem postanowiłem dać mu szansę. Dlaczego? Bo pomijając już wahania kwot, które takowe mają nam za zadanie przedstawiać jak najdokładniej, banki, kantory czy inne usługi zawsze sprawią nam niespodziankę i jeszcze nigdy nie było to kwotą, jaką wyszukałem w sieci czy jaką podały mi inne źródła informacji. Ale jeżeli tak jak ja sięgacie po nie bardziej w ramach chęci zorientowania się w sytuacji i wartości walut, to Currency Converter HD powinien sprawdzić się znakomicie. Prostota? Jest. Brak jakichkolwiek kombinacji? Obecny. Zawiłość, przez co trafienie do interesujących nas funkcji zajmie dłuższą chwilę? Nie uświadczono. Currency Converter HD ma wszystkiego, czego oczekiwałbym po takim programie, a do tego prezentuje się nienagannie i działa jak należy. Cała aplikacja podzielona została na cztery zakładki:   kalkulator — czyli najprościej mówiąc, przelicznik walut. W górnej jego części wybieramy wyjściową oraz docelową walutę, wpisujemy lub obliczamy za pomocą prostych działań matematycznych kwotę i od razu otrzymujemy wynik. By zmienić nominały wystarczy kliknąć w obecnie wybrane (te znalazły się w górnej części ekranu) oraz z długiej listy wybrać te, które nas będą interesować. wykres — czyli śledzimy jak dane waluty radziły sobie w ostatnim czasie na czytelnym wykresie. Do wyboru mamy siedem przedziałów czasowych (dzień, pięć dni, trzy miesiące, pół roku — a dalej to rok, dwa i pięć). Nic dodać, nic ująć :) ulubione — czyli śledzimy wartość walut bez używania kalkulatora i wpisywania ich wartości wartości. ustawienia — tego tłumaczyć raczej nikomu nie trzeba. Nie znalazło się tu za wiele opcji, jednak dla wielu niezbędne może okazać się ustawienie wartości dziesiętnych oraz czasowe dostosowanie aktualizacji wartości walut. Standardowo takowa ma miejsce co piętnaście minut (choć możemy to zrobić ręcznie klikając na wybrane miejsce w kalkulatorze) — tutaj możemy ją odwlec o kolejnych piętnaście minut, aż do godziny. Currency Converter HD nie jest z pewnością programem, który musi znaleźć się w każdym iPhonie. Jeżeli sprawdzacie kursy walut sporadycznie, raczej nie zdecydujecie się kłopotać, o ponoszeniu kosztów już nawet nie wspomnę. Jeżeli jednak chcielibyście zawsze mieć pod ręką najświeższe kursy i nie korzystać w tym celu z przeglądarki internetowej, myślę, że jest to pozycja godna polecenia. Aplikację w wersji na małe ekrany można nabyć w AppStorze za 1,99$. 