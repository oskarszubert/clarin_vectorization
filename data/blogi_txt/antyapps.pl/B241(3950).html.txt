31.07.2013 Proste gry logiczne to ten gatunek aplikacji, który w Google Play cieszył się zawsze dużym zainteresowaniem. Za dowód niech posłużą przychylne komentarze, których licznie przybywa pod tytułami cieszącymi się największą popularnością. Całkiem niedawno na Wykopie pojawił się ciekawy wpis o tym, jak powstała polska aplikacja Squarge. Tytuł wywołał obszerną dyskusję i lawinę pytań w serwisie. Również na Google Play pojawiło się wiele pozytywnych komentarzy. Okazuje się, że mimo naprawdę prostej konstrukcji, gra przypadła do gustu wielu użytkownikom Androida. Co ciekawe i bez wątpienia zasługujące na pochwałę – twórcy aplikacji nie potraktowali swojego „wykopu” tylko jako reklamy, ale również jako szansę na znaczne poprawienie działania gry, dzięki radom i sugestiom graczy. Na początku tygodnia, przy okazji recenzji gry Cookie Troubles, pisałem o swoich traumatycznych przeżyciach związanych z grami „kulkopodobnymi”. Tym razem sam dałem się wciągnąć na kilka dobrych minut, ponieważ mimo większego podobieństwa Squarage do kostki rubika, mechanizm gry polegający na układaniu elementów tego samego koloru obok siebie to tak naprawdę niemal ta sama zasada, co przy wspomnianej grze polegającej na eliminowaniu z planszy słodkich babeczek.  Tym razem mamy do czynienia z planszą 6×6, gdzie kolorowe paski wypełnione różnobarwnymi kwadratami przesuwamy całymi rzędami i kolumnami tak, aby trzy takie same pola znalazły się w jednej linii. Na górze ekranu znajduje się stale malejący pasek oznaczający upływający czas. Pasek powiększa się za każdym razem, kiedy uda nam się zdobyć punkty, jednocześnie z każdym etapem gry malejąc w szybszym tempie. Gra dostępna jest w darmowej wersji dla jednego gracza, jednak dopiero płatna odsłona Squarge odsłania przed nami cały potencjał zabawy, jaką opisał już Grzegorz Ułan na łamach Antywebu. Zabawa wykorzystuje bowiem nowe funkcje Google Play Games pozwalające nam zdobywać trofea i uczestniczyć w globalnych rankingach. Za aplikację w pełnej wersji przyjdzie nam zapłacić 2,99 ZŁ, co wydaje się być odpowiednią kwotą, jeśli macie ochotę podzielić się swoimi osiągnięciami w Squarge z innymi graczami w sieci. Dużym minusem aplikacji jest brak jakichkolwiek dźwięków. Nie mówię już nawet o muzyce, która w większości przypadków nie koniecznie idzie w parze z wciągającą rozgrywką i najczęściej jest po prostu wyciszana przez graczy, ale o ewentualnych odgłosach towarzyszących zdobywaniu punktów i przesuwaniu kwadratów oraz informujących nas o kończącym się czasie.  Squarge to ciekawa propozycja, która z pewnością dostarczy rozrywki graczom lubiącym zabijać chwile nudy gierkami w podobnym stylu. Nie powala może poziomem skomplikowania, ale jej prostota i ascetyczny, kolorowy interfejs z pewnością mają swój urok. Muszę również dodać, że jako osoba mająca nierzadko problemy z rozpoznawaniem kolorów, tym razem sobie poradziłem, dlatego gratuluję twórcom doboru odpowiednich odcieni ;). 