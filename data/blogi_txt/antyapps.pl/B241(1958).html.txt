06.03.2012 Za dzieciaka z uwielbieniem chodziłem do salonów gier ku dezaprobacie rodziców. Ci nie mogli znieść tego, jak wiele pieniędzy potrafią dziecku pożreć te automaty, a dodatkowo nie podobało im się towarzystwo, które w takich miejscach przesiadywało. Mi natomiast do dziś pozostał sentyment do salonów gier, dlatego do każdej tego typu produkcji nastawiam się pozytywnie już od samego początku. Jak w to się gra? Jest to typowa gra znana z automatów, gdzie jako bohater musimy stawić czoła napotkanym na drodze przeciwnikom. W tle mamy oczywiście wątek fabularny, którym cały czas podążamy, wchodząc w międzyczasie w interakcje z otoczeniem. Nie będę spoilerował na temat fabuły, pozwolę Wam odkryć ją samodzielnie :) Na samym początku gry pojawia się sporo dialogów, w których zapoznajemy się z ideą gry, sterowaniem i możliwościami gracza. Odnośnie sterowania, na ekranie widzimy krzyżak oraz przycisk odpowiadający za uderzenie lub interakcje. Mamy również wgląd w dodatkowe atrybuty jak eliksir zwiększający siłę. Jak to bywa w tego typu grach, przyjdzie nam stoczyć boje ze zwykłymi „pionkami”, ale również i bossami. Czy warto? Pierwszy poziom gry dostępny jest za darmo. Za dostęp do reszty przyjdzie nam zapłacić przeszło 10 złotych. Jeśli lubicie tego typu gry, myślę, że warto. Najlepiej będzie jednak, jeśli po prostu zainstalujecie grę i po pierwszym, darmowym levelu ocenicie, jak Wam się podoba i czy warto Wam zakupić dostęp do całości. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 