29.11.2011 Mam wrażenie, że każdego dnia na iOSie wychodzi przynajmniej jedna gra odwołująca się do formuły Angry Birdsów, czyli wystrzeliwania obiektu w celu zniszczenia czegoś na planszy. Oczywiście można powiedzieć, że przecież to się wcześniej przeniosło z innych tytułów, choćby Arkanoida. No i tutaj na arenę wchodzi Amazing Breaker, będący ciekawą mieszanką obu konceptów. Plansze nie są już skonstruowane z klocków, to kompletne bryły lodowe, ale my nie wystrzeliwujemy zwykłej kulki tylko bomby, rozpadające się pociski i inne specjalne kryształy. Jak się w to gra? Bardzo prosto – wypuszczamy z katapulty z dołu ekranu różnego rodzaju kryształy i patrzymy jak one niszczą strukturę skonstruowanej z lodu planszy. Na początku mamy tylko bomby i wtedy zabawa wydaje się łatwa, ale potem dochodzi tego więcej i więcej, podobnie jak w Angry Birds. Będziemy mieli kryształy rozbijające się na trzy i przyklejające do powierzchni, będziemy mieli bomby przelatujące jak duchy itd. itp. Rozgrywka nabiera głębi bardzo szybko i wkręca niesamowicie. Nawet na tyle, że trudno mi napisać ten tekst, bo ciągle chce wrócić do planszy, której akurat nie mogę przejść. Największa zaleta Amazing Breakera to oprawa – stylistyka menu, dźwięki w nim słyszane, tła podczas rozgrywki. Wszystko to jest piękne na swój sposób i przede wszystkim spójne z koncepcją. Ani przez moment nie miałem wrażenia, że coś znalazło się tutaj przez przypadek. Nawet ikonki facebooka oraz twittera są zamknięte w lodowej krze, żeby pasować do stylistyki całości. Amazing Breaker to niesamowicie dopracowany projekt, również w kwestii balansu i to jego niezaprzeczalna zaleta. Większość plansz wydaje się łatwa z początku, ale często taka nie jest. Na szczęście nigdy nie dochodzimy do poziomu frustracji, a wręcz przeciwnie – walczymy twardo o 100 % ukończenia planszy i 3 gwiazdki.  Czy warto? Amazing Breaker to banalny koncept, ale co jest w nim niebanalnego to stylistyka i dopracowanie. Bardzo przyjemna nastrojowa muzyka, grafika taka relaksująca i rozgrywka wciągająca jak bagno. Już wiem, że stracę najbliższe dni na przechodzeniu 80 dostępnych plansz, a to dopiero początek, bo twórcy już zapowiedzieli aktualizację. Za 0,79 Euro Amazing Breaker zmarnuje mnóstwo Waszego czasu, o ile tylko mu pozwolicie. Bez dwóch zdań warto. Link do aplikacji. 