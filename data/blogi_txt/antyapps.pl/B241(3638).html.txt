04.06.2012 Na wieczór odrobina rozrywki nikomu nie zaszkodzi. Jeżeli nie masz ochoty grać w angażujący i wciągający tytuł, a akurat na Angry Birds brak nowych plansz, możesz poszukać czegoś innego. A może dobrze przygotowana i ciekawa gra, w której należy uratować małą rybkę, poprzez „dostrzelenie” jej do akwarium. Brzmi prosto? Tylko na pozór.  Rybkę i to chyba do tego złotą, możecie uratować grając w Saving Yellow. Gra ta jest skrzyżowaniem typowej platformówki z Angry Birds. Jej celem jest pomoc małej dziewczynce oraz jej wodnemu zwierzaczkowi. W jaki sposób? Nasza rybka potrzebuję wody, aby się do niej dostać musimy pociągnąć ją za ogon i nakierować w odpowiednią stronę, a następnie puścić, a ta wystrzeli w poszukiwaniu utraconego raju. Jednak nie tak szybko! Na jej drodze stanie wiele przeszkód, w postaci różnych poziomów planszy, konstrukcji oraz zadań do wypełnienia. Raz trzeba zniszczyć daną konstrukcję szarżując z dynamitem w pyszczku, innym razem trzeba zebrać odpowiednie gadgety w locie, lub rozbić bank. Jednak ostatecznym celem jest dotarcie do akwarium. Nie jest to jednak takie proste, gdyż mamy określoną liczbę prób, a po drodze zadania do wykonania.  Twórcy Saving Yellow wykazali się. Rozgrywka jest naprawdę wciągająca i nie raz trzeba nieźle się napocić, aby wypełnić misję i uzyskać dobry wynik. Do tego nie zaniedbano graficznej strony gry, która prezentuje się naprawdę dobrze. Elementy rozgrywki są dopracowane i mimo, że większość czasu gra się w trybie oddalenia, to po przybliżeniu można dostrzec całą tę pracę, którą włożono w grafikę. Oprócz tego grę opatrzono zestawem różnych zabawnych dźwięków uatrakcyjniających rozgrywkę.  Saving Yellow to bardzo fajny, relaksujący tytuł. Rozgrywka jest bardzo rozbudowana i jeżeli ktoś nastawia się na zdobywanie jak najwyższych wyników, to na pewno się nie zawiedzie. Gra potrafi wciągnąć, ale, jak to bywa z tego typu tytułami, bez większego problemu można ją porzucić w dowolnym momencie. Sama aplikacja nie jest darmowa, kosztuje 0,79 euro, ale wydaje mi się, że gra jest warta tej ceny. Irytuje mnie tylko, że sama gra dość długo się ładuje, oczywiście na początku, i oprócz tego twórcy raczą nas od razu zestawem reklam. Niemniej jednak Saving Yellow to dobry wybór na wieczorny relaks. Ocena: 4+ 