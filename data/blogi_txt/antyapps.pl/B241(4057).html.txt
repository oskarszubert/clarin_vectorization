25.02.2013 Nie dalej jak kilka tygodni temu Paweł pisał o Swapps — aplikacji, która jest odpowiednikiem znanego z komputerów docka, wszechobecnego w komputerach z nadgryzionym jabłkiem, ale w postaci zewnętrznych aplikacji dostępnego również na inne systemy. Program był interesującą alternatywą dla wszystkich, którzy lubią mieć wszystkie skróty pod ręką. Glovebox robi dokładnie to samo, różnią się jedynie wyglądem — nie będę ukrywał, że przez swój bardziej kompaktowy rozmiar, to właśnie on do mnie bardziej przemawia. Tutaj również pasek wyciągamy gestem „wysunięcia” go — nie odrywając palca od ekranu, najeżdżamy na wysokość aplikacji którą chcemy odpalić, puszczamy i voila — gotowe. Na pasku pojawiają się jedynie ikony, dopiero przy wyborze aplikacji obok pojawia się nazwa aplikacji. W ustawieniach, poza zmianą listy skrótów (oprócz aplikacji możemy dodawać skróty do wysyłania wiadomości czy różnych akcji, a nawet — w płatnej wersji — widżety), czekają na nas różne style graficzne paska, a także modyfikacje czujności czy możliwość wyboru strony po której będzie umiejscowiony.  Skoro już wychwaliłem wygląd, to teraz trochę minusów. Pierwsza sprawa — Glovebox działa również wówczas, kiedy odpalone są inne aplikacje. O ile przy przeglądaniu Twittera w to mi graj, szybkie skróty zawsze pod ręką, o tyle w grach gdzie używa się gestu wysunięcia palcem przy krawędzi ekranu może to być dość kłopotliwe. Kolejna sprawa — używałem go przez dwa dni, w tym czasie kilka razy musiałem resetować telefon, ponieważ aplikacja odmawiała współpracy, niby się wysuwał, ale od razu znikał, po prostu nie działał. Glovebox dostępny jest za darmo na platformie Google Play. Warto jednak mieć na uwadze, że bezpłatna wersja pozwala na ustawienie do ośmiu aplikacji. Jej używanie wiąże się również z innymi ograniczeniami, takimi jak zablokowanie kilku opcji dostosowania programu, czy braku nadziei na jakiekolwiek aktualizacje. Wersję premium można nabyć z poziomu programu za około 12 złotych. 