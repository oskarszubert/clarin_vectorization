08.05.2012 Przygotowując kolejne teksty na AntyApps zawsze przeglądam listę najchętniej pobieranych aplikacji w polskim App Store. Jakże wielkie było moje zdziwienie, kiedy wczoraj, na pierwszym miejscu ujrzałem program o wdzięcznej nazwie Candle, co możemy przetłumaczyć po prostu jako… Świeczka. Nie chciałem uwierzyć, że zwykła, wirtualna świeczka dostała się na tak wysoką pozycję polskiego sklepu – bo niby z jakiej racji. Nie czekając dłużej, pobrałem program.  W App Store nie brakuje aplikacji, które raczej nie mają większego sensu. Służą jedynie do zabawy, która z reguły trwa około 3 minut, a następnie lądują w koszu. Wypromowane często przez popularne seriale jak Teoria Wielkiego Podrywu (The Big Bang Theory) robią jednak nie małą furorę. Tym sposobem chyba większość z posiadaczy iPhona próbowała już mobilnego miecza rodem ze Star Wars czy też wirtualnej zapalniczki. O ile miecz faktycznie może być zabawny i przydatny podczas „pojedynków” z przyjaciółmi, a zapalniczką pomachamy na koncercie, to świeczka wydawałaby się całkowicie niedorzeczna. Jak widać nie koniecznie. Od kilku dni, na pierwszym miejscu wśród najchętniej pobieranych aplikacji w polskim App Store możemy ujrzeć nie Instagram, Facebooka czy Draw Something, a właśnie Candle czyli naszą wirtualną świeczkę. Co w niej takiego nadzwyczajnego? Mówiąc szczerze – nie mam pojęcia. Ta aplikacja to nic innego jak zapętlona animacja palącej się świeczki, która reaguje na nasze ruchy telefonem. Możemy zmieniać jej podstawę i… w zasadzie tyle. No, oczywiście główną jej zaletą jest fakt, że nie parzy i możemy dotykać jej dowoli. Poza tym ten program to reklama jedna na drugiej. Jak zatem trafiła na pierwsze miejsce wśród najchętniej pobieranych programów? Na to pytanie niestety nie potrafię odpowiedzieć. Trudno mi raczej sobie wyobrazić romantyczną kolację przy ścieczce z telefonu. Z racji totalnej bezużyteczności nie zachęcam do pobierania. Nie podaję wam nawet linka. Miejmy nadzieję, że program po prostu szybko odejdzie w zapomnienie… 