05.11.2013 Ponieważ zabrakło zestawienia w ostatnią niedzielę, tak więc dziś nadrabiamy zaległości. Zapraszamy do kolejnego, już szóstego przeglądu ciekawych gier oraz aplikacji na Windows 8/RT. Tym razem coś dla siebie odnajdą fani muzyki, książek oraz pisania i blogowania. Nie zabrakło także kilku gier z bardzo różnych i odległych gatunków.  Write++  Bardzo dobry edytor tekstu dla miłośników minimalizmu i  markdown. Posiada podstawowe narzędzie do formatowania tekstu, możliwość wyboru jednego z kilku tematów graficznych, fokus oraz tryb koncentracji, w którym znikają wszystkie elementy menu, zostajemy tylko my i tekst. Aplikacja obecnie dostępna jest za darmo, dlatego polecam jej pobranie każdemu kto choć trochę czasu poświęca na pisanie. Zwłaszcza osobom prowadzącym blogi. Obok Worda, to moje podstawowe narzędzie do pisania. Koszmary z Głębin 2: Pieśń Syreny  Najnowsza gra rodzimego Artifex Mundi. Jest to bezpośrednia kontynuacja Nightmares From The Deep: The Cursed Heart, którego recenzję możecie przeczytać tutaj. Fani zagadek, przygodówek i odnajdywania elementów powinni być zadowoleni. Tak jak w pozostałych tytułach czeka na nas darmowa wersja testowa z możliwością odblokowania całości. Premierowa cena promocyjna to 17,49zł. Jest to obecnie najładniejsza gra studia, zarazem zajmuje najmniej miejsca, co docenią zwłaszcza posiadacze tabletów. GabberWocky  Komunikator do obsługi gTalka. Co go wyróżnia na tle innych, na tyle aby poświęcać mu miejsce? Dobre dopasowanie do ekranów panoramicznych i trybu współdzielenia Windows 8. Aplikacja pozwala na prowadzenie kilku rozmów na raz, a okna rozmowy będą rozmieszczone obok siebie. W przypadku zwinięcia programu do boku ekranu pozostałe rozmowy będą dostępne jako zakładki. Jeżeli dużo rozmawiacie głównie za pomocą gTalka, to GabberWocky może okazać się rozwiązaniem lepszym niż im+. Aces of the Luftwaffe  Strzelanka dobrze znana posiadaczom Windows Phone 8. Siadamy za sterami myśliwca i ruszamy eksterminować hordy nazistowskich samolotów. Grafika jest przeciętna, zwłaszcza na dużych ekranach, ale trudno odmówić jej klimatu. Autorzy zadbali o to aby gra wspierała zarówno poziome jak i pionowe położenie naszego tebletu, dostosowując do niego rozłożenie przycisków. W przypadku komputerów sterowanie odbywa się za pomocą myszki, a sam tytuł aż się prosi o wsparcie padów (którego niestety nie posiada). Pobrać go możemy za darmo. Więcej o grze możecie przeczytać tutaj. Liberty Book Reader  Długo szukałem dobrego czytnika ebooków który wspierałby zarówno popularne formaty książkowe jak i pdf. W przypadku Windows 8 nie jest to sprawa prosta. Po wielu testach, ostatecznie w pamięci tabletu pozostał właśnie Liberty. Nie jest może najbardziej rozbudowaną aplikacją spośród wszystkich testowanych, ale posiada to co najważniejsze. Książki możemy łączyć w grupy, do tekstu dodawać notatki, zakładki, ustawiać tryb nocny itp. Do tego dobrze sobie radzi nawet z większymi plikami. Jeżeli wciąż szukasz programu którym będzie Twoją główną biblioteką, sprawdź Liberty. UNO   Friends Popularna gra karciana w wydaniu multiplayer od Gameloftu. Gra jakiś czas temu trafiła na urządzenia z Windows Phone 8, a teraz przyszła pora na Windows 8. Dostępna jest za darmo, ale rozgrywkę oparto na mikropłatnościach. Część graczy skarży się w komentarzach na problemy z logowaniem do Xbox Live bez którego niemożliwa jest zabawa. Jeżeli też je napotkać, uruchomcie najpierw aplikację Gry Xbox Live. TopListPlayer  Gratka dla fanów muzyki. TopListPlayer to zbiór najpopularniejszych list przebojów z radia i telewizji. Notowań zarówno aktualnych jak i archiwalnych. Poszczególne piosenki możemy łączyć w playlisty i słuchać ich z poziomu tabletu bądź komputera. Niestety aplikacja miewa problemy z połączeniem sieciowym, miejmy nadzieję, że autor szybko upora się z tym błędem. Na chwilę obecną TopListPlayer nie posiada darmowej wersji testowej. Stack Rabbit Disney nie przestaje ubogacać biblioteki Windows Phone i Windows 8 o swoje kolejne tytułu. Ich jakość czasem pozostawia wiele do życzenia, jednak Stack Rabbit to pozycja godna uwagi. Zwłaszcza dla fanów zręcznościówek z lekkim dodatkiem gier logicznych. Naszym zadaniem jest zbieranie odpowiednich marchewek. Sukces zależy od tego jaką drogą wybierzemy dla naszego królika. Grę możecie pobrać za darmo, chodzi dobrze nawet na urządzeniach z Windows RT (co w przypadku gier Disneya nie jest oczywiste). 