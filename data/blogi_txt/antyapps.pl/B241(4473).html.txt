10.04.2013 Jako że rzadko kiedy miałem przyjemność wcielić się w rolę reportera, dyktafon nie należy do zestawu gadżetów z których bym korzystał na co dzień. Jednak zdarzało mi się już przeprowadzać kilka wywiadów i brak tego sprzętu był naprawdę problematyczny — na szczęście w erze inteligentnych telefonów i tabletów problem naprawdę przestał istnieć, gdyż i w tym przypadku może nas wspomóc aplikacja. Dziś o jednej z nich: AAC Recorder Pro. Program pozwala na nagrywanie notatek różnej długości — jedynym ograniczeniem jest ilość wolnego miejsca na naszym iUrządzeniu. Już podczas trwania nagrania możemy nazwać i opisać plik — choć w tej kwestii mamy naprawdę sporo elementów do wyboru. Jeżeli same tekstowe opisy to dla Was za mało, możecie wzbogacić je o zestaw tagów, a także zaimplementować do każdego z nagrań galerię fotografii. Ważne jest także to, że notatki głosowe możemy pauzować, by za chwilę wrócić i kontynuować nagranie. Podczas samego nagrania zaś dostępna jest „miarka”, która informuje nas o sile i jakości głosu, przechwytywanym przez nasz smartfon lub tablet.  Wszystkie zgromadzone w programie pliki możemy przeglądać nie tylko alfabetycznie, ale także sprawnie przeszukać je po datach nagrania, opisach czy tagach. A kiedy ich obecność na iUrządzeniu to za mało, możemy także zadbać o ich wyeksportować. Tutaj mamy do wyboru dwa formaty plików dźwiękowych (AAC, MP3), ale to jeszcze nie wszystko — możemy je przenieść masowo lub pojedynczo w skompresowanej formie (pliki *.zip), a także jako plik wideo zilustrowany dodanymi wcześniej fotografiami czy nawet pdf. Oprócz opcji wysłania takich plików oraz zapisania ich np. w używanych przez nas usługach pozwalających magazynować pliki w chmurze, notatki udostępniane są także iTunes i po WiFi — wystarczy wklepać wyświetlany na ekranie adres. Miłośników iCloud z pewnością ucieszy także fakt pełnej integracji z tą usługą, wystarczy jedno kliknięcie.  Tak jak wspomniałem na starcie, nie mam potrzeby używania dyktafonu na co dzień, a w wyjątkowych sytuacjach możliwości jakie oferują nowoczesne telefony i tablety na moje potrzeby w zupełności wystarczają. AAC Recorder Pro to łatwy w obsłudze, a jednocześnie posiadający spory zakres możliwości program, który może przydać się w najmniej spodziewanym momencie. Aplikacja dostępna jest w dwóch wersjach: darmowej oraz, opisywanej tu, pro, za którą przyjdzie w AppStorze zapłacić 1,79 euro. 