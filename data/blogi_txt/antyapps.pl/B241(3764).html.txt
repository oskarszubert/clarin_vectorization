14.11.2012 Wczoraj wieczorem Paweł informował o świeżym Doomsday Preppers, który to na potrzeby National Geographic  przygotował rodzimy zespół Can’t Stop Games! Dziś mamy kolejną informację z naszego rynku. 11 bitd studios, do niedawna utożsamiane głównie z  grą Anomaly Warzone Earth, powiększyło swoje portfolio o kolejne tytuł. Po bardzo dobrze przyjętym przez recenzentów i graczy Funky Smugglers przyszedł czas na kolejny z zapowiedzianych tytułów – Sleepwalker’s Journey.  Gra należy do popularnego gatunku gier zręcznościowo-logicznych. Nasze zadanie jako gracza jest bardzo proste. Musimy pomóc śpiącemu i lunatykującemu bohaterowi w bezpiecznym dotarciu do łóżka. Samo wykonanie tego zadania takie proste już nie jest.  Choć pierwsze plansze mogą wydawać się nudne i mało dynamiczne (w prawym dolnym rogu mamy możliwość przyśpieszenia gry), to wraz z każdym kolejnym poziomem przybywa wyzwań i przeszkód. Zwłaszcza jeżeli każdy poziom będziemy chcieli zaliczyć na 100%, czyli zebrać wszystkie księżyce i wyrobić się w limicie czasowym. Autorzy przygotowali na start 45 plansz, a kolejne już czekają na dodanie.  Świat gry jest po prostu piękny. Ręcznie rysowana grafika zauroczyła mnie od pierwszego kontaktu z grą. Zapewne niektórzy będą utożsamiali ją z grą dla dzieci, ale w tym stylu jest zdecydowanie coś więcej . Radzę czasem zatrzymać się na chwilę (byle nie za długo, czas mamy ograniczony) i przyjrzeć się animacjom w tle. Podobnie jest z muzyką, która idealnie dopełnia klimat gry. Mam nadzieję, że autorzy dadzą nam możliwość jej pobrania, albo kupienia. To wszystko sprawia, że chcemy być częścią tego świata, grać dla samej obecności i obcowania nim. 11 bit studios po raz kolejny udowodniło, że ma świetny zespół odpowiedzialny za oprawę audiowizualną ich produkcji.  Na oceny jest jeszcze zbyt wcześnie, ale po pierwszych godzinach z grą jestem gotowy dać jej 5+. Ciekawy pomysł, bardzo dobra konstrukcja plansz, które stopniowo dawkują wyzwania, a to wszystko spięte przepiękną oprawą graficzną. Sleepwalker’s Journey jak na razie dostępny jest jedynie na iOS, ale w planach jest też wersja na Androida i PC. Za edycję HD zapłacimy 1,79€, za zwykłą 0,89€, obie posiadają też wersje darmowe. Zdecydowanie polecamy. Poniżej QR kod do wersji darmowej na iPhona. Jest też dostępna wersja na Androida w cenie 2,99zł. 