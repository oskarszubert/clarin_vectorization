23.10.2013 Aplikacje do notowania nie mają łatwego startu na Windows Phone. Od razu muszą się mierzyć z wbudowanym w system OneNote który swoje zadanie w większości przypadków spełnia doskonale. Nie ważne czy chcemy szybko stworzyć notatkę, czy też mieć dostęp do bazy już utworzonych. Czy InNote, dobre i popularne narzędzie znane chociażby z Androida, może mu zagrozić? Okazuje się że tak. Za pomocą InNote możemy tworzyć notesy oraz notatki. Pierwszy notes ustawiony jest domyślnie i to do niego trafią nasze zapiski. Brakuje opcji startu od razu do nowej notatki, dlatego po uruchomieniu aplikacji musimy wybrać odpowiednią opcję z dolnej belki. Narzędzi notowania jest kilka, podzielono je na 4 kategorie. Pierwsza pozwala nam na pisanie oraz rysowanie palcem, to w niej znajdziemy długopis, pióro, zakreślacz czy też pędzel. Możemy zmieniać ich kolor jak i grubość. Na drugiej pozycji umiejscowiono gumkę, pole jej działania regulujemy za pomocą suwaka, jest też przycisk czyszczenia całej strony. Do notatek możemy dodać także zdjęcia z naszej galerii, tekst oraz dodać nagranie audio. Podobnie jak w OneNote, dyktafon nie działa przy zablokowanym ekranie. InNote dysponuje trzema szablonami tła, kartką czystą, w kratkę oraz w linię. Tworzenie notatki jest przyjemne, ale moim zdaniem mniej wygodne niż w przypadku OneNote. Aplikacja dysponuje mniejszą ilością narzędzi jeżeli chodzi o tekst i jego edycję, z drugiej strony posiada więcej możliwości rysowania i kreślenia palcem. W przypadku InNote możemy dodać tylko jedną notatkę głosową, będzie ona doczepiona nad zapiskami, a nie ich integralną częścią.  Interfejs jest bardzo przejrzysty. Wprawdzie zastosowana kolorystyka nie do końca do mnie przemawia (w takim wariancie mogłaby dopasowywać się do koloru systemu), ale trudno odmówić mu dobrego przygotowania. Poszczególne notesy możemy przypinać jako żywe kafelki (podgląd zawartych w nim notatek), które wyglądają ładnie w każdym z 3 rozmiarów. Największym rozczarowaniem jest możliwość synchronizacji, a raczej jej brak. Notatki możemy wprawdzie eksportować do PDF oraz w takiej formie na SkyDrive, ale w przypadku kilku urządzeń, bądź też formatu pamięci, bazę danych w aplikacji musimy odtworzyć na nowo. InNote dostępny jest za darmo, a do tego nie zawiera reklam, działa szybko, posiada dobry zestaw narzędzi i kilka ciekawych opcji. To wciąż za mało w porównaniu do OneNote, ale przy okazji otrzymujemy ciekawą alternatywę, którą warto przetestować. Standardowo, aplikacja jest dostępna tylko dla posiadaczy Windows Phone 8. Jeżeli z jakichś powodów rozwiązanie Microsoftu nie przypadało Wam do gustu, sprawdźcie InNote. 