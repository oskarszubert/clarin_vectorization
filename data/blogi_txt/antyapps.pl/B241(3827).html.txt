04.09.2012 Softbox jest to modyfikator oświetlenia stosowany w fotografii i filmie, umożliwiający zmianę charakteru oświetlenia przez np. eliminację głębokich cieni. Softboxy są zazwyczaj duże, nieporęczne i drogie, czyli zupełnie niepraktyczne dla zwykłego fotografa-amatora poszukującego kompaktowych i wygodnych w użytkowaniu rozwiązań. Od czego mamy jednak AppStore i aplikacje w nim dostępne. Po bliższym przyjrzeniu się zasobom sklepu Apple’a okazuje się, że znajduje się w nim sporo programów, które potrafią zamienić naszego smartfona lub tablet w niewielki i wygodny modyfikator oświetlenia. Dziś przyjrzymy się jednej z najpopularniejszych aplikacji tego typu – SoftBox Pro. Aplikację testowałem na iPadzie, który dzięki dużej powierzchni ekranu zdecydowanie lepiej nadaje się do symulacji softboxa niźli niewielki ekran smartfona. Po uruchomieniu SoftBoxa Pro użytkownik zostaje przeniesiony do głównego ekranu programu, który stanowi białe tło z umieszczonymi przy lewej, prawej i dolnej krawędzi wyświetlacza wąskimi paskami ikonek.  Ikony z lewej i prawej strony odpowiadają za to, co jest wyświetlane na ekranie – wyboru dokonujemy spośród kilkudziesięciu wzorów i figur. Za pomocą dolnego paska możemy natomiast zdecydować o barwie wyświetlanego kształtu. Po dokonaniu wyboru i ustawieniu intensywności podświetlenia wyświetlacza nie pozostaje nic innego jak zablokować ekran (poprzez podwójne weń uderzenie) i zabrać się do pracy.  Szkoda, że zakupienie nie najtańszej przecież aplikacji w wersji PRO nie daje dostępu do pełnej funkcjonalności. Tą otrzymujemy dopiero po wykupienie pakietu rozszerzonego, w którego skład wchodzą dodatkowe kształty i wzory oraz klasyczne koło kolorów, z pomocą którego zdecydowanie wygodniej, płynniej i szybciej znajdziemy barwę podświetlenia, która będzie pasować do naszej koncepcji. Rozszerzenie zostało wycenione przez twórców na niecałego dolara. Aplikacja dostępna jest w AppStore w trzech wersjach: - darmowej przeznaczonej na iPhone’a oraz iPoda Touch - płatnej (0,79 Euro) przeznaczonej na iPhone’a oraz iPoda Touch - płatnej (2,39 Euro) przeznaczonej na iPada Ocena: 4- 