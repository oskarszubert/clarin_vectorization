11.10.2013 Chyba nikomu nie trzeba przedstawiać podstawowych zasad gry w wisielca. Zabawa w odgadywanie hasła, w której konsekwencją złych strzałów jest rysowanie kolejnych części szubienicy znana jest od wielu pokoleń. Co jednak powiecie na trochę inne podejście do gry. A gdyby tak odgadywać trzeba było nie słowa i litery, a liczby? Jeżeli zastanawiacie się jak to działa, zapraszam do recenzji. Słowa wydają się czymś oczywistym. Znamy ich znaczenia, wiemy jaki ciąg liter może je tworzyć, tak aby miały sens. Z liczbami jest już trochę gorzej. W końcu co ma nas nakierować na to że odgadywany wynik to nie 234 a 568? Czy taka zabawa opiera się tylko i wyłącznie na strzelaniu? Otóż nie. w matematyce mamy sporo określeń które potrafią nakierować nas na prawidłowe liczby. Określenie tego czy są parzyste czy też nieparzyste, podanie wspólnego dzielnika, sinusa z liczby, potęgi, kwadratu i wielu innych matematycznych szczegółów które pomagają sprecyzować ostateczną odpowiedź. Tak, aby grać w Hangman trzeba mieć choć podstawową wiedzę z matematyki. Jest to wymóg o wiele trudniejszy niż znajomość słów, potrzeba w klasycznym wisielcu. Można jednak w ten sposób poprawić i systematyzować swoją wiedzę z zakresu działań na liczbach. Gra oferuje trzy poziomy trudności. Odróżnia je zakres liczbowy (np. poziom łatwy to 1-50, trudno to 1-100), ilość podpowiedzi oraz czas jaki mamy na udzielnie odpowiedzi. Na początku radzę rozpocząć od poziomu łatwego. Lepiej wejść w grę łatwo i zmienić później na trudniejszy, niż już na start odbić się od jej zagadek. Tym bardziej że w późniejszych etapach gra niestety jest zbyt dużą loterią, opartą głównie na strzelaniu.  Oprawa graficzna wzorowana na zeszycie prezentuje się przyzwoicie. Nie ma problemu z czytelnością czy też obsługą, a gra na wysokich rozdzielczościach nie drażni wykonaniem. Co ciekawe Hangman nie posiada żadnych dźwięków. Z początku mnie to zaskoczyło, ale na chwilę obecną nie widzę w tym żadnego problemu. Nie przeszkadza to w zabawie. Hangman to ciekawa propozycja nie tylko dla fanów matematyki. Choć początkowe podpowiedzi z sinusem liczby mogą przestraszyć, warto poświęcić grze chwilę i samemu przekonać się na ile pamiętamy podstawowe zagadnienia z tego przedmiotu. Gra dostępna jest za darmo, a autor ciągle dba o jej rozwój. Następna wersja ma przynieść usprawnienia właśnie w mechanizmie podpowiedzi. 