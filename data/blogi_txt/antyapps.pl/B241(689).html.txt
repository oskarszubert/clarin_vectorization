03.07.2013 Promocje w AppStore nie są niczym nowym. Wielokrotnie poświęcaliśmy im miejsce na AntyApps, opisując te najciekawsze. Zazwyczaj zaczynały się one pod koniec tygodnia. Teraz mamy jego środek, a już jest kilka pozycji godnych polecenia. Niektóre przecenione tylko na kilkanaście godzin. Warto się śpieszyć z ich pobraniem. Wraz ze zbliżającym się 4 lipca promocji będzie zapewne przybywać. Outline+ Został przeceniony z 14,99$ na 0, czyli dziś i tylko dziś możecie pobrać go za darmo. Zdecydowanie warto to zrobić. Aplikacja jest jednym z najlepszych organizerów dostępnych na urządzenia mobilne. W swojej budowie i strukturze bardzo zbliżona do OneNote od Microsoftu, a właściwie jest jej odpowiednikiem na urządzenia od Apple. W połączeniu z wersją na system desktopowy OS X, tworzy świetne narzędzie. Polecam pobranie dla każdego kto ma iPada.  Bastion – nasz opis Bastion przypomniał wszystkim jak ważną rolę w grze może odgrywać narracja. Otrzymaliśmy piękną grafikę, wspaniałą muzykę, bardzo dobrą rozgrywkę, ale tym co pozostało znakiem rozpoznawczym tytułu, jak i elementem spinającym wszystkie pozostałe, jest właśnie narracja. Głos komentujący poczynania naszego bohatera, nadaje Bastionowi unikalnego klimatu. Jeżeli lubicie gry w lekkim klimacie RPG, zdecydowanie powinniście wydać te 0,89€. Batman Arkham City Lockdown – nasza recenzja  Nazwanie tej gry Infinity Blade w świecie Batmana najlepiej odda charakter jej rozgrywki. Jeżeli nie jesteście fanami takiego gatunku, darujcie sobie ten tytuł, nawet pomimo atrakcyjnej ceny. Tym za co warto pochwalić Batman Arkham City Lockdown jest wciąż atrakcyjna szata graficzna. Jeżeli nie przeszkadza Wam monotonia rozrywki, a mroczny rycerz należy do grona waszych ulubionych bohaterów, nie będziecie żałowali tych 0,89€.  Colin McRae Rally – nasza recenzja  Klasyka gier samochodowych w nowym wydaniu. Gra zebrała bardzo skrajne opinie, od zachwytu po zmieszanie jej z błotem za system sterowania. W naszej recenzji bliżsi byliśmy pierwszemu stanowisku. Jeżeli wciąż macie wątpliwości, teraz możecie ją kupić sporo taniej bo za jedyne 1,79€. Najwięcej stracili na tej promocji gracze, którzy kupili grę w tamtym tygodniu.  LEGO Batman: DC Super Heroes  Kolejna gra o przygodach mrocznego rycerza, tym razem w konwencji Lego. Oznacza to sporo dobrej zabawy nie tylko dla najmłodszych. Wprawdzie sterowanie nie jest tak przyjemne jak na konsolach czy też PC, ale to wciąż Lego czyli świetna rozgrywka i tony humoru. Za 0,89€ zdecydowanie warto. Tapatalk – nasza recenzja Aplikacja dla fanów for. Dzięki niej korzystanie z nich, śledzenie nowych wpisów, oraz czynny udział w dyskusjach będzie przyjemne nawet na urządzeniach mobilnych. Warto pobrać, gdyż teraz jest za darmo. Nawet jeżeli teraz nie przypadnie Wam do gustu, to może kiedyś do niej wrócicie.  Fieldrunners 2 HD – nasza recenzja Moja ulubiona seria Tower Defense jeszcze od czasów Windows Mobile. Klimatyczna kreskówkowa grafika, świetny karykaturalny klimat wojennych zmagań, dopracowany model rozgrywki, to wszystko sprawia że Fieldrunners 2 zapewnia wiele godzin dobrej zabawy. Przeceniono zarówno wersję na iPhony (0,89€) jak i iPada (1,79€). Polecam zwłaszcza tą drugą.  Jeżeli natraficie na inne godne polecenia promocje, koniecznie dajcie znać w komentarzach. Postaramy się rozwijać tę listę. 