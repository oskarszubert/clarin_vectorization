23.12.2013 Niezależnie od tego, czy są to tradycyjne polskie kolędy, czy komercyjne przeboje o świątecznym charakterze, którymi już miesiąc przed Wigilią raczą nas centra handlowe, piosenki są nieodłącznym elementem bożonarodzeniowego klimatu. Dziś chciałbym zaprezentować wam kilka aplikacji na Androida, które mogą pomóc wam wprowadzić się w świąteczny nastrój lub dostarczyć rozrywki podczas rodzinnych spotkań. Poniżej pięć aplikacji, które sprawdzą się zarówno podczas śpiewania, odgrywania bożonarodzeniowych piosenek i kolęd, jak również w celu poszerzenia lub przetestowania naszej znajomości przebojów, które towarzyszą nam przez cały grudzień. Kolędy Polskie Ze wszystkich aplikacji z kolędami, jakie udało mi się znaleźć w Google Play, ta wygląda zdecydowanie najlepiej. Oko cieszy minimalistyczna grafika i dopasowanie kolorystyczne czcionek oraz obrazków. W podstawowej wersji apki mamy dostęp do 5 znanych kolęd, które, jak sama nazwa wskazuje, śpiewane są po polsku. W każdej z nich możemy wybrać wersję z wokalem lub sam podkład. Dodatkowo na ekranie podświetlać się będą słowa. Dzięki temu, z wykorzystaniem smartfonu lub tabletu, będziemy mogli zafundować sobie świąteczne karaoke. Twórcy apki umożliwili nam również odpłatne pobranie dodatkowych 10 utworów. Niestety w moim przypadku, po kliknięciu w przycisk „więcej kolęd”, aplikacja niespodziewanie się wyłącza, a na ekranie pojawia się komunikat o błędzie.  Link do Google Play Kolędy. Wielki Śpiewnik. Jeśli w waszych domach śpiewanie kolęd to tradycja, której wciąż udało się przetrwać, polecam aplikację „Kolędy. Wielki Śpiewnik.”. Ze wszystkich tytułów, na które trafiłem w Google Play, właśnie ta apka dostarczy wam najwięcej tekstów świątecznych piosenek w języku polskim. Apka oferuje aż 70 różnych kolęd, z czego część urozmaicono o podkład muzyczny MIDI. Każdy z wybranych teksów możemy powiększać lub pomniejszać na ekranie, wykorzystując przygotowane przyciski „+” oraz „-”. Apka nie powala niestety swoim wyglądem, jednak jeśli szukacie bogatego zbioru kolęd w Google Play, ten wydaje się być największy.  Link do Google Play HiT Song! Christmas Edition O aplikacji HiT Song! pisałem już na AntyApps kilka miesięcy temu. Gra polega na jak najszybszym odgadnięciu muzycznych hitów na zasadach znanych z programu „Jaka to melodia?”. Tu będziemy mieli 60 sekund, w ciągu których powinniśmy jak najszybciej wybierać poprawne odpowiedzi na muzyczne zagadki. Największym atutem aplikacji, jeśli chodzi o polskich użytkowników, jest duża baza rodzimych przebojów świątecznych oraz tradycyjnych kolęd. Nie zabrakło oczywiście najpopularniejszych bożonarodzeniowych hitów z za granicy. Muszę przyznać, że twórcy apki stanęli na wysokości zadania i, tworząc specjalną edycję swojego programu, solidnie przygotowali bibliotekę utworów. Polecam szczególnie jako znakomitą rozrywkę podczas świątecznych spotkań w gronie rodziny, kiedy śpiewanie kolęd nie jest waszą najmocniejszą stroną…  Link do Google Play Kolędy, Christmas Carols Piano Wyjątkowo prosta aplikacja pozwalająca zamienić nasz tablet lub smartfon w pianino z jedną oktawą dźwięków. Apka wypada fatalnie od strony graficznej, jednak szukając rozrywki w świątecznym klimacie lub zabawy dla dzieci podczas rodzinnych spotkań, może okazać się całkiem przydatnym gadżetem. Do naszej dyspozycji oddano kilkanaście najpopularniejszych bożonarodzeniowych utworów z zagranicy takich jak „Jingle Bells” czy „Rudolph, the red-nose Reindeer”. Apka podświetli nam odpowiednie klawisze pianina, które mamy nacisnąć, aby zagrać wybraną piosenkę. Niestety twórcy nie pomyśleli o funkcji odtworzenia całej kompozycji, przez co grając dany utwór, wymagana jest jego wcześniejsza znajomość.  Link do Google Play Świąteczne Kolędy (Pianino) Na koniec inna aplikacja pozwalająca zamienić urządzenie mobilne w wirtualny instrument. W przypadku Świątecznych Kolęd twórcy postarali się nieco bardziej. Znajdziemy tu nie tylko możliwość odtworzenia jednego z 12 wybranych utworów, ale także klawisze pianina, które nie ograniczają się do jednej oktawy. Apka również posiada funkcję nauki gry i działa dokładnie w ten sam sposób, co opisana wcześniej Christmas Carol Pianos. Ciekawym urozmaiceniem jest trzystopniowy system oceniania naszego wykonu. Świąteczne Kolędy prezentują się znacznie lepiej od swojego konkurenta, jednak minusem programu są reklamy, które co jakiś czas pojawiają się na naszym ekranie.  Link do Google Play Źródło obrazka: Flickr/ daveynin 