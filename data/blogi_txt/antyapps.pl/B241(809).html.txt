03.01.2012 Możliwość miziana po ekranie tabletu czy telefonu kilkoma palcami na raz jest miła, ale bardzo rzadko przez deweloperów w rzeczywistości wykorzystywana. Nawet zawarte w ramach iOSa gesty odkryłem w sumie przypadkiem – nie jest to specjalnie eksponowany element. Tym bardziej cieszy, że niektórzy twórcy stawiają sobie cele bardziej ambitne, niż kopiowanie innych producentów i dorzucają swoje 3 groszy oryginalności. Cows vs Aliens brzmi jak kopia Plants vs Zombies, ale to zupełnie, całkowicie inna gra.  W Cows vs Aliens zadanie jest szalenie proste – należy zagonić krowy do obory. Ta znajduje się na górze ekranu, krowy zaś wybiegają z dołu. Niebezpieczeństwa? Są dwa. Po pierwsze, tytułowi kosmici. Jeśli taki dostanie się do pomieszczenia – przegraliśmy. Druga sprawa, to klif znajdujący się po obu stronach ekranu. Krowy spadają z niego w nicość. To jednocześnie nasza broń – tam właśnie trzeba przeganiać obcych. Sterujemy za pomocą paluchów, po zetknięciu których z ekranem wytwarza się wokół nich okrąg. Wypycha on zarówno jedną jak i drugą stronę w odpowiednim, żądanym przez nas kierunku. I tu istotne zaczyna być wykorzystanie wielu palców – każdy z nich powoduje powstanie osobnego okręgu, a my musimy odpowiednio manewrować tak, aby oddzielić ziarno (krowy) od plew (kosmitów) i umieścić zwierzęta gdzie należy w odpowiednim czasie. Rozgrywka podzielona jest na „fale”, podczas których musimy zagonić daną ilość zwierzaków. Z początku przeciwników jest mało, a czasu nie brakuje. Z czasem proporcje się odwracają i jest naprawdę emocjonująco. Cows vs Aliens to prosta, natychmiastowa gra, ale cechuje ją jedna niezwykle istotna zaleta: syndrom „jeszczejednegorazu”. Po zakończonej zabawie niemal odruchowo odpalamy kolejną rundę. Do kompletu dochodzi czytelna i ładna oprawa, co utwierdza tylko w przekonaniu, że warto ten tytuł ku… pobrać! Jest obecnie za darmo. Nie dajcie się prosić, trzeba spróbować. Jak mi nie wierzycie, to sprawdźcie komentarze na App Store. Cows vs Aliens można pobrać stąd. 