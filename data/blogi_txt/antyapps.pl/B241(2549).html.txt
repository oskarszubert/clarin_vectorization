13.10.2013 Jak co niedzielę, czas na kolejne zestawienie ciekawych i wartych uwagi aplikacji na Windows 8 i RT. Tym razem coś dla fanów muzyki, książek, komiksów oraz oczywiście gier. Coraz więcej usług tworzy swoje programy pod ten system, czasem jego użytkownicy wychodzą na tym nawet lepiej niż posiadacze iOS i Androida. Zapraszam do lektury i zachęcam do dzielenia się swoimi propozycjami w komentarzach.  Legimi  Oficjalna aplikacja serwisu Legimi czyli księgarni z ebookami. Spośród konkurencji wyróżnia ją usługa ebooki bez limitu, która pozwala na czytanie dowolnej ilości książek płacąc jedynie miesięczny abonament. Dzięki aplikacji na Windows 8/RT możecie czytać swoje książki na tablecie, a także na komputerze. Choć pierwsze wrażenie jest bardzo pozytywne, pryska szybko pod wpływem niewielkiej ilości opcji dostępnych z poziomu aplikacji. Większość przekieruje nas do strony www usługi. Oczywiście to co najważniejsze, czyli czytnik jest dostępne i sprawuje się dobrze. W komentarzach można spotkać krytyczne uwagi odnośnie synchronizacji stanu czytania pomiędzy kilkoma aplikacjami, ja na żadne błędy podczas testów nie natrafiłem. WiMP Kolejna po Deezerze aplikacja znanego serwisu muzycznego.  Prezentuje równie wysoki poziom. Wprawdzie początkowe plansze logowania mogą lekko odstraszać wykonaniem (przetłumaczone teksty nie mieszczą się w oknie) to jednak główny wygląd aplikacji jak i interfejs są przejrzyste i logiczne. Jest to dobra alternatywa zarówno dla posiadaczy komputerów jak i tabletów. Podobnie jak Deezer aplikacja traktowana jest jako komputerowa, nie wymaga więc wykupywania dodatkowego mobilnego abonamentu. Możecie z niej korzystać za darmo przy drobnych ograniczeniach. Box  Box jest kolejnym dyskiem w chmurze, który ma swoje spore grono zwolenników. Doczekał się właśnie świetnej aplikacji na Windows 8/RT od której Dropbox mógłby się uczyć. Poza tak standardowymi i oczywistymi opcjami jak przeglądanie, pobieranie i wgrywanie plików oferuje wiele innych możliwości. Jedną z nich jest podgląd popularnych formatów z poziomu aplikacji. Nie zabrakło także opcji udostępniania. Najlepsza aplikacja do obsługi chmury, zaraz po SkyDrivie dostępna na Windows 8. Six-Guns Gameloft coraz mocniej wkracza w świat mobilnych kafelków. Co najważniejsze robi to z wykorzystaniem wszystkich jego możliwości. Co nam oferuje Six-Guns w wersji na Windows 8/RT? Po pierwsze wsparcie dla klawiatury i myszy oraz padów. To ostatnie jest lepiej pomyślane niż w Asphalt 7, ale wciąż wymagające małej poprawy. Do tego synchronizacja stanów gry pomiędzy urządzeniami, w tym telefonami z Windows Phone. Podobnie jak tam gra dostępna jest za darmo, ceną za to jest mikropłatność. Niestety chwilowo nie działa w naszym kraju (może to i dobrze). Ps: zwińcie grę do boku (1/5 ekranu), uruchomimy prostą mini grę. Echo Comics  W zasobach sklepu odnajdziemy wiele aplikacji do czytania komiksów, wspierających popularny format .cbr. Jednak to Echo Comics wydaje się być najlepszą z nich. Ładny interfejs pozbawiony reklam, wsparcie dla SkyDrive, radzi sobie sprawnie nawet z dużymi plikami. Polecam zwłaszcza na tablety. Dobry plan  Jeden z ciekawszych planów lekcji na Windows 8 i Windows Phone. Na razie brakuje mu synchronizacji pomiędzy urządzeniami, ale autor już ją zapowiedział wraz ze wsparciem dla kont Microsoftu i Googla. Pierwszy kontakt wymaga od nas sporej pracy, aplikacja nie posiada żadnych domyślnych danych, popularnych przedmiotów itp. Wszystko musimy wpisać sami. Autor zadbał o to by każdy nowy element był wsparty krótkim opisem i poradnikiem. Muffin Knight  Wciągająca zręcznościówka. Więcej o niej pisałem przy okazji recenzji wersji na Windows Phone 8. Gra idealnie sprawuje się zwłaszcza na komputerach, wręcz domaga się wsparcia dla obsługi padem (którego niestety nie otrzymała) oraz trybu multi (także brakuje). Mam nadzieję, że z czasem autorzy wzbogacą ją o te dodatki. Nawet bez nich to wciąż świetna gra, na dodatek o ponad połowę tańsza od wersji na Windows Phone. Radiant  Kolejny miks klasycznych gatunków od Hexage. Jako jedyna w ich bibliotece doczekała się pełnej polonizacji, dodatkowo wspiera obsługę padów, która dodaje grze miodności. Sama zabawa to pomieszanie kilku różnych tytułów znanych z salonów arcade. Jak to bywa w przypadku Hexage wzbogacone o klimatyczną grafikę oraz muzykę. Radiant posiada rozbudowaną wersję demo, którą polecam do sprawdzenia każdemu. 