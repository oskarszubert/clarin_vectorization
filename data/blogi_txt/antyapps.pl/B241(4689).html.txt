25.06.2013 Na Antyapps już kilkukrotnie opisywaliśmy aplikacje, których główne funkcje skupiały się na najbardziej charakterystycznym dla Windows Phone elemencie, czyli kafelkach. Dziś kolejna, tym razem pozwalająca na przypięcie do ekranu głównego naszej prostej grafiki. Główny ekran aplikacji to tablica, pozwalająca nam na malowanie czy też ręczne pisanie. U góry znajduje się pasek z 12 narzędziami. Część z nich wpływa na kształt rysowanych linii, inne zmieniają tylko kolor.  Standardowo możemy wybierać spośród ołówka, długopisu, pióra i podkreślaczy. Poniżej umieszczono suwak. Za jego pomocą edytujemy grubość naszego pisma. Tak więc nic nie stoi na przeszkodzie, aby ołówek pozostawiał ślady szersze niż flamaster.  Na dolnej belce znajdziemy skróty między innymi do menu kolorów. Za jego pomocą edycji poddamy nie tylko kolor tła kafelka, ale także tego jakim będziemy rysowali. Obok mamy możliwość ustawienia gotowego obrazu jako podkład, oraz funkcję czyszczenia. Ostatnim przyciskiem jest przypięcie tak przygotowanej notatki jako kafelka do ekranu głównego. Niestety, aplikacja pozwala na jednoczesne przypięcie tylko jednego elementu. Dodatkowo po jego wybraniu nie otrzymujemy opcji edycji już stworzonych elementów, a jedynie czystą, domyślną kratkę.  Wielkie rozczarowanie. Interfejs pomimo swojej intuicyjności odpycha nienajlepszym wykonaniem. Brak mu spójności i wyrazistości. Osobiście należę do osób które sporo informacji umieszczają na kafelkach. Z zaciekawieniem podszedłem do Writing Pad i możliwości zapisania potrzebnych treści ręcznie, bądź też w formie grafiki. Niestety aplikacja wymaga jeszcze sporego dopracowania, zwłaszcza jeżeli chodzi o wygląd interfejsu i możliwość tworzenia oraz edycji kilku różnych notatek. Jednak już teraz może być pomocna w notowaniu i przypinaniu ważnych rzeczy. Program jest darmowy i na chwilę obecna pozbawiony reklam. 