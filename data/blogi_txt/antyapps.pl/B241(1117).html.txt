22.11.2013 Kilkukrotnie na łamach antyapps opisywaliśmy aplikacje, które działaniem przypominały klasyczne kartki z kalendarza. dzieje.pl to coś więcej, ale dobrze sprawdzają się też w tej roli, lepiej od wielu konkurencyjnych programów, zwłaszcza tych dostępnych na Windows Phone. W jednej aplikacji zgromadzono aktualne i historyczne informacje, z zakresu historii i dziedzictwa kulturowego. Dzieje.pl posiadają tylko jeden ekran główny. Po jego lewej stronie znalazły się skróty do poszczególnych kategorii, a po prawej zawarte w nich teksty. Kategorie są trzy: temat dnia, aktualności i kalendarz. Przedstawiają informacje oraz artykuły dostępne w serwisie prowadzonym przez Muzeum Historii Polski i Polską Agencję Prasową. W trybie pionowym, przejście do wybranego tekstu wymaga przewinięcia ekranu w prawo, a następnie wyboru odpowiedniego z nich. Podgląd nie wyróżnia się na tle innych, podobnych aplikacji. Bez problemu zapoznamy się z treścią, jednak nic więcej. Nie skopiujemy wybranego fragmentu, nie zapiszemy grafiki, nie udostępnimy artykułu innym za pomocą mediów społecznościowych czy też maila, nie otworzymy go w wersji przeglądarkowej (co np. umożliwiłoby dodanie go do Pocketa).  Interfejs choć wydaje się schludny i robi dobre pierwsze wrażenie, bardzo szybko zaczyna drażnić. Główną przyczyną są lagi przy tak prostych funkcjach jak chowanie menu kategorii i jego rozwijanie. Aplikacja pozwala też na przewinięcie listy tekstów, poza ich zakres, co sprawia że przywita nas białe tło. Plus za wsparcie trybu poziomego, jednak czytanie w nim nie należy do najprzyjemniejszych. Rozczarowuje także brak choćby najprostszych opcji konfiguracji. Listę narzekań zamyka brak wsparcia dla kafelka aplikacji. Taki program wręcz prosi się o informacje wyświetlane na naszym ekranie start. Dlaczego więc warto zainteresować się dzieje.pl? Bo to wciąż skarbnica ciekawych informacji i dobrych tekstów z zakresu, w którym na Windows Phone nie ma konkurencji. Z tej perspektywy, jej niedoróbki nie drażnią aż tak bardzo. Dodatkowo interfejs choć nie grzeszy wydajnością prezentuje się ładnie nawet na większych rozdzielczościach. Mam nadzieję, że z czasem autorzy lepiej przyłożą się do tego programu. A tym czasem zapraszam do pobierania. Dostępny jest za darmo dla urządzeń z Windows Phone 8. 