28.01.2014 W niedzielę i poniedziałek mogliście znaleźć u nas zestawienia najciekawszych aplikacji służących odkrywaniu nowej muzyki, słuchaniu radia z poziomu smartfona lub dedykowanych muzycznym społecznościom. W komentarzach pod wpisami pojawiło się również wiele waszych propozycji. Dziś pierwsza z nich, która z powodzeniem może konkurować z takimi tytułami jak RADYO czy TuneIn. XiiaLive posiada naprawdę imponującą bibliotekę internetowych rozgłośni radiowych i prosty, intuicyjny interfejs. Jeśli nie znaleźliście jeszcze ulubionej radio-apki, tej na pewno warto dać szansę.  Zaczynamy bez jakiegokolwiek zakładania konta czy logowania przez Facebook. Jak napisałem we wstępie, korzystanie z aplikacji jest nieskomplikowane i wygodne. Dodatkowo duża większość apki została przetłumaczona na język polski, co z pewnością ułatwi poruszanie się pomiędzy jej funkcjami. Brakuje polskich odpowiedników niektórych słówek, jednak dla osób, które nie znają angielskiego, takie tłumaczenie powinno być wystarczające.  Rozgłośnie podzielono na dziesiątki kategorii według gatunków muzyki, jaką oferują oraz czasów, w których określone przeboje święciły triumfy. Oddzielną zakładkę otrzymały radia informacyjne, oferujące tylko audycje „mówione”. Dodatkowo XiiaLive wyposażona jest w dział „lokalne”. Niestety ta funkcja w moim przypadku zupełnie się nie sprawdziła, komunikując za każdym razem, że „nie znaleziono stacji”. Aplikacja oferuje szereg dodatkowych funkcji. Pierwszą z nich jest możliwość ustawienia alarmu, który uruchomi nam radio o wybranej porze. Uwzględniono tu także funkcję „fade” sprawiającą, że muzyka nie „huknie” od razu najwyższym poziomem głośności tylko powoli będzie się rozkręcać. Z poziomu aplikacji możliwe jest również sprawdzenie historii odtwarzanych rozgłośni, a także dodawanie wybranych stacji do ulubionych. Nie zabrakło również korektora dźwięku, na którego brak często narzekają użytkownicy w przypadku innych aplikacji tego typu. Jeśli przeglądając dostępne stacje natrafimy na ulubiony utwór, który akurat się kończy, możemy cofnąć go do początku.  XiiaLive nie powala może w kwestii interfejsu (choć trzeba przyznać, że mimo przeciętnego wyglądu jest on bardzo wygodny), jednak nadrabia pod względem swojej funkcjonalności i zasobów dostępnych źródeł muzyki. Jeśli praktyczne zastosowanie jest dla was najważniejsze, aplikacja powinna spełnić wasze oczekiwania. 