10.02.2014 Wiele razy nie mogłem się nadziwić, jakie procesy myślowe towarzyszyły powstawaniu niektórych gier, których bohaterowie są krzyżówkami bliżej nieokreślonych stworów lub wyjątkowo nietypową kombinacją znanych nam zwierzaków. Dziś kolejny tytuł należący do tej grupy. Tupsu to mały futrzasty potwór, który porusza się dzięki swoim wydłużającym się oczom, przylepiającym się do najróżniejszych obiektów. Brzmi to dość niecodziennie, ale wierzcie mi, dostarcza wyjątkowo dużo dobrej zabawy. Pisałem niedawno o gierce Captain Oil, która początkowo skojarzyła mi się z World Of Goo. Okazało się jednak, że tytuły nie mają ze sobą wiele wspólnego. Tupsu, po przejrzeniu screenów, również wydał mi się nieco podobny do jednej z moich ulubionych gier na urządzenia mobilne i tym razem faktycznie odnalazłem tu pewne podobieństwa. Naszym zadaniem będzie przemieszczenie naszego stworka z punktu A do punktu B poprzez przyklejanie się do kolejnych elementów krajobrazu. Po drodze będziemy również zbierać gwiazdki, które wpłyną na nasze rankingi i punktację.  Gierka nie należy do najprostszych. Poza zręcznością będziemy musieli wykazać się logicznym myśleniem, które pozwoli wykorzystać otoczenie i przedmioty pojawiające się na naszej drodze do ukończenia misji. W grze przyjdzie nam pokonać 3 różne światy, po 10 plansz każdy. Dodatkowo możemy dokupić bonusowe poziomy. Ich koszt to nieco ponad 4 złote. Darmowe poziomy same w sobie będą już dużym wyzwaniem, dlatego będziecie mieli dość czasu, żeby zdecydować, czy warto dokupić kolejne.  Grając w Tupsu miałem momentami wrażenie, że sterowanie mogłoby być nieco prostsze. Aby odkleić się od wybranej powierzchni, musimy nacisnąć na nasze oko i dopiero wtedy możemy wybrać kolejne miejsce, gdzie możemy się zaczepić. Musimy przy tym bardzo uważać, żeby nie spaść. Jest to nieco problematyczne, choć z drugiej strony, zmiany w sterowaniu znacznie zmniejszyłyby poziom trudności, który w przypadku Tupsu stanowi duże wyzwanie i jest ogromnym plusem, jeśli oczywiście lubicie wysoko zawieszoną poprzeczkę w grach.  Ostatnio coraz częściej trafiam na dobre połączenia zręcznościówek i gier logicznych. Slash of the Dragoon, o którym pisałem w piątek, wciąż nie pozwala mi oderwać się od smartfonu i czuję, że gdy tylko gra mi się znudzi, na dobre podejmę wyzwanie Tupsu. Polecam szczególnie tym, którzy wciąż mają duży sentyment do World Of Goo. Nie jest to może to samo, ale również panuje tu wyjątkowo lepki klimat… 