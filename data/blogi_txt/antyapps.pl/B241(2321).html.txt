27.03.2013 Prawie miesiąc temu recenzowaliśmy dla was aplikację, której przydatność wydaje się być nieoceniona w środowisku muzycznym. Był to stroik DaTuner, który w prosty sposób pozwala nastroić gitarę lub jakikolwiek inny instrument bez pomocy dodatkowych przyrządów. Dziś prezentujemy kolejną apkę dla muzyków, która może zastąpić inne niezbędne przy ćwiczeniu gry na instrumencie urządzenie, jakim jest metronom. Bez niego nie obejdzie się tak naprawdę nikt, kto poważnie traktuje szlifowanie swoich muzycznych umiejętności. Metronome Beats posiada bardzo przejrzysty i intuicyjny interface. Już po kilku sekundach zabawy wiemy, do czego służą poszczególne przyciski. Pulpit podzielono na dwie części. W pierwszej z nich możemy ustawić tempo oraz podziały przy jakich najwygodniej będzie nam się grało. Możemy także zdecydować czy chcemy, aby nasz metronom akcentował pierwszą frazę taktu. Ciekawym dodatkiem jest funkcja Tap Tempo, dzięki której uderzając palcem w ekran sami możemy zdefiniować jakie tempo będzie dla nas odpowiednie.  Drugi pulpit pojawia się po włączeniu „klika”. Opatrzono go nazwą Practice i w rzeczy samej okazuje się on wygodny w użyciu podczas ćwiczeń. Dzięki prostym symbolom +5, -5 itp. nie musimy manualnie zmieniać tempa, kiedy ćwiczenie w danej szybkości przestaje sprawiać nam trudność. Bez problemu możemy przyspieszyć lub zwolnić za pomocą jednego dotknięcia ekranu, bez konieczności przerywania gry. Na tej samej zasadzie możemy zmienić szybkość za pomocą wskaźników procentowych. Ciekawą funkcją jest możliwość kreowania własnego brzmienia kliknięć. Modyfikując podziały rytmów, długości dźwięków czy ich częstotliwość, możemy uzyskać brzmienia najbardziej przyjazne naszym uszom. Metronome Beats dostępny jest za darmo, jednak ci, którzy chcieliby otrzymać możliwość tworzenia metronomowych playlist z możliwością odtwarzania różnych szybkości jedna po drugiej albo wybierać z większych zasobów dostępnych dźwięków „klika”, za 7,01 ZŁ mogą sprawić sobie wersję PRO. Wszystkich muzyków zachęcam do testów aplikacji. Być może okaże się, że na waszej sali prób ubędzie kolejnego urządzenia jakie jest w stanie zastąpić tablet lub smartfon. 