07.01.2013 Ile zarobisz? to prosta aplikacja, która pozwoli nam sprawdzić jak będą kształtowały się nasze zarobki przy różnych typach umów. Niby nic wielkiego i w praktyce odpowiedni ludzie i tak muszą to wyliczyć za nas, gdyż leży to w zakresie ich obowiązków. Ba, sami również możemy to zrobić odpowiednio zagłębiając się w stawki i różne opcje, pytanie tylko po co, skoro dzięki odpowiednim algorytmom możemy wszystkie te wiadomości zdobyć za pomocą dosłownie kilku kliknięć? Wystarczy podać kwotę, zaznaczyć czy odpowiednią opcję: brutto / netto i gotowe. Poniżej pojawiają się odpowiednie rachunki dla umów o pracę, zlecenia, o dzieło oraz samozatrudnienia. Każda z nich uwzględnia koszty pracodawcy, stawki „na rękę” i te które są „na umowie” oraz kwoty które idą „do Państwa”. Dla każdego typu umowy pod zestawieniem dostępne są również ustawienia, gdzie można zaznaczyć kolejne opcje takie jak: przeniesienie praw autorskich czy zniżki (emeryt, uczeń/student, zatrudniony na innym etacie o pracę). Mimo że danych mogłoby być więcej (szczegółowe uwzględnienie ile na co wpłacamy), to w ramach ciekawostki i szybkiego oglądu Ile zarobisz? naprawdę daje radę. Choć pod względem designu aplikacji przydałby się drobny lifting — o ile podawanie informacji w formie wykresu i kolorów wygląda w porządku, o tyle pokazywanie całości jeden pod drugim wypada dość chaotycznie. Co prawda można odpowiednie zakładki „schować” klikając na nazwę typu umowy, ale mimo wszystko nie jest to najwygodniejsza i najbardziej czytelna z możliwych form. Ile zarobisz? to prosta aplikacja która skupia się faktycznie na tym, by podać nam kwotę którą zarobimy. Jak wyżej wspomniałem — można byłoby całość opracować bardziej szczegółowo i lepiej rozplanować jej design, jednak nie jest to Facebook czy Twitter, w które wpatrywać się będziemy przez co najmniej kilkanaście minut dziennie, dlatego mimo wszystko można trochę przymknąć oko na tego rodzaju niedoróbki. Aplikacja dostępna jest za darmo na platformie Google Play. 