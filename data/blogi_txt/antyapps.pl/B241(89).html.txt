17.07.2012 Bez kalendarza jak bez ręki. W nim wpisujemy wszystkie istotne spotkania i wydarzenia i dzięki niemu pamiętamy o ważnych dla nas datach. Jeżeli jesteśmy aktywnymi osobami, zaplanowanie dnia jest kwestią nie tylko wygody, ale również ergonomii działania, dlatego kalendarz odgrywa, przynajmniej w moim przypadku, bardzo ważną rolę. Trudno jednak jest znaleźć dobrą aplikację tego typu. Standardowy kalendarz, który mamy na iOSie, choć spełnia swoją funkcję, w mojej opinii nie należy do najbardziej rozbudowanych narzędzi, nie grzeszy również przemyślaną nawigacją. Dlatego od dawana rozglądam się za alternatywnymi produkcjami. Niedawno natknąłem się na bardzo ciekawą aplikację, która z powodzeniem może zastąpić natywny kalendarz na naszych iUrządzeniach. Agenda Calendar to dobrze przygotowana pod względem graficznym i interfejsu aplikacja, prosta w obsłudze i funkcjonalna. Co dostaniemy po jej zainstalowaniu? Twórcy aplikacji skupili się na tym, aby usprawnić nawigację. Po Agenda Calendar przemieszczamy się albo za pomocą strzałek, albo przesunięć ekranu. Aplikacja ma 5 podstawowych widoków: pierwszy to widok roku, drugi – miesiąca. Trzecia karta to stream dni i ta karta otwiera się domyślnie po uruchomieniu aplikacji. Aby przejść do wcześniejszych lub późniejszych dat przesuwamy ekran w górę i dół lub też wybieramy konkretną datę za pomocą licznika. Czwarta karta wyświetla nam konkretny dzień oraz przypisane mu wydarzenia, a ostatnia szczegóły danego wpisu. Warto na chwilę zatrzymać się przy tych dwóch kartach. W widoku dnia w lewym górnym rogu dostajemy widok całego miesiąca i po jego kliknięciu przechodzimy do karty numer dwa. Działa to oczywiście w obie strony, z widoku miesiąca jednym kliknięciem możemy przejść do konkretnego dnia. Dzięki temu nawigacja między datami jest błyskawiczna i niezwykle prosta. Z kolei, gdy wejdziemy na dane wydarzenie, to aplikacja wyświetla jego nazwę, notatki i osoby mu przypisane, zakres godzinowy (możemy ustawiać przypomnienia). Każde wydarzenie możemy edytować, skopiować lub wysłać e-mailem. Twórcy Agenda Calendar postanowili dać użytkownikom narzędzia do szybkiej komunikacji. I tak z poziomu danego wydarzenia możemy wysłać smsa lub maila, w którym poinformujemy, że będziemy na danym spotkaniu lub że już dotarliśmy do celu, przełożymy je lub po prostu wpiszemy dowolną wiadomość. Wiadomości są oczywiście oparte na szablonach, jednak aplikacja nie obsługuje języka polskiego. Co jednak najlepsze, możemy edytować szablony w ustawieniach aplikacji. Dobrze przygotowano również sam kreator wpisów. Możemy wybrać domyślny, lub też taki sam, jak ten, który znamy z kalendarza dla iOSa. Osobiście bardzie podoba mi się ten zaprezentowany przez twórców aplikacji, gdyż dostarcza on poglądowego widoku na miesiąc i ma całkiem dobrze przygotowane opcje powtórzeń (możemy ustalić dokładnie daty, kiedy dany wpis będzie powtarzany).  Sama aplikacja synchronizuje się z wszystkimi serwisami, z którymi robi to natywna aplikacja, a więc Kalendarz Google, iCloud czy Microsoft Exchange. Możemy również ustawić, który kalendarz uważamy za domyślny. W ustawieniach jesteśmy również w stanie wybrać rodzaj dzwonka do przypomnień, rodzaj widoku miesiąca, jaki aplikacja będzie automatycznie wyświetlać.  Agenda Calendar pozwala nam także wybrać jeden z 12 layoutów oraz ustawić podświetlenia różnych ważnych dni. Z dodatkowych funkcji warto wspomnieć jeszcze o widoku celów, a więc dodatkowej karcie, którą możemy dodać. Minusy? Trudno takowe znaleźć. Jedyne, co mi przychodzi do głowy to fakt, że jeżeli dodajemy do naszego kalendarza cel, to nie możemy go zsynchronizować z Google Kalendarzem, zostaje zapisany tylko w aplikacji, co w razie ewentualnych problemów mogłoby doprowadzić do utraty danych. Również użytkownicy, którzy chcieliby zobaczyć jakieś funkcje dzielenia się danymi wpisami za pośrednictwem social media będą zawiedzeni, gdyż takiej możliwości twórcy aplikacji nie przewidzieli. Niemniej jednak Agenda Calendar to bardzo dobrze przygotowana aplikacja. Działa bez zarzutu, ma dobrze rozwiązaną nawigację oraz kilka użytecznych funkcji, które na pewno mogą się przydać. Dodatkowo jej wygląd odpowiada moim osobistym preferencjom: minimalizm i stonowanie, ale również sprawia, że z kalendarz jest bardzo czytelny. Jego cena to zaledwie 0,79 euro i uważam, że aplikacja ta jest tej kwoty warta. Polecam. Ocena: 5 