25.11.2013 Motyw kolonizacji kosmosu i walki z obcymi przewijał się w popkulturze już niejednokrotnie, nie wspominając już o rynku gier, gdzie znajdziemy masę produkcji utrzymanych w podobnej konwencji. Dlaczego by zatem nie przełożyć tego na mobilny grunt? Na taki pomysł wpadło rodzime Arceo IT, które przygotowało produkcję kładącą duży nacisk na elementy strategii 0  SpaceShip Commander 3D. SpaceShip Commander 3D to gra w której czeka nas znacznie więcej kombinowania, aniżeli wykazywania się zwinnością dłoni, co jednak nie znaczy, że ta ostatnia umiejętność jest tutaj nieprzydatna. Gra bazuje na wykorzystywanym już wcześniej modelu rozgrywki wymagającego od gracza zdominowania całej planszy. W tym przypadku  ma ona formę planet, które w miarę upływu czasu produkują nowe jednostki (symbolizują to liczy umieszczone nad globami). Przesuwając palcem od jednej lokacji do drugiej, wydajemy rozkaz ataku. Jeżeli cel ma mniej jednostek niż aktualnie liczy nasza eskadra, zostaje przejęty. To samo działa w drugą stronę, gdy nasze planety napada nieprzyjaciel.  Gra jest wbrew pozorom bardzo dynamiczna. W początkowej fazie rozgrywki trudno to zauważyć, bo jesteśmy wprowadzani w zasady zabawy, ale z czasem na ekranie pojawia się chmara jednostek i naprawdę trudno w bitewnym zgiełku efektywnie wydawać rozkazy – gwoli ścisłości gra nie traci przez to na swojej intuicyjności czy wygodzie obsługi, po prostu jak w każdej bitwie, arenę działań wojennych ogarnia chaos.  SpaceShip Commander 3D w miarę rozwoju fabuły dostarcza nam nowych rozwiązań i broni, których odpowiednie wykorzystanie odgrywa decydująca rolę na polu bitwy. W rezultacie nagle okazuje się, że nie musimy wcale posiadać miażdżącej przewagi liczebnej, aby spacyfikować przeciwnika. Wręcz przeciwnie – coraz większy nacisk kładzie się na przemyślane i roztropne działania. Grę oparto na silniku Unity 3D. Trójwymiarowe plansze i modele statków robią całkiem niezłe wrażenie, ale próżno szukać tutaj rozmachu. Nie dopatrzyłem się większych różnic między armiami ludzi i obcych. Same lokacje też nie oferują zbyt dużego zróżnicowania. Nie da się ukryć, ze kosmos przeważnie wygląda tak samo, ale co stało na przeszkodzie, by autorzy popuścili wodze wyobraźni?  SpaceShip Commander 3D to niewątpliwie ciekawa produkcja. Szkoda tylko, że autor nie pomyślał o rodzimym języku, co by uczyniło ten produkt bardziej przystępnym dla szerszego grona odbiorców. Wątpliwości może budzić też nadmierna prostota w oprawie graficznej i brak zróżnicowania. Jeżeli przymkniemy na to oko, będziemy bawić się naprawdę wybornie. Nie można też zapomnieć o istotnym szczególe – gra nie posiada mikropłatności i jest darmowa… ale tylko przez pierwsze 12 poziomów. Potem musimy zapłacić. Wygląda to dość uczciwie. 