17.05.2013 Pisząc recenzje dla AntyApps, przez mój smartfon przewija się naprawdę wiele aplikacji. Nie zawsze mam głowę do tego, żeby usunąć te, z których nie korzystam i w końcu nadchodzi taki dzień, że urządzenie najzwyczajniej w świecie przestaje radzić sobie z bałaganem jaki panuje w jego pamięci. Zdarzyło się to w tym tygodniu i tym razem nie będę mógł zrzucić winy na starą wersję Androida. Po skorzystaniu z aplikacji Clean Master (Cleaner) telefon znowu zaczął pracować tak jak powinien. Główną przyczyną wolnego działania naszych urządzeń mobilnych jest nadmiar aplikacji działających w tle oraz całe mnóstwo niepotrzebnych plików zaśmiecających pamięć podręczną urządzenia. Clean Master to pakiet czterech głównych funkcji pozwalających nam odświeżyć system. Pierwsza z nich to „Historia”. Wybierając z menu tę właśnie zakładkę możemy usunąć nieużywane dane, jakie znajdują się w pamięci podręcznej. Aplikacja skanuje smartfon lub tablet, a następnie wskazuje pliki, które nie są nam potrzebne. Jeśli uznamy, że któreś ze wskazanych plików nie są zbędne, możemy je odznaczyć i pozostawić w pamięci urządzenia. Drugą funkcją aplikacji Clean Master jest usuwanie prywatnych danych, takich jak smsy, hasła oraz historia połączeń, rozmów czy wyszukiwań. Jeśli nawet nie martwicie się tu o swoją prywatność i poufne treści, jakie mogłyby wpaść w niepowołane ręce, to z pewnością skasowanie tych danych również może przyczynić się do szybszej pracy waszego urządzenia.  Trzeci przycisk w głównym menu aplikacji, oznaczony symbolem miotełki, to zakładka „Procesy”. Jest to klasyczny „task killer” wymuszający zamknięcie aplikacji jakie w danej chwili są włączone. Wiele programów działa w naszych urządzeniach w tle, dlatego jeśli Android zaczyna się „mulić”, warto czasami zamknąć te procesy, które w danym momencie są nam niepotrzebne. Dodatkowo możemy umieścić na pulpicie naszego urządzenia przycisk, który odeśle nas bezpośrednio do tej funkcji Clean Mastera. Ostatnią funkcją, z jakiej możemy skorzystać chcąc usprawnić działanie naszego urządzenia, jest usuwanie aplikacji. Wystarczy zaznaczyć na liście te programy, z których nie będziemy korzystać, a następnie kolejno potwierdzać chęć ich usunięcia. Kasowanie aplikacji w ten sposób jest o wiele wygodniejsze niż klasyczne usuwanie programów z poziomu ustawień Androida. Dodatkowo w menu głównym na czytelnych graficznych wykresach wyświetlona jest pamięć naszego urządzenia oraz ilość wolnego miejsca na karcie. Ponadto zadbano również o informacje dotyczące wolnego miejsca, jakie zyskaliśmy dzięki zabiegom przeprowadzonym z pomocą Clean Master.  Zestaw czyszczący od Ksmobile to najlepsza darmowa aplikacja czyszcząca na Androida na jaką udało mi się trafić. Efekty jej działania widać już po kilku minutach: smartfon pracuje znacznie szybciej, a miejsce w pamięci, którego czasami zaczyna brakować, nagle w cudowny sposób odnajduje się po usunięciu zbędnych plików. Warto również dodać, że aplikację w całości przetłumaczono na język polski. Jestem ciekaw, jak Clean Master sprawdzi się w waszym przypadku. A może macie innych faworytów w tej kategorii? 