04.11.2013 Pomysłodawcom serii The Great Jitters: Pudding Panic fantazji i poczucia humoru z całą pewnością odmówić nie można. Trzeba niewątpliwie posiadać i jedno i drugie by akcję gry przez siebie wyprodukowanej osadzić w tunelu strachów, a w miejsce głównego bohatera wsadzić do wagonika trzęsący się ze strachu pudding:) The Great Jitters: Pudding Panic Reloaded to druga część przygód zielonego, wyciągniętego prosto z lodówki, puddingu. Gra promowana jest w AppStore w ramach cotygodniowej akcji App of the Week i z tego powodu do czwartku włącznie dostępna jest za darmo.  Akcja gry umiejscowiona została w tunelu strachów znajdującym się w wesołym miasteczku. Nasz zielony bohater, a wraz z nim gracz, który podejmie wyzwanie, będą musieli wspólnie zmierzyć się z bogatą galerią strzyg, upiorów, kościotrupów, pająków, wampirów i innych plastikowo-szmacianych straszydeł. Zasady rozgrywki na pierwszy rzut oka wydają się proste – zadaniem gracza jest takie uzupełnianie brakujących elementów torowiska, by nasz zielony, trzęsący się jak osika budyń dojechał w całości do końca każdego z etapów. To co proste w założeniach, wcale takim nie jest w praktyce. Powodem takiego stanu rzeczy nie jest bynajmniej wyśrubowany poziom trudności (ten jest przeciętny), ale mała czytelność tego, co dzieje się na ekranie.  Świat Pudding Panic Reloaded przedstawiony został w pełnym 3D. Średniej jakości trójwymiarowa grafika w połączeniu z ciemnym otoczeniem i dziwnym kątem ustawienia kamery dają opłakane rezultaty. Sytuacji nie poprawia brak opcji oddalania i przybliżania widoku – jesteśmy z góry skazani na rozwiązanie zaproponowane przez twórców, a to nie jest, delikatnie mówiąc, najbardziej optymalne. Na domiar złego (w normalnych warunkach byłaby to zaleta) akcja rozgrywająca się na ekranie jest stosunkowo szybka – tu i tam wyskakują straszydła, musimy gonić potwora z kluczem, uciekamy przed kościotrupem, wpadamy w pajęczynę, przestawiamy dźwignie…itp. Uczuciem dominującym u mnie podczas rozgrywki była dezorientacja i brak kontroli nad wydarzeniami mającymi miejsce na ekranie. Owszem, niejednokrotnie udało mi się doprowadzić sympatycznego bohatera do mety, ale często było to wynikiem działań czysto przypadkowych, a nie z góry zaplanowanych (ciężko coś planować, gdy w pewnym momencie tracimy orientację, w którym miejscu planszy się znajdujemy).  Pudding Panic Reloaded to gra z potencjałem. Został on jednak skutecznie zabity przez bardzo średnią realizację (mam tu na myśli głównie nieczytelną grafikę i brak kontroli nad ułożeniem kamery). Gra dostępna jest w wersji na urządzenia z mniejszym oraz większym ekranem. 