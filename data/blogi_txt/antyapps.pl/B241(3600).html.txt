15.08.2012 Gry przygodowe to jeden z moich ulubionych gatunków, dlatego z wielkimi nadziejami instaluje kolejne tytuły, licząc na epickie przygody pokroju tych z Najdłuższej Podróży czy recenzowanego na łamach AntyApps Broken Sword. The Secret of Grisly Manor od Fire Maple Games do nich sporo brakuje, to zupełnie inna kategoria, żeby nie napisać klasa, w tym gatunku. Jednak jednocześnie też jest dowodem na to, że mniej nie zawsze znaczy gorzej. Główny bohater dowiaduje się o zniknięciu swojego dziadka, od którego otrzymuje list. Z tego jasno wynika, że jakiekolwiek wieści o porwaniu są dalece przesadzone. Senior prosi nas, byśmy odwiedzili tytułową posiadłość. Cóż nam zatem pozostało — ruszamy w podróż by zobaczyć, co takiego się wydarzyło!  W domu nikogo nie zastajemy, jednak nie brakuje tam z pewnością rozsianych po całej posiadłości łamigłówek. Będziemy musieli nieco pokombinować już na starcie, by dostać się do środka — a tam wcale łatwiej nie będzie. Rozwiązywanie wszystkich pozostawionych przez dziadka łamigłówek z każdą kolejną nie będzie stawało się łatwiejsze, a wręcz przeciwnie, także nie miejcie złudzeń. Bacznie trzeba obserwować każdy centymetr tej opustoszałej rezydencji.  Przygodówki kojarzą mi się zawsze z wielką przygodą. Tajemnicami, masą zagadek i wciągającą fabułą. W The Secret of Grisly Manor próżno szukać takich rozbudowanych elementów, nie natrafimy na naszej drodze nawet na żadnego innego bohatera, nie porozmawiamy, zabraknie słownych przepychanek (o szermierce rodem z The Secret of Monkey Island tym bardziej możecie pomarzyć) i nie przyjdzie nam pobawić w przekupkę. A to rzeczy, których, moim zdaniem, w dobrej grze przygodowej zabraknąć nie powinno. Mimo wszystko tę produkcję warto sprawdzić. Dlaczego? Bo to świetna gra logiczna, zapakowana w pudełko, które ma imitować fabułę. Sporo zagadek, miła dla oka, choć statyczna — pozbawiona jakichkolwiek animacji, grafika oraz największy jej atut: klimat. Tajemniczy, niepowtarzalny i sprawiający, że do gry aż chce się wracać. Podsumowując: The Secret of Grisly Manor to świetna produkcja jeśli spojrzeć na nią przez pryzmat gry logicznej. Jeżeli lubicie czasem pogłówkować i nie przerażają Was wskazówki porozrzucane po opuszczonej rezydencji, to powinniście się przy tej produkcji świetnie bawić. W komentarzach widać dużo niepochlebnych opinii na temat jej długości — to prawda, nie zabawicie tam dłużej niż 1-2h, ale z drugiej strony kosztuje niewiele ponad 3zł na Androidzie, zaś obecnie w AppStorze dostępna jest za darmo, więc chyba nie jest to wyjątkowo duży wydatek za dopracowany, wciągający produkt? Ocena: 5 