29.04.2013 Żałuję, że era smartfonów nadeszła kiedy szkołę mam już za sobą. Jako że z matematyki orłem nigdy nie byłem, taki program byłby nieocenioną pomocą przy rozwiązywaniu zadań — i nie mówię już o „gotowcach”, tylko o możliwości sprawdzenia i upewnienia się, że wszystko jest poprawnie wykonane. Z MathStep to nie problem. Proste w użyciu narzędzie, które poza byciem rozbudowanym kalkulatorem (możemy w nim oprócz prostych rachunków, wklepywać rozbudowane zadania również z użyciem funkcji czy potęg; ale co ważne — te mogą również być wielopoziomowe), jest także znakomitym narzędziem by właśnie krok po kroku sprawdzić czy nie popełniliśmy błędu. Możemy skorzystać z uproszczeń, pochodnych czy rozwiązywania równań. Wszystko to opakowane w miłym dla oka designie w stylu Holo. Jeszcze do niedawna MathStep by poprawnie działać potrzebował stałego połączenia z internetem. W jednej z ostatnich aktualizacji pojawiła się możliwość pobrania wszystkich potrzebnych plików do pamięci urządzenia (ok. 30MB), także największy minus programu został zażegnany. Jeżeli podstawowe rachunki Wam nie wystarczają i czasami musicie użyć czegoś bardziej zaawansowanego, to MathStep będzie naprawdę ciekawą propozycją. Można go pobrać za darmo na platformie Google Play. 