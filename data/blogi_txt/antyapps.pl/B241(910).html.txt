07.06.2013 Rzadko zdarza się, żeby porządnie przygotowana aplikacja związana z aktywnością ruchową była darmowa. Daily Yoga jest tu wyjątkiem i mimo dostępnej wersji PRO, jej bezpłatny wariant jest naprawdę świetnie przygotowanym przewodnikiem spełniającym funkcję osobistego trenera. Aplikacja to także serwis społecznościowy pozwalający dzielić się naszymi osiągnięciami oraz zbiór utworów muzycznych, które umilą nam czas spędzony na ćwiczeniu.  Twórcy aplikacji naprawdę się postarali. Przeglądając dostępne materiały treningowe trudno uwierzyć, że to co widzimy to dopiero darmowa wersja programu, uboższa o niektóre moduły. Do naszej dyspozycji oddano przeszło dziesięć treningów yogi odpowiadających za różne części naszego ciała i obejmujące zupełnie inne ćwiczenia. Na drugie tyle możemy liczyć wykupując abonament PRO. Dostępne są również całe plany treningowe. Obecnie za darmo dostępny jest tylko jeden z nich, obejmujący 12 dni z jogą dla początkujących. Za dodatkową opłatą odblokujemy kolejne trzy. Każde z ćwiczeń opisane jest czytelnymi ikonami, opisem oraz rozpiską poszczególnych dni. Aplikacja wygląda bardzo czytelnie i estetycznie, dlatego mimo wielu funkcji i informacji jakie będziemy musieli przyswoić, nie powinniśmy mieć większych problemów z odnalezieniem się w panelu użytkownika.  Do naszej dyspozycji oddano również specjalnie przygotowane playlisty z muzyką relaksacyjną. Muszę przyznać, że wbrew pozorom nie jest to tylko zbędny gadżet, ale naprawdę dobrze dobrany zestaw piosenek, które umilą nam ćwiczenia. Zadbano również o „bibliotekę pozycji”, gdzie na prostych filmach instruktażowych będziemy mogli dokładnie przyjrzeć się poszczególnym ćwiczeniom. Ostatnim ciekawym dodatkiem Daily Yoga jest możliwość rejestracji indywidualnego konta i dołączenie do internetowej społeczności innych użytkowników apki. Możemy tu dodawać znajomych i porównywać nasze wyniki obliczane na podstawie czasu spędzonego na określonych ćwiczeniach. Niedrogim i zdecydowanie wartym swojej ceny rozwiązaniem jest wykupienie abonamentu na Daily Yoga w wersji PRO. Za jeden miesiąc przyjdzie nam zapłacić 3,99 $. Roczna subskrypcja to koszt niespełna 25$. Co otrzymujemy w zamian? Między innymi dostęp do wszystkich, wciąż aktualizowanych sesji i programów treningowych, dodatkowe playlisty z muzyką relaksacyjną, dostęp do praktyk z każdym dostępnym instruktorem i przede wszystkim brak jakichkolwiek reklam. Osoby, które miały już do czynienia z jogą i stale pragną rozwijać swoje umiejętności w tej dziedzinie z pewnością nie będą żałować tego wydatku. Jedynym minusem aplikacji jest wielkość kolejnych pobieranych paczek z zestawami ćwiczeń. Dobrze jest poświęcić trochę czasu na pobranie potrzebnych filmów instruktażowych przed rozpoczęciem ćwiczeń, ponieważ codzienne pobieranie kolejnych może okazać się nieco uciążliwe.  Daily Yoga to jedna z lepszych darmowych aplikacji związanych z aktywnością ruchową, na jakie udało mi się trafić w Google Play. Szczerze polecam ją wszystkim, zarówno tym, którzy z jogą mieli już do czynienia, jak również z początkującym adeptom tej sztuki. Apkę można bezpłatnie pobrać na systemy Android oraz iOS. 