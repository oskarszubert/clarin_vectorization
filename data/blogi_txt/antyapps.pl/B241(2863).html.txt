18.09.2013 Po obejrzeniu pierwszych obrazków, szczególnie tych związanych z trybem kooperacyjnym, miałem nadzieję, że trafiłem na kolejną produkcję w stylu Amazing Fingers. Okazało się jednak, że to zupełnie inna bajka, ale — całe szczęście — również wciągająca. Urzekająca swoją prostotą i miodem wylewającym się zewsząd, bo to jedna z tych produkcji które włącza się na chwilę, a kończy po godzinie, przy okazji przegapiając przystanek na którym powinniśmy byli wysiąść.  Zasady gry są na tyle proste i intuicyjne, że autorzy nie pokusili się o choćby jedną planszę ze spisanymi regułami zabawy. Zamiast tego po odpaleniu gry i wyborze trybu zabawy (do tych za chwilę jeszcze wrócę), dostajemy przykaz jakiego koloru szukać w tej rundzie i po zaakceptowaniu zadania — przechodzimy do dania głównego. Czyli — no właśnie — klikania we wspomniany kolor na planszy wypełnionej po brzegi figurami. Musimy jednak uważać i narzucić tempa, bowiem barwy lubią się zmieniać — z każdą rundą coraz szybciej. Im dalej w las, tym potrzebna jest coraz większa precyzja. Oprócz tradycyjnych kostek które zwyczajnie redukujemy, czasami mamy także szanse trafić na wypełnione bonusami klocki, które pozwolą nam choćby spowolnić czas i dać chwilę na zastanowienie się i solidne rozejrzenie po planszy. W początkowych fazach takowe może nużyć, ale jeśli przyłożycie się do zabawy, to z pewnością docenicie jego wartość.  Jak wyżej wspomniałem, w Omicron dostępnych jest kilka trybów zabawy. Oto one:  Classic — tradycyjny podział na plansze; naszym zadaniem jest zredukowanie wszystkich kostek mieszcząc się w ustalonym z góry limicie czasu. Wraz z kolejnymi rundami czasu na rozwiązanie mamy coraz mniej, zaś mam wrażenie, że ich zmiany niebezpiecznie przyspieszają; Arcade — tutaj bez podziału na rundy. Naszym zadaniem jest wyłapywanie określonego koloru, jednak ilość klocków się nie zmniejsza — za kazdym razem gdy klikniemy w miejsce o innej barwie niż wymaga tego zadanie, tracimy jedno „życie”. Naszym zadaniem jest wytrwać jak najdłużej i wykręcić najlepszy możliwie wynik; Versus — zabawa w parze na jednym ekranie? To możliwe! Kto pierwszy uzbiera na swoim koncie 3 punkty, wygrywa. Bez większych komplikacji, ot, po prostu. Kiedy poznałem reguły dla tego trybu, poczułem się lekko zawiedziony. Na szczęście wspólna zabawa z przyjaciółmi zweryfikowała zamiar twórców i… tak — śmiechu jest w nim co nie miara!  Jeżeli chodzi o mechanikę, to Omicron wymaga od nas tylko / aż klikania w ekran, także tutaj nie było miejsca na żadne pomyłki. Design gry również nie zawodzi — nowoczesny, estetyczny, bez zbędnych udziwnień, a do tego okraszony miłą dla ucha muzyką nieustannie przygrywającą w tle. Omicron dostępny jest w AppStorze w dwóch wersjach: na iPhone’a (0,99$) oraz iPada (1,99$). 