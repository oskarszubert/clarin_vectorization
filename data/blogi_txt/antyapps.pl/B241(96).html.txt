09.11.2011 W dobie setek gier polegających na zabawie fizyką i klockami trudno polecić jakiś tytuł skupiający się właśnie na tych elementach, jednakże trudno też ignorować największą wręcz gałąź rozrywkową na iOSie. Sztuczka polega na wyławianiu interesujących kąsków i po to właśnie są AntyAppsy i ja. Danie na dziś to Aiko Island przyjemne rozbijanie klocków, które chcą zjeść ciasteczka.  Jak się w to gra? Nie będzie szokującym odkryciem, że Aiko Island jest proste, łatwe i przyjemne. Po prostu schemat rozgrywki pozwala szybko załapać o co chodzi, a chodzi o zbijanie czerwonych klocków (tych złych) i pozostawianie niebieskich (tych dobrych) na planszy. Możemy to robić na kilka sposobów, ale im dalej w las tym więcej kombinowania jest. Możemy po prostu w nie stuknąć i wtedy one znikają, choć niektóre mają ochronną tarczę i te trzeba z planszy po prostu zrzucić lub wepchnąć je na jakieś kolce. Traktujcie każdą planszę jako zagadkę logiczną, w której w ograniczonej liczbie ruchów możemy pozbyć się wszystkich przeciwników, nie tracących naszych niebieskich klocków.  Plansz jest 125 i tak jak początek można przejść z marszu, tak dalej zaczyna się dopiero prawdziwa zabawa. Zapadnie, kładki, klocki- kulki, czyli takie, które się toczą i trzeba je czymś zatrzymać to tylko niektóre z ciekawych elementów wprowadzonych do urozmaicenia rozgrywki. Nie zrozumcie mnie źle – Aiko Island nie odkrywa koła na nowo, ale wszystko co robi, robi bardzo dobrze. Wizualia mieszczą się w ustalonych już przez Angry Birds i Cut the Rope ramach. Wszystko jest ładne i kolorowe, światy są różnorodne graficznie, a same klocki się do nas uśmiechają i smucą jak spadają w otchłań poza planszą. Czy warto? Aiko Island to typowy jednostrzałowiec – nie kosztuje nas dużo i dostarcza wystarczająco dużo zabawy, by nie przejmować się kosztami, a skupić na miłej rozgrywce. Co prawda to wszystko tylko w przypadku, gdy nie macie jeszcze dość wszystkich gier, gdzie pierwsze skrzypce gra fizyka. Ja osobiście czuję się trochę zniechęcony konceptem, ale gdy odpaliłem Aiko Island to pomimo wszystko wsiąkłem i pierwsze 30 plansz przeszedłem w jednym posiedzeniu. Link do Aiko Island (0,79 Euro) oraz Aiko Island HD (1,59 Euro). 