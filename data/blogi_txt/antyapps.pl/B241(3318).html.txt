07.06.2013 Pora to jeszcze nie ta, ale nim się obejrzymy, można już będzie przemierzać lasy w poszukiwaniach skrywanych w tamtejszym runie pyszności. Jak sam autor opisywanej aplikacji twierdzi, powstała ona z braku porządnej alternatywy. Kiedy chciał w zeszłym sezonie wyruszyć na grzyby z mobilnym pomocnikiem, nie uświadczył wartego uwagi programu w AppStorze. Dlatego samodzielnie przygotował aplikację, która nie tylko jest źródłem wiedzy o 70 gatunkach grzybów na które możemy się natknąć naszych lasach, ale także posiada moduł pozwalający zidentyfikować znalezione na drodze gatunki po kilku charakterystycznych elementach.  Już na starcie atakowani jesteśmy regulaminem, który musimy zaakceptować by móc przejść do bazy danych. Tam, oczywiście, autor pisze wprost, że nie bierze żadnej odpowiedzialności za nieprawidłowe rozpoznanie na podstawie tamtejszych zdjęć i opisów. I tutaj już moje pierwsze zdziwienie — po przebrnięciu przez tych kilka bloków tekstu, nie uświadczyłem żadnego skrótu, który pozwoliłby mi się przenieść do głównego menu. Kombinowałem z gestami przesunięcia palca w kierunku którejś z krawędzi ekranu — nic. Po wyłączeniu aplikacji i odpaleniu jej od początku, podobny ślepy zaułek spotkałem klikając na czerwoną „wstęgę”, będącą skrótem do ABC grzybiarza, zestawu najważniejszych wskazówek i zasad dla wszystkich miłośników zbierania tych smakołyków.  Przejdźmy zatem do najważniejszej części. Z listy wybieramy interesujący nas gatunek, po kliknięciu na który otrzymujemy stronę ze zdjęciem prezentującym jego wygląd oraz zestawem podstawowych informacji związanych z jego wyglądem zewnętrznym, zaś na dole znalazły się gatunki z którymi można go pomylić. W spisie każdy grzyb oznaczony jest kolorem zielonym, żółtym bądź czerwonym — informują one o ewentualnych zagrożeniach płynących ze spożywania go przez ludzi. Ciekawym modułem jest narzędzie pomagające identyfikować grzyby. Tam na ekranie znajdują się cztery grafiki, które zmieniamy gestem przesunięcia palcem w prawą/lewą stronę ekranu. Po wyborze wyglądu kapelusza, definiujemy wygląd tego co pod nim, stopki oraz podłoża, na jakim go znaleźliśmy. Następnie klikamy w celownik znajdujący się w prawym dolnym rogu ekranu i jeśli w bazie danych znajduje się gatunek o takim wyglądzie, zaraz mamy szansę zobaczyć który to.  Jeżeli chodzi o interfejs i samo poruszanie się po Atlasie Grzybów, to nie ma tam nic trudnego. Aplikacja nie jest specjalnie rozbudowana, nie ma się nawet gdzie zgubić, no i samej zawartości oceniać nie będę, bo grzybiarz ze mnie żaden, ale jedynym rzucającym się w oczy niedociągnięciem jest brak wspomnianych przycisków powrotu w dwóch działach. Program można pobrać w AppStorze za darmo, jednak jest to wersja testowa. Za odblokowanie dostępu do pełnej bazy danych, przyjdzie nam zapłacić 0,89 euro. 