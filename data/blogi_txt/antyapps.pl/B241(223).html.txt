03.08.2013 Kolejny miesiąc minął nie wiadomo kiedy. Lipiec na AntyApps tym razem zdecydowanie zdominowały gry, jednak znalazło się też kilka ciekawych aplikacji użytkowych. Bardzo cieszy nas fakt, że wśród gier pojawiło się też kilka naprawdę świetnych pozycji od polskich wydawców (jak choćby: Squarge, Kentucky Robo Chicken czy UP n UP). Nie dla wszystkich znalazło się miejsce w zestawieniu aplikacji miesiąca, jednak w wolnej chwili zachęcamy do nadrobienia lektury lipcowych recenzji. Tutaj mały skrót tego, co działo się w świecie Androida przez ostatnie 31 dni. Gry Google Play – Google cały czas wspiera gry ukazujące się na Androida. Tym razem stworzono specjalną aplikację, która w jednym miejscu agregować będzie nasze ulubione gry, wyniki, postępy i zdobyte osiągnięcia. Dzięki temu możemy podglądać osiągnięcia znajomych i motywować się nawzajem do wspólnej rywalizacji o lepsze wyniki. Ponadto dzięki Google Play Games będziemy mogli poznać nowe ciekawe tytuły, które apka zaproponuje nam dzięki analizie naszych preferencji opartych na profilu w Google+.  Google Books – W tym miesiącu Polacy otrzymali w końcu dostęp do e-booków w Google Play. Towarzyszyło temu pojawienie się w markecie czytnika książek, który pozwala nam zarządzać wykupionymi przez nas pozycjami. Aplikacja jest bardzo wygodna, czytelna i przejrzysta, przez co z pewnością dorównuje konkurencji. Pozostaje tylko czekać, aż w Google Play pojawią się pierwsze książki po polsku.  Dungelot - Mój lipcowy faworyt, jeśli chodzi o gry. Połączenie gry planszowej, RPGa i kultowego Sapera, które po pierwszym uruchomieniu gwarantuje silne uzależnienie. Gierka ma naprawdę wyjątkowy klimat i ładną oprawę graficzną. Twórcom apki nie zabrakło również poczucia humoru, o czym przekonujemy się czytając opisy poszczególnych przeciwników lub otrzymując gratulacje za każdym razem, kiedy nasz bohater ginie. Gra dostępna za darmo oraz w rozszerzonym wariancie za nieco ponad 3 ZŁ. Zdecydowanie warta swojej ceny! Pocket League Story 2 – Kolejna pozycja wyróżniająca się niesamowitym klimatem będącym wypadkową oldschoolowej pikselowej grafiki i menadżera piłkarskiego. Niech nie zmylą was pocieszne ludziki i kolorowa oprawa. Gra jest naprawdę rozbudowana i umożliwia kontrolę niemal każdego aspektu drużyny, którą przyjdzie nam prowadzić. Pocket League Story 2 to dużo dobrej zabawy utrzymanej w nietypowej konwencji, stanowiącej świetną alternatywę dla klasycznych pozycji tego typu.  Krwiodawcy - Użyteczny pakiet funkcji, które z pewnością przydadzą się każdemu honorowemu dawcy krwi. Możliwość prowadzenia dziennika krwiodawstwa, funkcje lokalizacyjne pobliskich stacji krwiodawstwa oraz spis miejsc, gdzie krwiodawcy objęci są zniżkami to tylko część ciekawych opcji jakie oferuje apka. Jest to zarówno przydatne narzędzie dla tych, którzy mają już na swoim koncie kilka litrów oddanej krwi, jak i skuteczny element promocji działań, które mogą ratować życie innym.   Rockmelt – Użytkownicy Androida w końcu doczekali się swojej wersji aplikacji Rockmelt, której zadaniem jest dostarczanie nam treści opierających się na wskazanych przez nas preferencjach i zainteresowaniach. Siłą aplikacji, poza wieloma funkcjami społecznościowymi i wygodną wyszukiwarką, są bardzo efektowne i cieszące oko efekty przejść oraz animacje. To jeden z najlepiej zaprojektowanych programów do agregowania wybranych newsów, dlatego z pewnością powinniście go sprawdzić.  Devil Maker Tokyo – Świetnie przygotowana wirtualna karcianka, która powinna stać się Androidową pozycją obowiązkową dla wszystkich fanów mangowej kreski i japońskich gier RPG. Rzadko zdarza się, żeby tak ładnie zaprojektowana i dopracowana gra pojawiła się w Google Play lub App Store za darmo, dlatego tym bardziej warto ją sprawdzić. Atutem gry jest również tryb multiplayer pozwalający sprawdzić swoje wirtualne talie w konfrontacji z prawdziwymi graczami. Stealth Bastard Deluxe – Kolejny przykład, że retro klimat i sprawdzona, wysokobudżetowa grywalność to świetny sposób na sukces. Gra łączy w sobie elementy logiczne oraz zręcznościowe, wciągając na długo w swój dwuwymiarowy świat przypominający klimatem Splinter Cella. Gra zniknęła niedawno z Google Play, jednak miejmy nadzieję, że szybko tam wróci.  Soundwave – Muzyczny startup, który pojawił się całkiem niedawno, jednak już zdążył zwrócić na siebie uwagę samego Steva Wozniaka. Serwis dedykowany jest tylko urządzeniom mobilnym, a jego zastosowanie z pewnością przypadnie do gustu wszystkim użytkownikom Last.fm i Spotify. Soundwave umożliwia nam odnajdywanie innych fanów muzyki w naszej okolicy, poznawanie nowych wykonawców oraz słuchanie i kupowanie muzyki za pośrednictwem naszego smartfonu. Mam nadzieję, że aplikacja będzie się stale rozwijać, a liczba użytkowników rosnąć.  Quad Drawer – Aplikacja, która pomaga nam odnaleźć się w gąszczu aplikacji zainstalowanych w naszych urządzeniach mobilnych. Wykorzystując mechanizm T9 odszukujemy potrzebne apki poprzez wybieranie na klawiaturze numerycznej cyfr, pod którymi znajdują się pierwsze litery programów, które chcemy znaleźć. Quad Drawet to również szereg innych funkcji ułatwiających poruszanie się po zasobach naszego smartfonu lub tabletu z Androidem. Godne polecenia wszystkim tym, którzy nie zawsze mają porządek na swoich urządzeniach mobilnych. 