11.12.2013 Tradycji stało się zadość – w AppStore pojawiła się wczoraj aplikacja 12 Days of Gifts, której premiera jest zapowiedzią corocznej akcji promocyjnej organizowanej przez Apple. Rozpoczęcie wydarzenia zapowiedziane zostało na 26 grudnia – od tego dnia, aż do 6 stycznia codziennie otrzymamy możliwość pobrania prezentu przygotowanego przez firmę z Cupertino. Opierając się na ubiegłorocznych doświadczeniach możemy spodziewać się filmów, muzyki, książek, aplikacji oraz… marudzenia użytkowników niezadowolonych z oferowanych im gratisów. 12 Days of Gifts to coroczna, między świąteczna akcja Apple. W trakcie jej trwania firma z jabłkiem w logo daje użytkownikom swoich urządzeń mobilnych możliwość pobrania wybranych multimediów za darmo. Gry, programy, muzyka, filmy i książki, za które na co dzień musimy zapłacić dostępne są w jej ramach bezpłatnie, a cała akcja opakowana jest w prostą, „prezentową” aplikację wprowadzającą zimowo-świąteczny klimat w cały proces.  Choć do rozpoczęcia 12 Days of Gifts zostało jeszcze trochę czasu, tu i ówdzie możemy już natknąć się na głosy maruderów narzekających, że prezenty rozdawane w ramach akcji są niewiele warte. Prawda jest moim zdaniem inna – nie każdemu da się dogodzić. Podejrzewam, że nawet gdyby Apple rozdało w okresie międzyświątecznym Assassin’s Creed Pirates, Angry Birds Star Wars II oraz najnowszą płytę Lady Gagi znaleźli by się malkontenci niezadowoleni z takich, a nie innych prezentów. Tegoroczna aplikacja 12 Days of Gifts wymaga do prawidłowego działania systemu operacyjnego iOS 7.  Wiadomością, która wielu z Was ucieszy zapewne znacznie bardziej niż coroczne prezenty od Apple jest informacja o zbliżającej się wielkimi krokami premierze drugiej części Baldur’s Gate na iPada. Jak poinformował Trent Oster, dyrektor kreatywny Beamdog, Baldur’s Gate II: Enhanced Edition zostało już zgłoszone do App Store i aktualnie oczekuje na weryfikację. Daje to dużą nadzieję na pojawienie się mobilnej wersji gry jeszcze przed świętami. Cieszy również zapowiedź aktualizacji pierwszej części przygody. 