09.07.2012 Jedna z najbardziej kultowych gier na urządzenia mobilne doczekała się w miniony piątek nowej wersji. Mam tu na myśli hit ze stajni Halfbrick Studios – Fruit Ninja. Pierwowzór dziesiątek produkcji, w których zadaniem gracza jest przecinanie pojawiających się na ekranie przedmiotów (w tym przypadku owoców) jest moim zdaniem nadal niedoścignionym wzorem aplikacji tego typu. Nowa wersja wprowadza kilka dodatków, które uczynią grę jeszcze atrakcyjniejszą. Prawdopodobnie Fruit Ninja przedstwiać nikomu nie trzeba. Jeżeli jednak znalazłyby się takie osoby, ktorym tytuł ten nic nie mówi zapraszam do zapoznania się z tekstem Szymona opisującym grę. Jakie atrakcje przygotowali dla nas autorzy gry wraz z najnowszą aktualizacją? Prócz delikatnie zmodyfikowanego menu gry, we Fruit Ninja pojawiło się kilka nowych elementów, których zadaniem jest lekkie odświeżenie wiekowej już (jak na aplikację mobilną oczywiście!) produkcji. Głównymi atrakcjami są nowe ostrza do siekania soczystych owoców, nowe tła oraz tzw. wóz Gutsu. Nowe miecze to: Tęczowe Ostrze, Ostrze Wodne oraz Ostrze Smoczego Króla. Wszystkie trzy prezentują się bardzo efektownie. O dwóch nowych tłach również nie mogę napisać złego słowa. Oba są dopracowane i wyglądają po prostu ładnie. Najciekawszym elementem jest dla mnie jednak wspomniany wcześniej Wóz Gutsu. Mamy w nim możliwość zakupienia specjalnych bonusów, które możemy wykorzystać podczas rozgrywki. Dzięki nim otrzymamy możliwość odbijania bomb czy zyskamy dodatkowe cenne sekundy rozgrywki. Aktualizacja z pewnością nie sprawi, że do Fruit Ninja przekonają się osoby, którym gra się dotychczas nie podobała (są takie?). Jednak tych kilka nowych elementów, które przygotowali autorzy powinno zachęcić do ponownego uruchomienia aplikacji, graczy, którzy po odkryciu wszystkich dotychczasowych nagród i wyśrubowaniu rekordów odłożyli grę w kąt. 