07.05.2012 Choć nie jestem wyjątkowo aktywnym Allegrowiczem, często zaglądam na stronę największego, polskiego serwisu aukcyjnego głównie po to, by porównać ceny i sprawdzić, czy przypadkiem nie przepłacam. Niestety nigdy nie mogłem tego „godnie” zrobić z wykorzystaniem mojego iPhona. Owszem, w App Store już od dłuższego czasu można znaleźć aplikację dedykowaną przeglądaniu ofert zamieszczonych na Allegro, jednak chęć jej użycia kończyła się dla mnie zawsze niepowodzeniem. Program za każdym razem się ciął i wysypywał. Jego stabilność wołała o pomstę do nieba. Niedawno postanowiono jednak odświeżyć iOSowe wydanie polskich aukcji internetowych. Allegro w wersji 3.0 zyskało nowy wygląd, a przede wszystkim – wreszcie jest stabilne!  Co się zmieniło? Po pierwsze, choć nie najważniejsze – aplikacja zyskała odświeżony wygląd. Zaraz po jej uruchomieniu, na stronie głównej, znajdziemy listę najlepszych okazji, które zostały podzielone na kilka kategorii. Tuż nad nimi – wyszukiwarka, która umożliwia nam opisanie poszukiwanego towaru lub zeskanowanie (bądź ręczne wpisanie) kodu kreskowego. Całość wygląda bardziej nowocześnie oraz zyskała na funkcjonalności. Teraz oferty dostępne na Allegro przegląda się po prostu przyjemnie. Po drugie, dużo bardziej istotne – aplikacja wreszcie jest stabilna. Wcześniej program potrafił odmówić posłuszeństwa, nawet podczas prostego przeglądania dostępnych ofert, teraz „skaczę” między kategoriami, przeglądam kilkanaście ofert jedna po drugiej i… nic. Wszystko działa jak należy. To zdecydowanie największy plus wydanej aktualizacji. Problemów nie napotkamy także podczas dodawania wybranych aukcji do ulubionych, przeglądania licytowanych przez nas ofert, a także sortowania wyników wyszukiwania. Nie wszystko jednak jest tak dobrze dopracowane…  Co trzeba jeszcze poprawić? Poprawek, jakie można wprowadzić w mobilnym Allegro jest jeszcze cała lista. Jako klient, życzyłbym sobie wyszukiwarki na stronach poszczególnych kategorii. Obecnie jest to nieco utrudnione, bowiem jeżeli w wyszukiwarce nie wpiszę np. buty nike to otrzymam wszystkie dostępne aukcje z produktami tej marki, nawet jeżeli będę przeglądał kategorię buty. Sprzedający z pewnością doceniliby natomiast możliwość publikowania własnych ofert z poziomu telefonu. Na chwilę obecną, bez komputera się nie obejdzie… Po oczach razi także wyświetlenie pełnego opisu, który jest po prostu wyciętym fragmentem aukcji. W oprawie naprawdę nieźle dopracowanej grafiki aplikacji Allegro, wygląda to po prostu fatalnie. Czy warto? Pomimo wielu niedociągnięć, teraz z programu Allegro da się normalnie korzystać, a przynajmniej przeglądanie aukcji nie sprawia za wielu problemów.  Aplikacja waży nie całe 5MB, a korzystanie z niej jest dużo przyjemniejsze niż z mobilnej odsłony strony Allegro. Zatem… warto :). Program jest bezpłatny, pobierzecie go z App Store. 