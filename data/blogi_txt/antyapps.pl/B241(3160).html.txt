19.10.2011 Trover to rewelacyjna aplikacja, a zarazem sposób na spędzanie wolnego czasu. Od razu przypadła mi do gustu, gdyż lubię odkrywać miasto, w którym przebywam. Lubię znajdywać nowe miejsca, a dzięki Troverowi czuję się bardziej zmotywowany i mam możliwość dzielenia się odkryciami. Spróbuj sam! Trover to głównie aplikacja mobilna, chociaż dostęp do usługi w trybie poznawczym można uzyskać również przez stronę internetową. Ten drugi sposób może mieć rację bytu podczas planowania podróży z myślą o zobaczeniu nietypowych miejsc w okolicy. Program na smartfonach działa w oparciu o lokalizację i wymaga dostępu do GPS-a. Wraz z uruchomieniem aplikacji GPS startuje automatycznie, jednak na tablecie był z tym jakiś problem i trzeba było uruchamiać GPS przed skorzystaniem z aplikacji. Nie tabletom jednak dedykowany jest ten program.  Tak czy inaczej, Trover daje nam dostęp do ciekawych znalezisk dodanych przez innych użytkowników, automatycznie serwując nam te, które znajdują się najbliżej naszego aktualnego położenia. Po założeniu profilu (można skorzystać z logowania przez Facebooka i Twittera) użytkownik dostaje możliwość dzielenia się odkryciami. Proces dodawania znaleziska polega na przejściu przez kilka prostych kroków, do których możemy zaliczyć zrobienie zdjęcia lub dodania już gotowego z galerii, zatwierdzenie lub poprawienie wykrytej lokalizacji oraz dodanie kilku słów na temat znaleziska, wliczając w to słowa kluczowe. Po kilku chwilach nasze odkrycie widoczne jest już w smartfonach innych użytkowników.   Podoba mi się również fakt, że twórcy Trovera cały czas przeglądają nowe pozycje i wybierają wśród nich najciekawsze, po czym oznaczają je gwiazdkami. Jak dla mnie idea stojąca za projektem jest po prostu świetna. Sam mam zamiar aktywnie korzystać ze znajomymi z tej usługi. Was również do tego zachęcam. Bez względu na to, czy będziecie korzystać z Trovera na Androidzie, czy na iPhone. 