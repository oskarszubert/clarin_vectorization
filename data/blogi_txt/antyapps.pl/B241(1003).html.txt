06.04.2012 Na Browara to produkcja polskiego studia deweloperskiego Programa.pl. To odpowiada między innymi za aplikację informacyjną centrum designu Concordia Design. Bogate portfolio, ciekawe projekty tworzone w przeszłości, dlatego tymbardziej dziwi mnie fakt, iż Na Browara jest tak prostacką aplikacją. Fajny pomysł, ale fatalne wykonanie – aplikacja nie została po prostu dokończona. Na Browara powstało podczas Hackfestu w Poznaniu w październiku 2011. Twórcy udostępnili aplikację do pobrania za darmo w Google Play w takim stanie, w jakim znajdywała się na koniec imprezy, zapowiadając, iż będzie dalej rozwijana. Od drugiego października niestety aplikacja pozostała nietknięta. Pomysł jest naprawdę ciekawy. Pomaga umawiać się na tytułowego browara za pomocą smartfona. Wystarczy wskazać na mapie swoje ulubione miejsce, gdzie mamy ochotę się wybrać, dodać nazwę eventu, a natychmiastowo informacja o nim zostanie dostarczona do naszych znajomych korzystających z aplikacji. Ci będą mogli potwierdzić swój udział. Z doświadczenia mogę powiedzieć, że takie narzędzie może nie ułatwiłoby jakoś specjalnie procesu umawiania się na spotkanie ze znajomymi, ale zdecydowanie wpłynęłoby na finanse. Obdzwonienie kilku znajomych, dopasowanie godziny, informacja zwrotna o tym, czy już jesteśmy w drodze (…) wyraźnie odbija się na rachunku za telefon. Szkoda, że twórcy nie rozwijają aplikacji dalej, tak jak zapowiedzieli. Może tym wpisem zachęcę ich do tego :) Warto jednak wiedzieć, że w Polakach tkwi spory potencjał zarówno pod kątem kreatywnych pomysłów, jak i umiejętności. Tymczasem zapraszam do przetestowania aplikacji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 