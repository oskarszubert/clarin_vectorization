16.05.2012 Tym razem będzie o polskiej aplikacji, która mnie zachwyciła. Ile razy zdarzyło wam się tak, że wykorzystaliście już wszystkie darmowe SMSy, ale pakiet internetowy nadal gdzieś tam był? Mi wiele i szukałem wtedy jakiejś możliwości np. wysłania maila czy napisania na gadu-gadu, ale nie zawsze się da. Wtedy, kiedy się nie da można użyć GateSMS.  Czym jest GateSMS? To aplikacja, która w wygodny i fajny sposób pozwoli na wysyłanie SMSów z bramek internetowych. Obsługuje ona bramki SMS prawie wszystkich sieci – i te darmowe, i te płatne. Dodatkowo nie musimy się już więcej martwić czy wysyłamy do Plusa czy T-Mobile, bo program sam rozpozna do jakiej sieci SMS ma zostać wysłany i jeśli będzie potrzebował bramki płatnej, której nie mamy, to wyśle zwykłego SMS. Sprytne, prawda? Tak proste jak być powinno i aż dziw, że jeszcze nikt wcześniej tego nie wymyślił. Oprócz tego GateSMS usuwa polskie znaki z SMSów, pozwala ustawić różne kolory dymków w rozmowie, dla różnych bramek SMS i przypomina o nieodebranej wiadomości. Opcji jest jeszcze parę, ale to są najważniejsze. W przyszłości developer planuje wprowadzenie bramki dla Play, płatnej bramki dla Plusa oraz paru innych. To ile kosztuje taka przyjemność? Nic. Niektóre bramki są płatne, ale sama aplikacja jest za darmo w Google Play. Wyświetla ona jednak reklamy, które możemy zlikwidować kupując wersję pro. Nawet jeśli nie macie zamiaru dokupić dodatkowej bramki – to program i tak warto zainstalować. Bo wygląd SMSów, który oferuje GateSMS jest bardzo, ale to bardzo ładny. Za wygląd i działanie – 5. 