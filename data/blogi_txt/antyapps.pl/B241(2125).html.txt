09.04.2013 Le Vamp jest znakomitym przykładem na to, że z gatunku wyeksploatowanego, wydawać by się mogło – do granic możliwości, można nadal wycisnąć odrobinę świeżości. Klasyczne runnery (bo o tym rodzaju gier mowa) czyli produkcje, w których bohater sterowany przez gracza pędzi przed siebie na złamanie karku jakby goniło go stado krwiożerczych bestii (co często okazuje się… prawdą) to prawdopodobnie najpopularniejszy typ aplikacji służących czystej rozrywce, na jaki możemy natknąć się przeglądając bogate zasoby AppStore i Google Play. Le Vamp nie ma łatwego zadania. Wśród runnerów konkurencja jest ogromna, a w ciągu ostatnich lat szeregi tego gatunku zasiliło kilka prawdziwych hitów – tytułów dopracowanych, bajecznie grywalnych i pięknie wyglądających. Dziś by zostać zauważonym przez miłośników gatunku, trzeba zaoferować coś więcej niż kolejną przeciętną, powielającą stosowane od lat rozwiązania produkcję. W produkcji amerykańskiego studia High Voltage Software wcielamy się w skórę młodego i budzącego sympatię wampira. Młodzieniec ucieka przed rozwścieczoną do granic przyzwoitości grupką śmiertelników, którzy zdolni są do najgorszego. Finał gonitwy jest oczywiście powszechnie znany – bezlitosny tłum dogoni naszego bohatera i za pomocą osinowych kołków zrobi z niego marmoladę suto doprawioną czosnkiem. Nasza w tym głowa by stało się to raczej później niż wcześniej. Le Vamp posiada dwie mocne wartości, które razem stanowią o sile i oryginalności tej produkcji. Pierwszą z nich jest oprawa. Świat gry prezentuje się wyśmienicie – kraina, którą przyszło nam przemierzać zaprojektowana została w niepowtarzalnym i pieszczącym zmysły stylu. Las, przez który uciekamy jest pięknie animowany i mieści w sobie wiele interaktywnych obiektów. Całość przedstawiona została w dobrze sprawdzającej się w tego typu produkcjach oprawie pseudo 3D – właściwa akcja rozgrywa się w dwóch wymiarach, ale pewne elementy mające wpływ na rozgrywkę umieszczone zostały na drugim planie. Oprawa jest czytelna, a aplikacja działa płynnie na iPadzie drugiej generacji.  Drugim elementem wyróżniającym Le Vamp wśród szarej masy przeciętnych runnerów jest spore zróżnicowanie akcji, jakie jesteśmy zmuszeni wykonywać by utrzymać się przy życiu (choć to może niezbyt fortunny zwrot w przypadku wampira). U typowych przedstawiciel gatunku gracz ma możliwość wykonania od jednego do maksymalnie 3-4 ruchów. Zazwyczaj jest to podskok lub przeturlanie się pod przeszkodą, a także (w przypadku produkcji, których akcja rozgrywa się w 3D) ominięcie przeszkody z prawej bądź lewej strony. Le Vamp jest pod tym względem zdecydowanie bardziej skomplikowany. Podczas rozgrywki za pomocą gestów mamy możliwość wykonania niespełna 10 akcji, które w ten czy inny sposób umożliwiają skuteczną ucieczkę przed rozwścieczonym tłumem. Wraz ze wzrostem tempa gonitwy wykonywanie prawidłowych gestów na konkretnych przeszkodach staje się coraz trudniejsze (mamy coraz mniej czasu na właściwą reakcję), co niechybnie prowadzi do brutalnego zakończenia. Le Vamp to bardzo udana produkcja. Rozgrywka jest przyjemna, a specyficzny styl graficzny zaproponowany przez twórców sprawia, że oblicze gracza raz za razem będzie rozjaśniał szeroki uśmiech. Polecam! Gra w wersji uniwersalnej dostępna jest w AppStore w cenie 1,79 euro. 