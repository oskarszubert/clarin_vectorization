19.07.2013 Przygody Larry’ego Laffera raczej nie będą obce żadnemu miłośnikowi starych przygodówek. Łysiejący amant zadebiutował w roku 1987, jednak na rodzimym rynku prawdziwą popularność przyniosła mu siódma odsłona przygód pt. „Miłość na fali” — w czym ogromne zasługi ma znakomita polska lokalizacja tytułu. Dzięki zeszłorocznej zbiórce na Kickstarterze udało się sfinansować remake pierwszej części gry, która dla świeżego narybku była już niegrywalna. To jeszcze czasy, gdzie w przygodówkach trzeba było wpisywać komendy. Ale spokojnie, remake poza polepszoną oprawą i sterowaniem dostosowanym do dzisiejszych potrzeb właściwie niczym nie odbiega od oryginału — też potrafi sfrustrować! ;)  Larry Laffer bez znaczącej sumy pieniędzy, bez walizki, właściwie tak jak stoi, ląduje w miasteczku wzorowanym na Las Vegas. No ale w końcu ma nienaganną prezencję (jak to łysiejący 40-letni prawiczek), gadane nie z tego świata (no jakieś powody obecnego stanu być muszą) i chęć zarwania każdej kobiety, która świeci nagością i aż się prosi by… poświęcić jej trochę czasu. Bary, kaplice, dyskoteki — znane miłośnikom pierwowzoru lokacje znów stanęły przed nami otworem. Tym razem jednak nie epatują surowymi pikselami, a zewsząd jesteśmy czarowani stylowymi krajobrazami, do tego bohaterowie przemówili do nas ludzkim głosem. Wszystkie te miejsca ożyły na nowo, choć nie ma co ukrywać — wciąż są nieznośne i potrafią dać w kość ludziom, którzy nie znają gry. Część zagadek została uproszczona względem pierwowzoru, jednak nie na tyle, by było to specjalnie zauważalne. W ogólnym rozrachunku Leisure Suit Larry: Reloaded wciąż oferuje zestaw niekoniecznie logicznych, ale wciąż zabawnych i rubasznych zadań i zagadek, po wykonaniu których Larry ma szansę na odrobinę… przyjemności.  Interfejs względem pierwowzoru został poprawiony i korzysta z systemu, którym raczono nas w gatunku przez całe lata ’90. Przybornik z zebranymi przedmiotami, polecenia (pójdź, rozmawiaj, rozbierz…) i interakcje z otoczeniem raczej nie będą dla nikogo tajemnicą. Tradycyjne „klikanie wszystkim na wszystko” też będzie na porządku dziennym, mimo uproszczenia kilku łamigłówek. Wciąż za to frustruje konieczność wygrywania pieniędzy w salonie gier — jest losowa, jak to w hazardzie bywa, ale bez nich nie możemy się przemieszczać po mieście. Zapomnijcie też o liniowości i jakichkolwiek blokadach — od początku macie dostęp do całego miasteczka i sami musicie sprawdzić każdą możliwość i zakamarek by niczego nie pominąć, zanim ruszycie dalej w drogę.  Tak jak już od startu obwieszcza tytuł — odświeżony Larry to klasyczna gra w odświeżonych szatach. Wciąż nieco toporna i nielogiczna, jednak nieporównywalnie bardziej przystępna od oryginału. Dla tych, którzy chcą nadrobić kanon klasyki — pozycja obowiązkowa. Dla całej reszty — tytuł zdecydowanie wart uwagi, to wciąż znakomita przygodówka która potrafi wciągnąć na długie godziny. Gra wyceniona została na blisko 4,5 euro i póki co dostępna jest tylko na iOS w wersji uniwersalnej. 