26.03.2013 O Chameleon Launcher część z Was pewnie słyszała. Jest to rodzaj ekranu domowego dla Androida, który swoją popularność zdobył na Kickstarterze. Twórcy planowali tylko wersję dla tabletów, ale zebrali tyle pieniędzy, że przygotowali również edycję na smartfony. Całość wyróżniać ma się efektywnym wykorzystaniem miejsca na pulpitach przez funkcjonalne widżety. Czy ma szansę się przyjąć? Chameleon Launcher swego czasu robił furorę na Kickstarterze i okrzyknięto go nawet najlepszą alternatywą dla domyślnego ekranu domowego na tabletach z Androidem. Rzeczywistość to trochę zweryfikowała i okazało się, że nowe rozwiązanie jest wolne, zasobożerne oraz nieszczególnie konfigurowalne. Niemniej duża liczba użytkowników dalej się zachwycała nietuzinkowym i bardzo funkcjonalnym wyglądem. Rzeczywiście launcher wygląda bardzo interesująco. Wersja na smartfony niewiele różni się od tej dedykowanej tabletom. Dolną część zajmuje dock z dwiema dodatkowymi ikonami po bokach. Ta po lewej stronie służy do przełączania się między uprzednio skonfigurowanymi obszarami roboczymi, a ta po prawej otwiera przed nami listę aplikacji, akcji oraz folderów je zawierających. Kluczowym elementem jest jednak tutaj pulpit, który możemy tak skrzętnie zakryć widżetami, że nie będzie widać nawet tapety. Twórcy udostępnili nam szereg rozwiązań, wśród których znajdziemy: zegar, pogodę, strumienie z Facebooka, Twittera oraz Youtube, zdjęcia z Instagrama, widok naszego profilu z Google Plus a nawet ostatnie posty z wybranego kanału RSS. Mimo wszystko liczba ta nie jest na tyle imponująca by zadowolić każdego, więc mamy też możliwość umieszczania standardowych widżetów (choć przyznam szczerze, że gryzą się trochę z pozostałymi).   Najbardziej frustrować może brak jakichkolwiek dodatkowych opcji pozwalających na konfigurację launchera. Możemy dodawać widżety, zmieniać ich kształt oraz ułożenie, ale nie zaoferowano nam żadnych innych efektów przejścia między pulpitami, a nawet możliwości zablokowania nowego, pustego pulpitu, który zawsze pojawia się z prawej strony. Wszystko to sprawia, że Chameleon Launcher jest efektowny i całkiem funkcjonalny, ale i niedopracowany oraz toporny.   Osobny akapit, chcąc nie chcąc, muszę poświęcić zapotrzebowaniu aplikacji na zasoby. Na moim Nexusie 4 launcher pożarł blisko 130 MB pamięci i utworzył łącznie aż 3 procesy. Na urządzeniu z 2 GB RAM-u może to niewiele, ale przy 1 GB, albo, o zgrozo, 512 MB RAM odczujemy to na pewno. Pomijam już tutaj aspekt żywotności baterii, która również spadła. W dodatku launcher zdaje się intensywnie wykorzystywać moc obliczeniową smartfona. Nawet na dwurdzeniowych gadżetach animacje czasem są poszarpane, a aplikacja działa zadziwiająco wolno. Chameleon Launcher to przykład fenomenalnego pomysłu oraz koszmarnego wykonania. Program od samego początku zachwycił rzesze internautów i wyglądał rewelacyjnie na prezentowanych klipach wideo. Jak się jednak okazuje od prezentacji do rzeczywistości daleka droga i zanim twórcy porządnie nie oszlifują tego diamentu, nie mają co liczyć na odpowiednią atencję ze strony użytkowników. A do tego potrzeba naprawdę niewiele – kilka opcji konfiguracyjnych, optymalizacja działania i zużycia pamięci oraz, ewentualnie, kilka dodatkowych widżetów. Te elementarne aspekty w aplikacji zwyczajnie leżą i kwiczą. 