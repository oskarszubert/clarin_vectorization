28.06.2013 Przez chwilę zastanawiałem się, czy Profesor Layton może być dla Was kimś znanym. Orientując się jednak w pozycji Nintendo na naszym rynku uznałem, że warto poświęcić mu kilka słów. Gry z jego udziałem ukazują się od kilku lat na przenośne sprzęty Ninny. To nieustraszony detektyw, który żadnej, nawet najbardziej abstrakcyjnej sprawy, się nie boi. Nim jednak dotrze do jej sedna, będzie musiał zmagać się z dziesiątkami łamigłówek. Takie połączenie klasycznej przygodówki z zestawem zagadek podbiło miliony serc na całym świecie, dlatego też twórcy nie spoczęli na laurach i minionej jesieni na urządzenia z iOS wypuścili spin-off z synem detektywa w roli głównej: Layton Brothers Mystery Room. A ten po kilku miesiącach nareszcie doczekał się wersji bez krzaczków, czy jego przygody mają szansę dorównać dziedzictwu ojca? Sprawdźmy!  Syn Profesora, Alphendi Layton, pracuje jako śledczy w Scotland Yardzie. Akcja gry rozpoczyna się, gdy dołącza do niego nowa współpracowniczka — Lucy Baker. Od tego momentu wspólnie będą pracowali nad niepokojącymi sprawami, a dzięki magicznemu wynalazkowi nazwanemu Mystery Room nie będą musieli się nawet ruszać z miejsca. Mogą bowiem idealnie symulować całe miejsce zbrodni, przez co autorom udało się pozbyć ciągłego błądzenia po rozbudowanych lokacjach, co bywało okrutnie uciążliwe w przypadku kilku przygodówek, gdzie przedzieraliśmy się przez labirynty przemieszczając się z miejsca na miejsce.  Trudno pisać o Layton Brothers Mystery Room nie przywołując przygód Phoenixa Wrighta (który kilka tygodni temu również zawitał w odświeżonej wersji na iOS, o czym zresztą pisałem). Gra opiera się na tym samym schemacie — poznawania spraw, zbierania informacji i rozmów ze świadkami. Tym razem jednak zamiast spotkań w sądzie dochodzi do bezpośrednich starć z oskarżanymi przez nas bohaterami. No i dzięki Mystery Room nie musimy już błądzić pomiędzy lokacjami by szukać dowodów. Wystarczy włączyć tryb eksploracji i gotowe! Do tego animacje, krój przycisków… no Wright jak skórę zdarł — ale jako wielki miłośnik przygód Nicka i spółki zdecydowanie nie rozpatruję tego w kategoriach minusów, co to, to nie!  Jako że to typowo japońska produkcja, nie zabrakło tutaj charakterystycznego dla nich humoru i mimiki. Większość czasu operujemy w środowisku 2D, wybierając kwestie dialogowe i buszując w dokumentach z dowodami; kiedy jednak przenoszeni jesteśmy na miejsce zbrodni, to eksplorujemy w trzech wymiarach. Obracając kamerą, przybliżając i szukając najdrobniejszych szczegółów, na których moglibyśmy zawiesić oko. Layton Brothers Mystery Room dostępne jest w AppStorze za darmo, w wersji uniwersalnej. Podobnie jak w kultowej trylogii przygodówek Capcomu, czekają tam na nas za darmo dwie sprawy. Odblokowanie pozostałych oparte jest na mikrotransakcjach — za 3–6 przyjdzie nam zapłacić 2,69 euro; zaś za kolejne trzy 1,79. Nie wiem jak Wy, ale ja zabieram się za poszukiwanie kolejnych winnych ;-) 