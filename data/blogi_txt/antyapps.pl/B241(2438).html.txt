25.06.2013 Magią Disneya oczarowani byli chyba wszyscy. W moim przypadku zaczęło się od ich pięknych filmów animowanych, później nadeszła pora na gry (od 16-bitowców w górę), a w ostatnich latach bardzo pozytywnie zaskoczyli mnie grami opartymi na fizyce z serii Where’s my Water, gdzie naszym zadaniem było doprowadzać wodę w wyznaczone miejsce, kopiąc przy tym w ziemi. Oprócz tego zalali rynek kopiami Temple Run z bohaterami swoich świeżych produkcji. No a tym razem, przy okazji premiery i jednocześnie promocji kolejnych przygód Potworów i Spółki zaszczycili nas kolejnym runnerem, w którym musimy schwytać Archiego.   Jedyny plus to taki, że nie poszli na łatwiznę podsuwając kolejny tytuł, w którym biegniemy bez końca, usiłując po raz kolejny pobić swój rekord punktowy. Tym razem otrzymaliśmy podział na plansze i naszą powinnością jest złapanie uciekiniera w każdej z nich. Po każdym z poziomów, w zależności od tego jak dobrze nam poszło, na naszym koncie pojawia się zestaw punktów doświadczenia, które pozwalają nam m.in. gnać szybciej. Przy podsumowaniu za każdym razem widzimy, ile jeszcze brakuje nam do lepszych osiągnięć. Podczas biegu mamy do dyspozycji cztery komendy, które obsługujemy za pomocą gestów przesunięcia palca w różne strony ekranu. Możemy zmienić tor biegu, podskoczyć lub wykonać efektowny wślizg, pozwalający nam uniknąć zderzenia z kosmicznymi konstrukcjami w Potworrrnym Uniwersytecie. Pod koniec gonitwy zaś czeka na nas najważniejszy element, czyli chwytanie Archi’ego. Pojawia się wówczas złoty przycisk, po kliknięciu w który wskakujemy na jego plecy. Teraz musimy przez kilkadziesiąt sekund balansować na jego grzbiecie tak, by z niego nie spaść — jeżeli nam się to uda, poziom zaliczony!  Jako że gra udostępniona jest za darmo, prawdopodobnie nikogo specjalnie nie zdziwi, że bez wielu prób i zdobywania kolejnych levelów, niespecjalnie mamy szansę uporać się z kolejnymi poziomami, chyba że jesteście prawdziwymi wirtuozami. Sam byłem jednak szczerze zszokowany brakiem jakichkolwiek mikropłatności, bo nigdzie w Catch Archie nie znalazłem ani wirtualnej waluty, ani nawet miejsca w którym miałbym szansę ją godnie spożytkować. Co zrobić, po prostu trzeba biec. Ale jako, że w grze dostępnych jest tylko dziesięć poziomów, nie będzie to aż taka znowu długa droga ;-)  Disney przyzwyczaił nas już do wymuskanych, bardzo dobrze prezentujących się na ekranach nowoczesnych urządzeń mobilnych gier. Tym razem sprawy mają się identycznie, jest kolorowo i miło dla oka. Muzyka również nie odstrasza, a sterowanie jest już prawdziwym klasykiem, przez co chyba nikt, kto miał wcześniej jakąkolwiek styczność z free-runnerami, nie będzie czuł się zagubiony.  Monsters U: Catch Archie dostępne jest za darmo na urządzenia zarówno z iOS jak i Androidem na pokładzie. Ja wiem, że to tylko element marketingu przy promocji filmu, jednak mimo wszystko chętnie zobaczyłbym coś świeżego, a nie ciągle odgrzewane kluchy. Sam już jestem gatunkiem zmęczony i nie wiem czym musieliby mnie twórcy zaskoczyć, bym jeszcze miał siłę i ochotę się w to bawić — wskakiwanie na grzbiet jednak nie wystarczy. Jeżeli macie ochotę udać się w pogoń za tą szaloną świnią, to wystarczy zajrzeć do AppStore’a lub Google Play. 