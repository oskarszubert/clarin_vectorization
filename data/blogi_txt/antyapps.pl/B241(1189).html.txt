13.12.2011 Epoch to kolejna gra z tak zwanych produkcji wysokobudżetowych na iOSie. Unreal Engine pozwala robić z grafiką cuda, ale to wciąż rozgrywka decyduje czy tytuł będzie udany. Tutaj byłem raczej pełny obaw, bo mówimy w końcu o strzelaninie, a te dla mnie rzadko były ciekawe głównie przez przekombinowane sterowanie. Świątecznej promocji nie mogłem jednak odmówić. Gra wygląda świetnie. Już od pierwszej chwili, gdy widzimy naszą postać na tle zrujnowanej cywilizacji widać, że to pierwsza ligi, jeśli chodzi o Smartfony. Epoch chodzi na Unreal Engine i wykorzystuje sporo ze sztuczek, jakie Epic udostępniło deweloperom. Natomiast zniszczone miasta przypominają te, które mogliśmy oglądać w konsolowym Enslaved. Poniszczone budynki, metalowe konstrukcje oraz gdzieniegdzie przebijająca się przez zniszczoną technologię roślinność.  Największym atutem Epoch jest rozgrywka. Trafiamy na pole walki, podzielone na trzy części, za którymi możemy się chować. Całe strzelanie jest oparte o mechanikę uników i chowania się właśnie za wspomnianymi osłonami. Najbardziej bałem się, że szybko będzie nudno, bo jednak to mają do siebie tego typu strzelaniny, że tempo jest bardzo powolne. Na szczęście nic takiego nie ma miejsca w Epoch, w końcu jesteśmy zaawansowanym robotem, który bez problemu wykonuje akrobacje pomiędzy pociskami, by zaraz potem strzelić w swych przeciwników rakietami. Pomimo tego, że poruszamy się tylko na szerokość to nie czułem znużenia rozgrywką. Wręcz przeciwnie – uważam, że to jedna z niewielu strzelanin, która bardzo mi się podobała na Iphonie. W końcu ktoś zrobił wygodne sterowanie, które nie tylko się sprawdza, ale pozwala na odrobinę strategii. Wszystkie ruchy wykonujemy swypem – zależnie od kierunku jest to schowanie się za osłoną, unik, przeskok do osłony obok lub przeładowanie broni. Kolejnych przeciwników oznaczamy palcem, ale na szczęście robimy to tylko raz i od tego czasu nasz bohater będzie strzelał w wyznaczony cel automatycznie.  Fabuła opowiadana jest przez pisane pamiętniki, które odblokowujemy podczas gry. Oczywiście chodzi o bunt robotów wobec ludzi, co doprowadziło do upadku ludzkości. Nic szczególnego, ale realnie nikt nie będzie kupował tej gry dla historii. Żałuję tylko, że nie nagrano do tego wersji audio, bo czytanie takich opisów szybko się nudzi. Czy warto? Epoch jest obecnie w promocji i kosztuje 2,39 Euro. Za tyle otrzymujemy grę bardzo ładną, świetnie wykonaną i z dobrze działającą mechaniką walki. Niestety po przeciwnej stronie musimy postawić jej długość – na podstawowym niskim poziomie trudności przejście całości zajęło mi coś koło 2 godzin. Oczywiście twórcy polecają grać dalej na wyższych i odblokowywać kolejne zabawki, ale dla mnie to średnia zachęta. Mimo wszystko spędziłem ten czas bardzo miło i wydanych pieniędzy nie żałuję. Szczególnie teraz w promocji, bo z zakupem za 5 Euro bym się zdecydowanie wstrzymał. Link do aplikacji (wersja uniwersalna). 