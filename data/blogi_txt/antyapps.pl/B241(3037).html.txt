29.04.2013 Gdyby ktoś jeszcze kilkanaście miesięcy temu powiedział mi, że będę chwalił czytanie na świecącym po oczach ekranie, prawdopodobnie bym go wyśmiał. Jednak tablety i e-inkowe czytniki zupełnie zrewolucjonizowały dla mnie instytucję książki. Z ciekawości sięgam co jakiś czas po ulubione publikacje w wersji elektronicznej, ostatnio w ramach promocji nawinęły się teksty Edgara Allana Poego, które utwierdziły mnie w przekonaniu, że dobre opracowanie multimedialne może jedynie wspomóc naszą wyobraźnię.  Już na starcie autorzy proponują, by do lektury przygotować słuchawki, w których zdecydowanie lepiej słychać będzie wszystkie efekty dźwiękowe i muzykę budującą klimat. Ale to jeszcze nie wszystko, bowiem każde z opowiadań wzbogacone jest o zestaw grafik i animacji ilustrujących świat i sytuacje o których czytamy. Czułem się trochę jak w magicznym świecie Harry’ego Pottera, gdy postacie na ekranie nagle zaczęły się do mnie uśmiechać ;). Nawigacja po aplikacji jest banalnie prosta (gesty przesunięcia palcem po ekranie by przewijać strony, na dole odnośnik do głównego menu). W iPoe można sprawnie przełączać się między opowiadaniami, czy też skorzystać z podglądu by sprawniej odnaleźć interesującą nas stronę. Czcionki, tła, ogólny design — wszystko ze sobą współgra i całość stoi na naprawdę wysokim poziomie. Nie wiem czy można tu mówić o wygodzie jaką oferuje druk, bowiem to wciąż świecący ekran, mimo tego — nawet jeśli do największych miłośników takiego konsumowania dłuższych treści nie należę — tutaj całość aż przyjemnie się chłonęło. Dużym plusem jest to, że same opowieści nie są specjalnie długie i jako przerywnik można je mieć ze sobą w urządzeniu, z którym pewnie duża część się i tak nie rozstaje. Trudno jest pisać o minusach, bowiem iPoe jest na tyle spójne i dopracowane, że naprawdę nie bardzo mogę się do czegokolwiek przyczepić. Wspomnę jednak, że wszyscy miłośnicy czytania w naszym rodzimym języku nie mają tam czego szukać — w programie można żonglować między kilkoma europejskimi językami, jednak polskiego tam niestety nie uświadczymy. Wielka szkoda, bo to z pewnością dla sporej grupy osób okaże się bariera nie do przeskoczenia. Aplikację można pobrać w AppStorze i przyjdzie za nią zapłacić 0,89 euro — zawiera cztery opowiadania + biografię autora. W cyfrowym sklepie Apple dostępna jest także kolejna część historii od E.A. Poego w cenie 2,69 euro. 