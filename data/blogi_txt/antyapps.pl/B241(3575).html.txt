23.10.2013 Wraz z nową aktualizacją GDR 3, system Windows Phone otrzymał opcję blokady obracania ekranu. Choć sama aktualizacja oficjalnie nie jest jeszcze dostępna, to bez problemu może ją pobrać każdy posiadacz telefonu z Windows Phone 8. Dzięki temu już teraz w sklepie zaczynają pojawiać się aplikacje wykorzystujące nowe api i możliwości systemu.  Przykładem jednej z nich jest właśnie Rotation Lock. Microsoft ma bardzo głupi zwyczaj ukrywania nawet prostych rzeczy w ustawieniach. Dobrze jeżeli udostępni do nich api, które pozwoli na stworzenie aplikacji szybkiego dostępu, jednak i one nie mają dostępu do wszystkiego, a opcja włączy/wyłącz nie może ograniczać się do samego dotknięcia kafelka. Na obecną chwilę aby zablokować obracanie ekranu musicie udać się do opcji, przewijając długą listę odnaleźć odpowiednią pozycję, wejść, aktywować blokadę. Biorąc pod uwagę że często potrzebujemy tego efektu tylko dla kilku aplikacji, ciągłe powtarzanie tej procedury mocno zniechęca do używania. Nie rozumiem dlaczego Microsoft nie poszedł za sugestiami fanów i nie umieścił tej opcji w belce głośności. Rotation Lock pozwoli nam ukrócić cały proces poprzez utworzenie na ekranie blokady oddzielnego kafelka.  Za jego pomocą w szybszy sposób dostaniemy się do przełącznika, podobnie jak ma to miejsce w wielu programach do wi-fi czy też transmisji danych. Kafelek choć nie podlega naszej edycji jest łady i dobrze wyraża swoją rolę. Dostępny jest w trzech wielkościach. Choć wątpię żeby ktoś chciał przypisywać największy kafelek tak prostej opcji, to jednak dobrze że autor dał wybór. Nie będę oceniał Rotation Lock, bo to prosta aplikacja, która wyprzedziła swoją konkurencję. Z czasem zapewne obecne programy do skrótów doczekają się aktualizacji, a sklep zaleją aplikacje o podobnych możliwościach. Do tego czasu posiadaczom telefonów Windows Phone 8 z GDR 3 polecam Rotation Lock. 