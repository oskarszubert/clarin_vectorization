18.10.2012 Szaleństwo geolokalizacji trwa w najlepsze. Nie ma dnia, by znajomi się nie „czekowali” na Foursquare czy nie dodawali swego położenia wrzucając wpisy na Facebooku lub Instagramie. Sam unikam tego jak ognia, ale o ile we wspomnianych przypadkach wszystko robi się „ręcznie”, o tyle w opisywanej dziś aplikacji, PlaceMe, cały proces logowania naszych miejsc pobytu dzieje się automatycznie. Program po prostu śledzi każdy nasz ruch i zapisuje w pamięci, tworząc coś na wzór pamiętnika odwiedzonych przez nas terenów. Ot tak, po prostu. Po odpaleniu aplikacji tworzymy swoje konto, następnie zgadzamy się na śledzenie, włączamy GPS, akceptujemy możliwość namierzania przez WiFi i voila — PlaceMe będzie zapisywało każdy nasz krok. Co ciekawe, aplikacja pozbawiona jest jakichkolwiek funkcji społecznościowych. Naszymi wycieczkami nie możemy pochwalić się ani na Twitterze, ani Facebooku, ani nawet znajomi dający się śledzić PlaceMe nie mogą zobaczyć gdzie jesteśmy. Niemożliwe? A jednak. Żeby jednak nie było za słodko, pozwolę sobie przytoczyć jeden z warunków umowy: Możemy udostępnić lub sprzedać dane, by dostarczyć najbardziej kompetentnych reklam, okazji, ofert i obniżek czy usług. Niby nic nowego, w końcu inne firmy inwigilują nas pod takim kątem non-stop. Następnie możemy wszystkie nasze ruchy podejrzeć w zakładce My Places — łącznie z terminami, w których zdecydowaliśmy się je odwiedzić. Nie do końca rozumiem przeznaczenie takiej aplikacji. W filmach szpiegowskich, owszem, podrzuca się mikro-nadajniki GPS by śledzić ofiary czy podejrzanych przestępców, ale jaki jest sens robienia tego samemu sobie? Szczególnie, że idea jest zupełnie inna niż chwalenie się „gdzie to nie byliśmy” w serwisach społecznościowych, nie ma nawet elementu grywalizacji jaki jest głównym motorem napędowym w Foursquare. Dość specyficzna aplikacja, która z pewnością także znajdzie swoje grono odbiorców. Dostępna jest zarówno na urządzenia z iOS jak i Androidem — w obu przypadkach za darmo. Właściciele systemu z nadgryzionym jabłkiem mogą dodatkowo automatycznie synchronizować wszystkie swoje wpisy w popularnym serwisie do robienia notatek Evernote. 