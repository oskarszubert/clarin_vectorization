06.06.2013 Wczoraj w sklepie Google Play zadebiutowała klawiatura ekranowa Google, którą dotąd mogli się cieszyć głównie posiadacze Nexusów. Krok ten pozwoli wszystkim pozostałym użytkownikom Androidów wypróbować możliwości tego produktu, a sam producent otrzyma wreszcie możliwość aktualizowania go bez potrzeby wypuszczania nowej wersji Androida. Klawiaturę Google cechuje kilka kluczowych atutów. Jednym z nich jest możliwość pisania przeciągnięciami, co wprowadzono dopiero w Androidzie 4.2. Wraz z debiutem aplikacji w Google Play dostęp do tej funkcji otrzymają również użytkownicy wydań 4.0 i 4.1. Chyba nie muszę dodawać, jak bardzo funkcja ta ułatwia wprowadzanie tekstu. Wystarczy zresztą spojrzeć na popularność klawiatury Swype, która była prekusorem tego typu rozwiązania.  Klawiatura posiada również funkcję autokorekty, której intensywność możemy dostosować w opcjach. Możemy tam również dezaktywować pisanie przeciągnięciami, zmienić współczynniki opóźnienia oraz układ znaków. Klawiatura ma relatywnie dużą liczbę ustawień, co pozwala spersonalizować wiele aspektów jej działania. Od strony wizualnej klawiatura prezentuje się właściwie identycznie, jak poprzednie wersje. Osobiście nie przepadam za tą surową szarością i lekko wypukłymi przyciskami. Google mógłby postarać się o niech bardziej przystępny design. Być może wraz z wprowadzeniem aplikacji do Google Play z czasem doczekamy się stosownych zmian. Układ przycisków możemy delikatnie dostosować. Mam tutaj na myśli m.in. położenie przycisku rozpoznawania mowy czy wyświetlanie dodatkowego guzika pozwalającego na przełączanie się między językami.   Aplikacja jest dostępna w 26 językach. Tyle też słowników możemy pobrać na nasze urządzenie. Jest wśród nich też język polski z obszerną bazą słów. Zauważyłem jednak, że zasadniczym jego problemem jest druga osoba liczby pojedynczej, z którą wyraźnie sobie nie radzi. Przygotujcie się zatem na częste dodawanie nowych zwrotów do bazy. Tutaj też pojawia się pierwszy zgrzyt, bo klawiaturę póki co mogą zainstalować tylko anglojęzyczni użytkownicy. W pozostałych krajach, w tym u nas jest ona niedostępna. Prawdopodobnie to kwestia kilku dni, kiedy Google zmieni ten stan rzeczy. Byłoby decyzją skrajnie nielogiczną, zawężać tak mocno dostęp do produktu wspierającego wiele obcych języków. Na szczęście pojawiły się już mirrory, z których można pobierać aplikację i ręcznie instalować ją na swoich urządzeniach. Warto jednak tutaj uważać, bo klawiatura jest newralgicznym punktem systemu i może gromadzić wpisywane przez nas dane (w tym hasła i loginy). Nie zaleca się zatem instalowania jej z niezaufanych źródeł. W stosunku do wersji, która jest obecna na urządzeniach z rodziny Nexus zmian jest niewiele – zwiększono jedynie uprawnienia, których potrzebuje aplikacja, co ma związek z przyszłymi aktualizacjami.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 