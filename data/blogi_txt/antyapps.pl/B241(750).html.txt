19.01.2012 Jako mały szkrab uwielbiałem, gdy rodzice kupowali mi wszelakie ilustrowane encyklopedie i inne leksykony, gdzie na bogato ilustrowanych stronach zawarta była cała masa bardziej lub mniej (częściej mniej) przydatnych informacji. Ciekawostki – to był klucz, aby przyciągnąć uwagę młodego człowieka. Color Uncovered to właśnie takie leksykon, przedstawiony w szalenie atrakcyjnej formie, powodujący intensywne drapanie się po głowie nawet u względnie dorosłego człowieka.  Jak sam tytuł wskazuje, dowiemy się tutaj najwięcej przede wszystkim o kolorach. Color Uncovered nie jest jednak żadnego typu grą – nie ma tutaj punktów czy konkretnego celu. Przekazana zostaje nam po prostu wiedza, ale podana w sposób, jaki nie byłby możliwy za pomocą wydawnictwa papierowego. Interfejs przypomina nieco czasopisma wydawane na iPadzie – mamy spis treści, przesuwając ekran w prawo pojawiają się kolejne strony. Na nich jednak dostajemy nie tylko ładnie zmontowany i bogato ilustrowany tekst, ale także elementy interaktywne – to właśnie na papierze nie miałoby szans na realizację. Szczególnie wrażenie robią rozmaite złudzenia optyczne – narząd wzroku, jak się okazuje, oszukać można niezwykle łatwo. Szczególnie dlatego, że steruje nim mózg, a ten został już całkiem nieźle rozpracowany przez współczesnych naukowców. Poza tym każdy będzie mógł dowiedzieć się dlaczego nie należy dawać psu prowadzić auta, jak bardzo oszukani zostaliśmy kupując iPada czy też z jakiego powodu często kluczymy na parkingach przed centrami handlowymi nie mogąc skutecznie znaleźć swojego samochodu. Niektóre sprawy są niby oczywiste i intuicyjnie je wyczuwamy, ale tutaj dostajemy proste i zrozumiałe także dla laika objaśnienie. Największa wada z naszego punktu widzenia to brak polskiej wersji językowej – aby czerpać pełną przyjemność należy posługiwać się angielskim na dość wysokim poziomie, albo po prostu mieć odpalony pod ręką jakiś słownik. Jeśli jednak to nie stanowi problemu, to nie widzę przeciwwskazań do pobrania tej darmowej i fascynującej aplikacji. Oby tego typu ciekawostek pojawiało się na smartfonach więcej. Także dzieciaki w szkole by się z pewnością ucieszyły mając możliwość nauki z tego typu materiałów. Color Uncovered można pobrać stąd. 