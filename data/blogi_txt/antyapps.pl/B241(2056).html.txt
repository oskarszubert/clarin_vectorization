26.02.2013 Pierwszy numer Kukbuk’a (magazynu kulinarnego przeznaczonego dla urządzeń wyposażonych w ekran dotykowy) zadebiutował w AppStore jako samodzielna aplikacja. Cyfrowa wersja magazynu przeznaczona na iPad’a, choć nie pozbawiona drobnych wad, bardzo przypadła mi do gustu, czego wyraz dałem w grudniowej recenzji. Wraz z premierą drugiego numeru czasopisma jestem zmuszony mój wcześniejszy tekst uzupełnić – nowy numer, to nie tylko cała masa świeżych przepisów i ciekawych tekstów związanych z szeroko rozumianymi kulinariami, ale i całkowicie nowa aplikacja pozbawiona wszystkich niedociągnięć poprzednika. Z taką sytuacją spotkałem się po raz pierwszy. W moim grudniowym tekście, opisującym debiutujący na naszym rynku nowy magazyn kulinarny pt. Kukbuk nie kryłem zachwytu nad aplikacją stworzoną do jego konsumpcji. Program, a więc i sam magazyn prezentował się wyśmienicie, a nawigacja między artykułami oraz treści w nim zawarte również trzymały poziom. Niezwykle pozytywne wrażenie, jakie wywarła na mnie aplikacja zostało niestety lekko przyćmione przez dwie niewielkie wady magazynu: brak obsługi systemowego kiosku (iOS) oraz spore nagromadzenie materiałów reklamowych (ich ilość na pierwszych stronach potrafiła skutecznie zniechęcić do dalszego zagłębiania się w treść). Co ciekawe, wraz z mającą miejsce kilka dni temu premierą drugiego numeru Kukbuk’a wspomniane przeze mnie wady zostały całkowicie wyeliminowane. Jak na zamówienie!;)  Od drugiego numeru Kukbuk oficjalnie zawitał do Apple’owskiego Newsstand, a wszystkie materiały reklamowe, na które tak narzekałem w grudniowym tekście wyemigrowały na ostatnie strony magazynu. Jednocześnie magazyn zachował wszystkie swoje zalety – szata graficzna nadal prezentuje się obłędnie, zdjęcia są bardzo wysokiej jakości, a treść jest na wysokim poziomie. I wszystko byłoby idealnie, gdyby nie przyplątał się jeden mały bug, który potrafi bardzo zirytować. Po zakupie czasopisma za pośrednictwem nowej aplikacji do tego przeznaczonej, Kukbuk… się nie ściąga. Proces pobierania uaktywnia się dopiero po zrestartowaniu programu i ponownym pacnięciu w okładkę drugiego numeru. Poprawka tego błędu jest konieczna – pierwsze negatywne komentarze o treści „pobrali pieniądze i (…) nie można pobrać numeru…” już zaczynają pojawiać się w AppStore, a to z całą pewnością nie wpływa pozytywnie na wizerunek debiutującego na naszym rynku magazynu. Kukbuk dostępny jest również na urządzenia wyposażone w system Android – aplikację za pomocą której możecie kupić magazyn pobierzecie stąd. 