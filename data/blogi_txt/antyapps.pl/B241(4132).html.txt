22.03.2012 Kolejny dowód na to, że warto kupować gry. Niektórych świetnych tytułów po prostu nie da się zdobyć za darmo, a z drugiej strony wcale nie kosztują dużo. Reflexions to kolejna gra studia YoYo Games, która po kupieniu za grosze dostarczy nam kilo dobrej zabawy. I rozrusza szare komórki. Jak w to się gra? Gra opiera się o prosty mechanizm. Mamy planszę, w którą wypuszczamy swego rodzaju futurystyczną piłeczkę. Ta odbija się od ścian i małych ścianek. Tymi drugimi możemy manipulować, po prostu je obracając i wpływając jednocześnie na kierunek, w którym zacznie podążać piłka. Problem? Wszystko byłoby naprawdę banalne, gdyby nie to, że po drodze musimy zebrać wszystkie diamenty oraz uniknąć czerwonych bomb. To, co jest w tej grze najfajniejsze, to fakt, że zmusza nie tylko do myślenia strategicznego, ale do szybkiego myślenia strategicznego. Na samym początku można się załamać, jak topornie nam idzie. Umysł jednak zaczyna się coraz bardziej koncentrować, a efekty widać z powtórzenia levelu na powtórzenie. W końcu zdobywa się umiejętność szybkiego myślenia, co niesamowicie podbudowuje. Od bezmyślnego wpatrywania się w ekran, gdzie po raz dziesiąty nasza piłeczka ląduje na bombie, po przechodzenie poziomu w niecałą minutę. Czy warto? Za niecałe cztery złote dostajemy niesamowicie wciągającą i dającą wiele frajdy grę. Zdecydowanie warto.  YoYo Games to drugie po FullFat studio deweloperskie, które trafia u mnie pod lupę, bo tworzy naprawdę innowacyjne, wciągające, a jednocześnie tanie gry. Poprzednio recenzowałem They Need To Be Fed ich autorstwa. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 