26.04.2012 O aplikacji moBILET ostatnio głośno w internecie – a to u Kominka, a to gdzieś indziej – nie może zabraknąć o niej informacji na AntyApps! Czym jest moBILET? Najprościej – kiosk ruchu z biletami w kieszeni. Taki przemyślany, wygodny i całkiem interesujący kiosk z biletami, bo nie tylko na komunikacje miejską. moBILET testowałem dawno, dawno temu – kiedy jeszcze nie mieli aplikacji na iOS, ani na Androida – a tylko wersję Java. Potem na długo o niej zapomniałem, aż pewnego dnia stwierdziłem, że nie chce mi się biegać do automatu po bilet i wolałbym kupić go od ręki – z telefonu. Niestety tamtego dnia i tak musiałem kupić bilet w automacie, a dlaczego – o tym zaraz. moBILET pozwala na kupowanie biletów na przejazdy komunikacją miejską, ale także koleją (ARRIVA PC) i na kupowanie biletów parkingowych. Możemy za pomocą paru kliknięć kupić praktycznie każdy dostępny bilet czasowy czy przejazdowy dostępny w biletomacie. Całość trwa parę chwil i jest całkiem nieźle przemyślana. Nie możemy „oszukać” aplikacji przez czekanie na kontrolera i wyczekanie momentu. Bo można przecież kupić bilet jednym kliknięciem po uprzednim przygotowaniu całości. No nie – nie można, bo aplikacja daje użytkownikowi 30 sekund na kupno biletu, a po tym czasie uniemożliwia jego kupno na kolejne 30 sekund. Przez to nie będziemy mieli możliwości łatwego oszukania przewoźnika. Dobrze, ale skoro wszystko jest tak fajnie, to dlaczego nie kupiłem tego pięknego dnia biletu przez moBILET? Bo kupowanie przez program polega na zapłaceniu pieniędzy z naszego wirtualnego portfela na który pieniądze musimy przelać najpierw sami. Po zainstalowaniu programu nie możemy z palca kupić biletu, bo musimy najpierw załadować konto. Trochę słabo, że nie można wszystkiego zrobić od razu za pomocą telefonu. Niby można w sumie przelać pieniądze przez telefon, ale to nic przyjemnego i wygodnego. moBILET dostępny jest za darmo na iOS i Androida. Aplikacja dostaje ode mnie mocne 4. Dlaczego nie 5? Przez ten system ładowania portfela wcześniej. Gdyby robiła to z automatu za pomocą np. PayPala – byłbym w niebie. 