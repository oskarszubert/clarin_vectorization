30.01.2013 Z początkiem stycznia bieżącego roku National Geographic wydało nową wersję wielokrotnie nagradzanego mobilnego atlasu świata. National Geographic World Atlas to lekko zmieniona nazwa programu, nowy wygląd, zwiększona funkcjonalność, aktualne mapy i kilka mniejszych udogodnień. Ta, jak się okazuje bardzo udana aplikacja, w związku z trwającą promocją dostępna jest obecnie za darmo. Po uruchomieniu aplikacji naszym oczom ukazuje się znana skądinąd błękitna planeta. Domyślnym widokiem jest mapa polityczna z wyraźnie zaznaczonymi granicami państw i terytoriów zależnych.  Nic nie stoi na przeszkodzie by obraz ten zmienić – do wyboru mamy widok antyczny, satelitarny oraz mapę drogową (dostarczaną przez Bing Maps). Przełączanie pomiędzy czterema wymienionymi rodzajami map jest możliwe za pośrednictwem wysuwanego paska po lewej stronie ekranu. Twórcy umieścili w jego obrębie wszystkie najważniejsze opcje World Atlas oraz odnośniki do innych aplikacji z logo National Geographic. Liczba funkcji nie oszałamia, ale większość użytkowników powinna być w 100% zadowolona z możliwości aplikacji. National Geographic World Atlas umożliwia nakłuwanie cyfrowej mapy różnokolorowymi znacznikami. Pinesek jest 6, w tym trzy są zdefiniowane (miejsce, w którym byłem/chcę zobaczyć/ulubione), a trzy rozróżniają się tylko odmienną barwą (można je edytować z poziomu mapy). Program umożliwia również skorzystanie z prostego w obsłudze przelicznika walut oraz daje możliwość pobrania wybranego rodzaju mapy na dysk urządzenia (ściągnięta przeze mnie mapa polityczna zajmuje w pamięci iPad’a ponad 200 MB). Przeglądanie map jest w NGWA intuicyjne i szybkie. Za przybliżanie i oddalanie widoku odpowiadają standardowe gesty szczypania, zoom’ować widok możemy także za pomocą podwójnego tapnięcia palcem w wybranym miejscu. Mapy ładują się szybko, są dokładne i aktualne (przynajmniej jeżeli chodzi o rejon mojego miejsca zamieszkania). Każde państwo posiada osobistą wizytówkę, w której zawarto podstawowe informacje, dane społeczno- gospodarcze, flagę, krótki opis historii kraju, obowiązującą walutę oraz aktualnie panującą pogodę. National Geographic World Atlas to produkt udany. Obsługa programu jest prosta, a działanie płynne. Dużą zaletą jest możliwość pobrania wybranych map na dysk urządzenia, na którym zainstalowaliśmy aplikację. Program jest uniwersalny, a jego standardowa cena wynosić będzie 1,79 euro. 