27.05.2013 Ile razy denerwowaliście się, bo nie mieliście jak sprawnie ogarnąć połączeń komunikacją publiczną w Waszym mieście? Sprawdzanie tras, przesiadek, samodzielne dogrywanie wszystkiego poprzez porównywanie poszczególnych rozkładów — kosmos. Szczególnie, jeśli mieszka się w miejscach, gdzie tuż obok siebie znajdują się trzy przystanki, a wszystkie zaawansowane aplikacje do wyszukiwania połączeń brały pod uwagę tylko jeden z nich, dostosowując go z marnym skutkiem w takich wypadkach do naszej lokalizacji. Transportoid radzi sobie z takimi zagadnieniami bez większych problemów! Aplikacja ta posiada bazę danych opartą o 60 polskich miast i aglomeracji — jednych przygotowanych lepiej, drugich gorzej — jednak wszystko zaznaczone jest tuż przy ich wyborze. Jak mniemam, to największa tego usługa na naszym rynku. Dostarcza stale aktualizowane rozkłady dla całej sieci tramwajów, autobusów i innych rodzajów transportu. Co zatem wyróżnia ją na tle konkurencji, poza kompleksową obsługą największych ośrodków z całej Polski, oczywiście? Zestaw znakomitych funkcji, a wśród nich takie, których nigdzie indziej jeszcze nie spotkałem.  No i właśnie, grupowanie przystanków! Wspomniałem już wyżej, że sam mam przyjemność mieszkać tuż przy skrzyżowaniu, gdzie mam sprawny dostęp do kilku przystanków i dotychczas wszystkie je musiałem sprawdzać osobno, czasami nawet JakDojadę ignorowało któryś z nich podsuwając swoje propozycje. Dodatkowym atutem jest to, że tak naprawdę nie ma konieczności tworzenia grupy „pełnych” przystanków, tj. z każdego penetrowanego możemy wybrać jedynie interesujące nas linie i na nim oprzeć cały ich zestaw, z którego później będziemy korzystać. Kolejną znakomitą funkcją jest możliwość zakupu z poziomu aplikacji biletów poprzez mPay oraz SkyCash. Ale samo sprawdzanie rozkładów i kupno biletów to jeszcze nie wszystko — znalazło się tutaj również miejsce dla lokalizowania przystanków na podstawie naszej pozycji (GPS), czy też wyszukiwanie najbardziej optymalnych połączeń od–do. Dużym plusem Transportoid jest to, że do poprawnego działania nie potrzebuje stałego dostępu do sieci. Rozkłady aktualizuje na bieżąco, a przy wyborze miasta całą bazę danych związaną z lokalnym transportem pobiera do pamięci urządzenia. Nie zabrakło również widżetów, które na pulpicie sprawnie będą nas informować o najbliższych odjazdach linii, które tam posłaliśmy. Dodatkowo, pobierając Kalendarz i Dzwonek możemy ustawiać przypomnienia o końcu ważności biletu okresowego oraz usprawnić zakup biletów. Transportoid to prawdopodobnie najlepsza tego typu propozycja, jaka czeka na nas w Google Play. Aplikację można pobrać za darmo, jednak warto mieć na uwadze, że za dostęp do większości ciekawych funkcji (GPS, mapy, widżety, grupowanie przystanków) trzeba uiścić opłatę abonamentową, która wynosi 10 pln rocznie — nie wydaje mi się, by była to specjalnie wygórowana kwota. Program dostępny jest również na Windows Phone, jednak jest to nieco inna jego odsłona, wykastrowana z pewnych funkcji — w tym wyszukiwania połączeń czy obsługi map i GPS. 