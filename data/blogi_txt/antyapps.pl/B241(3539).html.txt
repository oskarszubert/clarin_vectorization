19.03.2012 Mam dobrą wiadomość dla osób, które pragną wzbogacić swojego iPhona o nowe dzwonki, jednak płacenie ponad 1€ za 30 sekund piosenki jest im wyjątkowo nie w smak. Panie i Panowie, istnieje możliwość samodzielnego tworzenia dzwonków, a w dodatku – za darmo! Wszystko przy pomocy jednej, małej aplikacji.  Program Ringtones ściągnąłem z AppStore już jakiś czas temu. Do tej pory stworzyłem już kilka własnych dzwonków i mogę spokojnie stwierdzić – to działa! Aplikacja umożliwia w prosty sposób przerobienie piosenki, znajdującej się w naszej bibliotece muzycznej na dzwonek. Jak to działa i co należy zrobić? Wszystko jest świetnie wyjaśnione w poniższych materiałach video.   W razie, gdyby ktoś miał problemy ze zrozumieniem angielskich instrukcji, poniżej zamieszczam ich tłumaczenie.  Uruchom program Ringtones na swoim iPhonie. Z wyświetlonego menu wybierz pozycję Music Ringtone. Program poprosi Cię o wskazanie piosenki, którą chciałbyś przerobić na dzwonek. Zaznacz fragment piosenki, który chcesz by funkcjonował jako dzwonek używając suwaka opisanego jako Start Time. Ustal długość dzwonka, przy pomocy suwaka opisanego jako Length. Określ czy chcesz dodać stopniowe zwiększanie i zmniejszanie głośności dzwonka opcjami Fade in oraz Fade out. Po zakończonej pracy, zapisz dzwonek używając ikony dyskietki. Kiedy dzwonek zostanie zapisany, podłącz telefon do komputera i uruchom iTunes. Z listy urządzeń wybierz swój telefon, a w wyświetlonym oknie wybierz kartę Programy. Przesuń treść okna na dół, do sekcji Udostępnianie plików. Z listy programów wybierz Ringtones. Z plików wyświetlonych po prawej stronie wybierz dzwonek, który chciałbyś użyć i zapisz go na dysku komputera. Otwórz zapisane pliki w iTunes. Dzwonki automatycznie pojawią się w zakładce Dźwięki w twojej bibliotece. Powróć do karty ze szczegółami na temat twojego urządzenia, a następnie wybierz sekcję Dźwięki. Zsynchronizuj wybrane dzwonki i gotowe.  Teraz nasz nowy dzwonek możemy już wybrać w ustawieniach telefonu. Pomimo wielu kroków do przejścia, gra jest warta świeczki. Poziom trudności wymienionych akcji nie jest najwyższy, a zawsze w naszej kieszeni zostaje kilka złotych, które możemy spokojnie przeznaczyć na bardziej wartościowe rzeczy. Program jest bezpłatny i znajdziecie go w AppStore. 