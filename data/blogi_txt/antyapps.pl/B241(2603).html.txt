29.11.2013 Pierwszy raz Naught na łamach serwisu pojawił się w styczniu tego roku. O pierwszej części gry miałem okazję napisać sporo ciepłych słów, choć nie ukrywałem, że odczuwałem spore zmęczenie materiału jeżeli chodzi o zastosowaną konwencję graficzną. Gry z wyeksponowanymi sylwetkami po sukcesie Limbo zaczęły się pojawiać masowo na wszystkich możliwych urządzeniach. W ostatnich miesiącach jest ich jednak o wiele mniej, albo to mi żadna nie rzuciła się w oczy, dlatego też do Naught 2 usiadłem z zapałem do zabawy i… Zupełnie się nie zawiodłem! Krótka przerwa od produkcji w tym stylu naprawdę dobrze mi zrobiła. Podobnie jak w pierwszej części gry, naszym zadaniem jest… dotarcie do końca planszy. Musimy mieć jednak na uwadze, by po drodze nie dać się złapać w żadną z porozstawianych przez projektantów pułapkę — a to zadanie będzie już nieco trudniejsze. Bowiem takowych na naszej drodze napotkamy naprawdę dużo, najróżniejszej maści — żadna z nich jednak nie jest na tyle upierdliwa, byśmy nie mogli dać sobie z nią rady.    Tym co wyróżnia Naught 2 spośród dziesiątek tytułów platformowych, jest sposób sterowania. Zamiast przejmować kontrolę nad bohaterem, władamy tamtejszym światem, a może trafniej byłoby napisać o tym, że jesteśmy panami… perspektywy kamery? Obracając urządzenie, dzięki dobrodziejstwu akcelerometru, cała plansza zaczyna wirować, a dzięki temu również nasz awatar może się swobodnie przemieszczać. Dlatego też musimy wyczuć mechanikę na tyle dobrze, by w ten sposób precyzyjnie wydawać komendy — tylko wówczas uda nam się nie tylko dotrzeć do mety, ale również pozbierać wszystkie porozrzucane po tych mrocznych światach przedmioty.  W grze dostępne są dwa schematy sterowania. Pierwszy opiera się na wspomnianym akcelerometrze, dzięki czemu obracając nasz tablet lub smartfon wiruje cały świat, a nasz bohater razem z nim. Drugi to zestaw trzech wirtualnych przycisków, które odpowiadają za wirowanie świata w odpowiednim kierunku oraz skok. Na dużo pochwał zasługują projekty poziomów, które są staranne i naprawdę ciekawie wykonane, ich autorzy zadbali o to, by aż chciało się po nich błądzić w poszukiwaniu sekretów — jak za starych, dobrych czasów :).  Naught 2 nie jest specjalnym odkryciem. To idealna ilustracja udanego sequelu: więcej, lepiej, ładniej. Jeżeli lubicie dobrze skrojone gry platformowe z ciekawym sterowaniem, to nie macie się specjalnie nad czym zastanawiać. Gra dostępna jest w wersji uniwersalnej na iOS oraz Androida — w pierwszym przypadku można ją pobrać w promocji za okrągłe zero złotych, zaś w drugim przeceniona jest o połowę, czyli przyjdzie nam za nią zapłacić niewiele ponad trzy złote. 