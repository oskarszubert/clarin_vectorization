22.02.2012 Gadu Gadu to mało znany na świecie, ale wciąż niezwykle popularny w Polsce komunikator. Towarzyszy polskim internautom od czasów modemów typu dial-up, rozszerzając swój zasięg poza komputery osobiste. Obecnie Gadu Gadu dostępne jest również na smartfony, gdzie wersja na Androida doczekała się aktualizacji. Gadu Gadu nie może dać o sobie zapomnieć, ba, samo musi pamiętać o swoich użytkownikach, którzy stają się obiektem zainteresowania Facebooka. W rzeczywistości chat dostępny w tym serwisie społecznościowym coraz częściej zastępuje komunikatory, zwłaszcza młodym ludziom. Facebook Chat dostępny jest również na telefony komórkowe, nic dziwnego zatem, że Gadu Gadu dba o ten rynek wypuszczając nową wersję swojego komunikatora. Ten dostępny jest za darmo, a oferuje sporo. Ma bardzo przejrzysty ekran główny, podzielony na cztery zakładki. Pierwsza to lista kontaktów, następnie aktywne rozmowy, poczta e-mail oraz radio OpenFM. Ta ostatnia opcja wymaga pobrania dodatkowej aplikacji, a dostęp do poczty e-mail uzyskujemy po zarejestrowaniu adresu w domenie @gg.pl Interfejs jest naprawdę wygodny. Pomiędzy zakładkami poruszamy się prostymi przeciągnięciami palcem po ekranie w lewo lub w prawo. Chcąc przejść do okna zawierającego wszystkie aktywne konwersacje, wystarczy nacisnąć ikonę u góry ekranu. Bardzo wygodne, a przy akompaniamencie dopracowanego designu pozostawia miłe uczucie podczas korzystania z programu. W najnowszym Gadu Gadu możemy grać z naszymi znajomymi w gry. Dostępna jest tutaj między innymi gra Spadalec. Wymogiem rozpoczęcia gry z daną osobą jest to, aby była dostępna i posiadała nas na swojej liście kontaktów. Jak widać, komunikator ten ewoluuje w stronę obecnego trendu, czyli serwisów społecznościowych. Takie wrażenie powiększa funkcjonalność serwisu gg.pl. Nowe Gadu Gadu wygląda i działa naprawdę nieźle, ale nie obyło się bez minusów, a w zasadzie jednego dużego minusa. Czy to po zainstalowaniu po raz pierwszy, czy też po aktualizacji, Gadu Gadu wymaga teraz podania swoich danych osobowych, takich jak imię, nazwisko, ale nawet i wykształcenie oraz wykonywany zawód. Dodatkowo należy wyrazić zgodę na przetwarzanie tych danych przez twórców komunikatora. Tak czy inaczej, zachęcam do samodzielnego sprawdzenia nowej wersji. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 