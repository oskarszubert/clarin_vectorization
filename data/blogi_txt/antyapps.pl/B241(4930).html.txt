11.10.2013 Oto i kolejna dobra, prosta i darmowa gra trafia na Windows Phone. Zombies Derby jest już dobrze znana posiadaczom telefonów z systemem Android i iOS, gdzie zebrało sporo wysokich ocen. Mobilne kafelki coraz lepiej radzą sobie z nadganianiem zaległości, zwłaszcza w segmencie darmowych gier z mikropłatnościami, na którym tak zależy graczom.  Gra przenosi nas do świata opanowanego przez Zombies. Aby przetrwać musimy dotrzeć do specjalnych punktów, w których będziemy mogli się schronić. Droga do nich nie jest jednak łatwa i tu z pomocą przychodzi nasz samochód. Niestety, na początku jest on bardzo słaby. Nie ma broni, a paliwa starczy zaledwie na kilkanaście metrów. Dopiero wraz z rozgrywką (albo mikropłatnościami) stworzymy z niego prawdziwą twierdzę na kółkach. Tak naprawdę cała zabawa nie jest walką z Zombi, a trasą po której się poruszamy. Nieumarli są tylko miłym dodatkiem do rozjeżdżania. Grę obserwujemy z boku i choć widok jest standardowym 2D, tło oraz obiekty są trójwymiarowe. Jak już wspomniałem, nasz pojazd na początku jest bardzo słaby. Przez pierwsze kilkanaście prób zapomnijcie o dojechaniu do końca planszy. Wraz z kolejnymi inwestycjami w silnik, nitro, broń, zderzak, koła i powiększony bak nasze szanse znacznie wzrosną. Nasza misja kończy się w 2 sytuacjach: gdy zabraknie nam paliwa, bądź też gdy dojedziemy do końca. W obu przypadkach otrzymujemy fundusze za które dokonamy ulepszeń, a pokonując kolejne poziomy, odblokujemy i kupimy nowe pojazdy.  Naszą drogę przetną nie tylko hordy Zombies ale i różnego rodzaju blokady, przepaści i rampy. Gra pozwala na sterowanie naszym pojazdem w locie za pomocą wbudowanego akcelerometru. Za wysokie loty oraz dobrą kontrolę otrzymamy część osiągnięć. Podnoszą one na stałe wybrane cechy naszego pojazdu. Dodatkowym elementem który wyłudza od nas pieniądze jest zbiornik benzyny. Każde podejście do zabawy wyczerpuje jego zapas, po kilkunastu grach zeruje się a my musimy czekać sporo czasu na jego uzupełnienie, bądź też… za nie zapłacić.  Grafika choć prosta, a miejscami wręcz toporna prezentuje bardzo dobry poziom. Podkreśla to co istotne, a wraz z dynamicznym charakterem zabawy, szczegóły tracą na znaczeniu. Wtóruje jej żywa oprawa muzyczna. Warto dodać że cała gra dostępna jest w polskiej wersji językowej. NIESTETY, nie obyło się bez sporego błędu który wpływa na obniżenie oceny końcowej. Gra zawiesza się w losowych miejscach na planszy. Bardzo często wpadnięcie w dół, wymaga wyjścia i rozpoczęcia poziomu od nowa. W przypadku drugiej planszy, błąd ten blokuje zabawę na stałe. Mam nadzieję, że szybko zostanie poprawiony, do tego czasu ocena jest obniżona. Polecam Zombie Derby każdemu miłośnikowi gier z Zombiakami. Gra jest przyjemna, dynamiczna, mikropłatność znośna (dopóki mamy paliwo), a zabawy starcza na długo. Choć ma irytujący błąd o którym pisałem przed chwilą, działa i pozwala na jeżdżenie w oczekiwaniu na łatkę. Dostępna jest tylko dla urządzeń z Windows Phone 8. 