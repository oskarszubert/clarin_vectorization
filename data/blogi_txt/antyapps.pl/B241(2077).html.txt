31.10.2012 Polacy coraz śmielej poczynają sobie na Androidzie. Wystarczy wspomnieć tu chociażby świetne Gyro (od kilku dni dostępne także na iOS) czy cieszące się ogromnym uznaniem Jelly Defense, a wierzę, że nie powiedzieli w tej sprawie jeszcze ostatniego słowa, na co dowodem jest dostępne od kilku dni w Google Play Power the Bulbs. Niby wciąż to samo, tworzenie połączeń z punktu A do B z koniecznością pamiętania o tym, by nie pomylić kolorów. Jednak zasady są zupełnie inne niż w takim Flow, które mimo że wciągające, dla wielu okazuje się po prostu zbyt banalne. W Power the Bulbs każdy element konstrukcji umieszczony jest na niewielkim kwadratowym polu, które możemy obracać o 90 stopni klikając nań. Każde z nich zawiera różne elementy — kable (zarówno proste, jak i z rozgałęzieniami), żarówki czy generatory prądu. Oprócz samego połączenia które musimy stworzyć dodatkowym utrudnieniem jest jeszcze konieczność odpowiedniego doboru kolorów, gdyż nie wszystkie elementy mogą przenosić prąd do tych samych żarówek. Ale tym co wyróżnia Power the Bulbs z oceanu podobnych produkcji jest możliwość, a wręcz konieczność, mieszania barw. Takie atrakcje czekają na nas w drugiej części zagadek zatytułowanych „mixed colors”. W grze za przejście każdego poziomu możemy otrzymać trzy gwiazdki — po jednej za: doprowadzenie prądu do każdej z żarówek (gwarantujące ukończenie poziomu), zmieszczenie się w określonym dla każdej łamigłówki czasie i ilości przewidzianych ruchów. Zaś całość składa się póki co z dwóch głównych trybów: klasycznego prowadzenia prądu oraz wspomnianych pomieszanych kolorów, choć wyraźnie widać, że twórcy planują nieustannie pracować nad swoim produktem, bowiem w menu czekają na nas dwa kolejne działy: no walls oraz random, opatrzone plakietką „coming soon”. Graficznie Power the Bulbs specjalnie nie wyróżnia się na tle większości produkcji logicznych. Dominuje w niej estetyka którą określiłbym mianem estetycznego minimalizmu. Ciemna plansza opatrzona jest kolorowymi żarówkami i… to byłoby na tyle. W tle przygrywa przyjemna, po dłuższym czasie jednak zbyt monotonna, muzyka, którą w niedalekiej przyszłości — jak sami twórcy mówią — planują zmienić. Power the Bulbs to jedna z najbardziej wymagających produkcji z jakimi miałem styczność w ostatnich latach. Mimo że na pierwszy rzut oka pomysł może wydać się już wyświechtany we wszystkich kierunkach, przez co teoretycznie można liczyć na ani trochę oryginalności, dzięki mieszaniu kolorów produkcja nie dość że stanowi większe wyzwanie, to jeszcze wprowadza coś nowego (rzadko spotykanego?). Do tego jest dostępna za darmo w serwisie Google Play (z reklamami), więc jeśli szukacie interesujących i naprawdę trudnych łamigłówek, czym prędzej zaopatrzcie się w tę grę! 