18.11.2011 Mouse Trap to prosta gra polegająca na uwolnieniu myszy z pułapki. Idea jest banalna i ściągnięta ze znanej gry Rush Hour, która również została przeniesiona na smartfony. Gra polega na odpowiednim przesuwaniu bloczków, aby mysz mogła wydostać się z planszy. Proste, ale wciągające, a co ważniejsze – darmowe :) Rush Hour to naprawdę świetna gra logiczna i nie dziwi mnie, że jej idea została zaszczepiona w inne środowisko. W oryginalne naszym zadaniem jest wyprowadzenie samochodu z zatłoczonego parkingu poprzez odpowiednie manipulowanie korkiem. Przesuwając inne samochody niczym klocki możemy osiągnąć pożądany efekt – tak samo jest w Mouse Trap. W tej grze naszym zadaniem jest uwolnienie myszy z pułapki. Samochody zostały zamienione na bloczki, z których niektóre są ustawione na stałe, co uatrakcyjnia rozrywkę. Oprócz tego autorzy dodali do całej idei kilka bonusów typu zbieranie dodatkowych punktów poprzez zbieranie monet. Podobnie jak Rush Hour, Mouse Trap dostarcza wielu godzin rozrywki, gdyż nawet po przejściu wszystkich plansz, możemy bić nasze rekordy pod względem liczby wykonanych ruchów i czasu potrzebnego na przejście planszy. Jeśli spodobała Wam się idea Rush Hour, warto spróbować tej pozycji. W innym wypadku również nie będziecie czuć się zagubieni, gdyż dla wszystkich został przygotowany samouczek wprowadzający w reguły gry, mimo że te są banalne. Gra sprawdzi się nie tylko na zabicie czasu dla Was, ale również i dla Waszego młodszego rodzeństwa czy dzieci :)  Mouse Trap jest dostępny w Android Markecie za darmo. 