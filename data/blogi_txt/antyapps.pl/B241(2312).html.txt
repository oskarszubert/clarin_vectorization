26.03.2012 Od kiedy konto na Facebooku stało się standardem wśród internautów, a wysyłanie wiadomości poprzez Facebookowy czat zaczęło mnie skutecznie odciągać od korzystania z wszelkiego rodzaju komunikatorów, chciałem jeszcze więcej. Chciałem mieć dostęp do moich wiadomości zawsze i wszędzie, gdziekolwiek jestem, gdziekolwiek mam zasięg sieci komórkowej. Kontrolowanie przychodzących powiadomień przez aplikację Facebooka jest jednak dość uciążliwe, gdyż tamtejszy system notyfikacji Push, niestety nie działa najlepiej, przez co o nowej wiadomości dowiadywałem się często ze sporym opóźnieniem. Z pomocą przyszedł Messenger. Messenger to aplikacja, która pozwala kontrolować wyłącznie wiadomości, które przychodzą na nasze Facebookowe konto. Możemy je dowolnie przeglądać, odpisywać, redagować zupełnie nowe, a dzięki usłudze lokalizacji, poinformować naszego znajomego o dokładnym położeniu. W przeciwieństwie do aplikacji, która pozwala nam zarządzać całym kontem na Facebooku, notyfikacje Push w Messengerze działają bez zarzutu. System informuje nas o nowych wiadomościach zaraz po ich odebraniu. To niezwykłe udogodnienie i w efekcie powoli zastępuje także SMSy.  Warta wspomnienia jest także opcja kopiowania wiadomości lub jej fragmentów. To kolejny plus w porównaniu do aplikacji Facebooka, gdzie treść wiadomości jest zablokowana. Program doczekał się niedawno także polskiej wersji językowej. Messenger to aplikacja bezpłatna. Znajdziecie go w AppStore. 