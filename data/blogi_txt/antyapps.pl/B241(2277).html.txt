03.07.2012 Wśród najpopularniejszych i najlepszych przeglądarek dla iOSa możemy wymienić, oprócz oczywiście Safari, Operę Mini, Dolphin i ostatnio również Chrome. Jednak wśród licznych propozycji w AppStore można znaleźć również przeglądarki mniej znane, ale równie dobre lub ciekawe. Jedną z nich chciałbym Wam dzisiaj przedstawić. Jest nią Maven Web Browser + (dla ułatwienia Maven Plus). Przeglądarka ta odróżnia się od innych ciekawym zestawem funkcji i integracji, których próżno szukać u konkurentów. Jak wygląda i działa ta aplikacja? Maven Plus podzielony jest na trzy poziomy: u góry oczywiście pasek adresu i wyszukiwania, w środku treść, na dole rozbudowane menu. Jeżeli martwicie się, że jest to zbędne marnowanie przestrzeni, zwłaszcza na 3,5 calowym ekranie, to od razu uspokoję Was, że Maven ma tryb pełnoekranowy.  Przyjrzyjmy się menu. Znajdziemy w nim listę naszych zakładek, którą możemy powiększyć lub pomniejszyć, nawigację między stronami za pomocą przycisków, tryb pełnoekranowy, moduł zakładek oraz dwa przyciski funkcyjne: jeden do dzielenia się daną stroną z innymi aplikacjami, tłumaczenia jej ustawienia jako stronę początkową, drukowania, drugi do ustawiania czcionki, wejścia w ustawienia, w managera pobrań czy Readability. Przy okazji Readability, przeglądarka jest mocno zintegrowana z tym serwisem i z poziomu wybranej strony możemy rozpocząć konwersję i zapisywanie z usłudze. Przeglądarka ma oczywiście możliwość włączenia trybu incognito oraz dwa specjalne panele boczne. Jeden pozwala nam na przyciemnienie i rozjaśnienie ekranu, drugi zaś służy do szybkiego startu wybranych serwisów: Facebooka, Twittera, Amazonu czy właśnie Readability. Oprócz tego można włączyć specjalny touch-pad, za pomocą którego można nawigować po stronie z jednej pozycji.  W ustawieniach ukrytych jest naprawdę sporo ciekawych funkcji, jak możliwość założenia hasła do przeglądarki, zaimportowania zakładek, zarządzania historią czy ciasteczkami lub uruchomienia AdBlock (opcja płatna ekstra). Jednak największe wrażenie zrobiła na mnie lista gestów oraz możliwość przypisywania ich do różnych funkcji. Fabrycznie ustawione jest tylko kilka, jak na przykład przemieszczanie się miedzy kartami za pomocą przesunięć dwóch palców, ale reszta jest wolna i można do nich przypisać ponad 20 opcji! Maven Plus zaskoczyła mnie naprawdę ogromną liczbą opcji i funkcji, które mają ułatwiać korzystanie z przeglądarki oraz lepsze wykorzystywanie wybranych treści. Jest tego naprawdę sporo i można mocno spersonalizować działanie tej aplikacji. Jednak zabrakło mi tego, czym może pochwalić się Chrome, czyli inteligentnego paska adresu, nie da się też zaimportować z tej przeglądarki zakładek. Przede wszystkim wydaje mi się, że Maven Plus jest nieco przeładowane funkcjami, niektóre z nich w moim mniemaniu są zbędne i tylko zaśmiecają interfejs. Sama przeglądarka działa całkiem szybko i dość sprawnie radzi sobie przy dużej liczbie otwartych kart. Jednak ten brak wsparcia dla mojego konta Google sprawia, że mimo wielu funkcji, Maven Plus nie zostanie moją domyślną przeglądarką. Aplikacja kosztuje tylko 0,79 euro. Ocena: 4+ 