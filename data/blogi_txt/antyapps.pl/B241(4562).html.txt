09.10.2012 Jak powszechnie wiadomo, Nintendo ostro trzyma swoje marki w garści, dlatego o Mario i spółce na Androidzie możecie zapomnieć. Tym razem pobawimy się w hydraulika ale takiego klasycznego, który nie biegnie przez kolejne światy i generacje konsol za swoją ukochaną, a przyziemnie oddaje się swojej pracy. Właściwie to w hydraulika wcielamy się sami, a naszym zadaniem jest połączenie rur o tych samych kolorach na różnej wielkości kwadratowych planszach. Zaczynamy od wymiarów 5×5 bloków, zaś w ostatnich dostępnych rundach musimy zmagać się z poziomami ponad dwukrotnie większymi, bo jest to aż… 14×14 pól — i nie bez powodu przy tych ostatnich jest adnotacja, by ogrywać je na tablecie, na smartfonie jest to zwyczajnie niewygodne. Dodajcie do tego kilka kolorów i dbałość twórców o to, byśmy pod żadnym pozorem się nie nudzili i niekoniecznie łatwo mogli odnaleźć odpowiednią drogę, pozwalającą pokryć cały poziom rurami, a zyskujemy wyzwanie na co najmniej kilka godzin. Piszę, że jest ich co najmniej kilka, ponieważ poziomów w tej grze ci pod dostatkiem. Twórcy przygotowali dla nas 600 zagadek, przy których nie sposób się nudzić. Już na planszy 5×5 czasami udało im się wprowadzić zamieszanie, a im dalej w las tym czeka na nas więcej kombinowania. Warto również wspomnieć, że im mniejsza ilość ruchów w której uda nam się połączyć wszystkie dopływy, tym lepiej. Co ciekawe, w grze, mimo że do bólu prostej w założeniach, dostępne sa dwa tryby: klasyczny free play, w których kolejno rozwiązujemy setki łamigłówek zaliczając odhaczając zaliczone plansze, oraz time trial. W tym drugim wybieramy wielkość planszy, czas i startujemy, usiłując rozwiązać jak najwięcej zagadek w wybranym przez nas samych okresie czasowym. Rodzaj wyzwania dla odważnych i chcących się sprawdzić. Flow to przykład idealnej i genialnej w swojej prostocie produkcji. Cały design opiera się na ciemnym tle przegrodzonym jasnymi liniami tworzącymi planszę oraz zestawem kropek, które musimy łączyć. Próżno tu szukać jakichkolwiek efektów specjalnych czy dodatków które uatrakcyjniałyby zabawę. Z moich obserwacji wynika jednak, że są one zupełnie zbędne, bo klasyczny pomysł fantastycznie broni się sam i bez tego. Nie da się ukryć, że smartfony i tablety są prawdziwą ostoją dla wymierającego nie tak dawno gatunku gier logicznych. Flow to kolejna produkcja która fantastycznie sprawdza się zarówno przy krótszych jak i dłuższych posiedzeniach, a przy okazji zmusza nas do myślenia. Do tego dostępna jest za darmo, okraszona reklamami, na platformach Google Play oraz AppStore. Ocena: 5 