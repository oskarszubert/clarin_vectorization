01.02.2012 W październiku zeszłego roku opisywałem narzędzie BMI Kalkulator. Nazwa podobna, pod względem designu aplikacje stoją na zbliżonym poziomie, jednak tamta zawierała dane niezgodne z oficjalną wersją współczynnika stworzoną przez Światową Organizację Zdrowia, jak zwrócił uwagę jeden z Was. Kalkulator BMI to natomiast aplikacja stworzona przez Polaka i zgodna z oficjalną wersją Body Mass Index. Aplikacja jest bardzo prosta. W jej skład wchodzi jeden ekran z formularzem wprowadzenia danych oraz banalny algorytm wyliczający owy wskaźnik BMI. Malkonenci mogą zarzucać bezsens takiej aplikacji, wszak wszystko można wyliczyć samemu na kalkulatorze. Ja uważam natomiast, że taka aplikacja ma sens, bo jest znacznie wygodniejsza od kalkulatora, a na dodatek prezentuje wynik w przyjemnej formie graficznej. Oficjalna wersja wskaźnika BMI stworzonego przez Światową Organizację Zdrowia nie różnicuje wyników według płci. Nie wiadomo skąd wziął się taki mit, który jest powielany na stronach internetowych, jak i w aplikacjach takich jak wspomniany wcześniej BMI Kalkulator. Tutaj tego mitu nie uświadczymy. Działanie aplikacji polega na zebraniu od użytkownika danych dotyczących wagi i wzrostu. Obsługiwane są zarówno jednostki europejskie, jak i amerykańskie. Odpowiedni przełącznik znajduje się w menu aplikacji. Po przetworzeniu danych program wyświetla wskaźnik BMI użytkownika, a także mówi mu, w jakim przedziale wagowym może się znajdować dla swojego wzrostu. Pod tymi informacjami Kalkulator BMI wskazuje także miejsce użytkownika w tabeli wagi, mówiąc mu, w której kategorii wagowej się znajduje. Aplikacja jest dostępna do pobrania za darmo, wyświetla za to reklamę.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 