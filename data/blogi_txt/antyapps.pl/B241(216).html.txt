26.01.2014 Kilka razy pisałem już o rozmaitych aplikacjach, które pomagają odkrywać nieznane nam wcześniej zespoły, piosenki, albumy czy remiksy lub po prostu są niewyczerpalnym źródłem muzyki, kiedy nie mamy pod ręką komputera. Dopiero kiedy wpadłem na to, żeby zebrać wszystkie w jednym tekście, zorientowałem się tak naprawdę, jak duży wybór podobnych pozycji oferuje nam Google Play, App Store czy Windows Store. Jeśli jesteście zainteresowani poszerzeniem swoich muzycznych horyzontów, dzisiaj i jutro AntyApps zaserwuje wam prawdziwą ucztę muzycznych źródeł dla wszystkich miłośników muzyki i mobilnych aplikacji.  Last.fm [Android/iOS]  Na pierwszym miejscu zestawienia nie mogło zabraknąć Last.fm, czyli chyba najbardziej znanego serwisu umożliwiającego scrobbling słuchanej przez nas muzyki. Ponieważ w dzisiejszych czasach smartfon coraz częściej zastępuje nam odtwarzacz, aplikacja na Androida oraz iOS szybko stała się integralną częścią desktopowej wersji portalu. Last.fm pozwala nam zbudować indywidualną kolekcję odsłuchanych przez nas utworów z uwzględnieniem wielu praktycznych statystyk. W oparciu o nasze preferencje, aplikacja potrafi również zarekomendować nowych wykonawców i utwory podobne do tych, których słuchaliśmy do tej pory. Last.fm w swojej mobilnej odsłonie sprawdzi się zarówno jako wygodny odtwarzacz, muzyczny pamiętnik oraz narzędzie rekomendujące nam nową muzykę. Jeśli często słuchacie muzyki, a nie korzystacie z serwisów takich jak Spotify czy Deezer, Last.fm obowiązkowo powinien znaleźć się w waszych smartfonach. AntyApps / Android / iOS Bandhook [Android] Bandhook to mobilne kompendium wiedzy o artystach. Aplikację stworzył muzyczny pasjonat, który z pewnością nieraz potrzebował szybkiego dostępu do informacji o muzyku, którego nazwisko mignęło gdzieś w telewizji lub padło podczas rozmowy ze znajomymi. W Bandhook znajdziemy materiały z bogatych bibliotek serwisów: Deezer, Last.FM oraz Echo Nest. Aplikacja umożliwia przeczytanie krótkiej notki o danych muzykach. Nie zabrakło również odnośników do klipów znajdujących się na YouTube oraz dyskografii obejmujących także okładki płyt. Pojawiły się galerie zdjęć oraz możliwość przesłuchania 30 sekundowych próbek utworów. Każdy z profili muzyków zawiera też zakładkę „powiązane”, gdzie możemy odnaleźć podobną muzykę. Serwis jest stosunkowo nowy, dlatego co jakiś czas możemy jeszcze natrafić na błędy, jednak sama idea Bandhook zasługuje, moim zdaniem, na wsparcie. AntyApps / Android Soundwave [Android/iOS]  Połączenie serwisu scrobblującego muzykę z geolokacją? Czemu nie, szczególnie, że serwis zdążył już pokochać sam Steve Wozniak. Soundwave to inicjatywa w stu procentach dedykowana urządzeniom mobilnym. Na szczególną uwagę zasługuje funkcja „Music Map”. Dzięki niej, zaznaczając wybrany obszar na mapie, mamy możliwość sprawdzenia, jakich utworów słuchali ostatnio inni użytkownicy aplikacji, przebywający w naszej okolicy. Mechanizm aplikacji przypomina jednocześnie swojego rodzaju muzyczny Instagram, gdzie zamiast zdjęć udostępniamy kwadratowe okładki płyt, z których pochodzą utwory, jakich słuchamy. W mojej okolicy pojawili się już pierwsi użytkownicy Soundwave. Mam nadzieję, że społeczność serwisu w naszym kraju będzie stale rosnąć. AntyApps / Android / iOS 8tracks radio [Android/iOS]  W 8tracks muzyczne zasoby opierają się w całości na składankach, które tworzą użytkownicy. Piosenki importowane są z serwisu SoundCloud, a następnie łączone w mixtape’y. Po skompletowaniu ulubionych kawałków, nasze kolekcje możemy udostępnić innym użytkownikom 8tracks. Aplikacja mobilna posłuży nam jednak tylko jako radio. Tworzenie naszych mixtape’ów możliwe jest tylko z poziomu strony 8tracks.com. Mobilna wersja serwisu umożliwia za to filtrowanie treści po tagach, dodawanie piosenek lub całych składanek do ulubionych oraz rekomendowanie wybranych kompozycji. Z poziomu apki będziemy mogli również prześledzić historię naszych odtworzeń. AntyApps  / Android / iOS Jamendo  Jakiś czas temu o mobilnej aplikacji Jamendo pisał na łamach AntyApps Szymon. Chodziło wówczas o Jamendo Player, czyli nieoficjalną wersję apki umożliwiającej korzystać z zasobów serwisu użytkownikom smartfonów i tabletów. Dziś w Google Play oraz App Store znajdziemy już oficjalną aplikację serwisu. A czym tak właściwie jest Jamendo? To miejsce, w którym muzycy mogą udostępnić swoje utwory za darmo na zasadzie licencji Creative Commons. Dla nas oznacza to jedno: kopalnię artystów, których z pewnością jeszcze nie mieliśmy okazji poznać. Mimo że nie brakuje tu przeciętnych utworów, to dłuższe poszukiwania mogą zaowocować odnalezieniem prawdziwych perełek. Szczerze polecam wszystkim muzycznym hipsterom. AntyApps /Android TuneIn Radio [Android/iOS/WP] TuneIn Radio to mój absolutny faworyt, jeśli chodzi o słuchanie radia z poziomu smartfonu. Aplikacja umożliwia nam praktycznie nieograniczony dostęp do rozgłośni z całego świata, które oferują w sieci cyfrowy streaming swojego programu na żywo. Wybór jest naprawdę ogromny, a liczba najróżniejszych kategorii pozwoli znaleźć coś dla siebie nawet najbardziej wybrednym melomanom. Do korzystania z apki mimo wszystko polecam połączenie przez Wi-Fi,  ze względu na szybko znikający transfer podczas łączności 3G oraz sporadyczne przerwy na ponowne załadowanie danej stacji. AntyApps / Android / iOS / WP Bandsintown Concerts [Android/iOS]  Bandsintown, w przeciwieństwie do przedstawionych dotychczas aplikacji, umożliwia okrywanie nowych zespołów „na żywo”. Jest to serwis społecznościowy, którego głównym zadaniem będzie informowanie nas o koncertach ulubionych wykonawców w naszej okolicy oraz rekomendowanie wydarzeń muzycznych, które mogłyby nam się spodobać. Apka znakomicie sprawdzi się podczas wyjazdów, kiedy do końca nie wiemy, gdzie moglibyśmy trafić na interesujący nas koncert. Dużym plusem aplikacji jest również możliwość importu naszych muzycznych preferencji z serwisów takich jak: Google Play, Last.Fm czy Pandora. Dzięki temu zasoby Bandsintown są naprawdę duże, a informacje o koncertach na bieżąco aktualizowane. Twórcy mogliby jeszcze trochę popracować nad rozróżnieniem zespołów o takich samych nazwach, jednak nie ma ich na tyle dużo, żeby był to większy problem podczas użytkowania serwisu. AntyApps / Android / iOS *** TUTAJ znajduje się druga część zestawienia. 