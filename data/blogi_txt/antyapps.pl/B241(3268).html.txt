09.11.2012 Programy do zabawy wykonanymi przez nas fotkami zawsze dzielę na trzy kategorie: rozbudowane i pomocne (Pixlr-o-Matic, Muzzy), proste i z klasą (do takowych zakwalifikowałbym choćby Instagram, choć może w tym wypadku lepiej pasowałaby zakładka serwisów społeczościowych?) oraz proste i tandetne, jak opisywany dziś LoonaPix.  Od kiedy skasowałem konto w serwisie Nasza-Klasa z przerobionymi na tę modłę fotografiami spotykam się coraz rzadziej, jednak nie będę ukrywał, że i teraz czasem zdarza mi się na takowe natknąć. Pod „takimi” kryje się jeden z najbardziej tandetnych motywów jakie przychodzą mi do głowy — gdy nasze zdjęcia wtopione są w romantyczny krajobraz i całość ma być zabawna, odkrywcza, artystyczna i twórcza. Cóż, jeżeli jeszcze żyjecie w przekonaniu że tak jest, to Was zmartwię — jesteście w błędzie. Ale możecie próbować, z LoonaPix przynajmniej macie szansę na nieco oryginalności, bo do wyboru macie więcej niż trzy efekty na krzyż, którymi wszystkie swoje zdjęcia uciapali już znajomi w swoich profilach. Po otworzeniu aplikacji naszym oczom ukazuje się długa, licząca ponad dwieście (!) motywów lista z prezentacją efektów i środowisk, w których możemy osadzić fotografie. Nie powiem, liczba jest imponująca — a część z nich prezentuje się naprawdę nienagannie, choć jako względny esteta nie jestem w stanie traktować ich serio. Od wklejania do ramki, przez bilboardy, ozdobę kubków, odbicie w czyjejś źrenicy, po tatuaże i tło wybiegu pełnego atrakcyjnych modelek, na ogłoszeniu „poszukiwany” kończąc. Kiedy już zdecydujemy się na jedną z opcji, klikamy nań i wybieramy zdjęcie które mamy chęć przybajerować. Możemy zarówno wykonać fotkę na bieżąco, jak i wybrać z galerii. Później czeka nas odpowiednie jej przycięcie za pomocą znanej i lubianej marki, potwierdzenie wyboru i już możemy zobaczyć finalny efekt naszej magii. Dalej zaś pozostaje nam zapisanie grafiki w pamięci telefonu lub podzielenie się z nią ze światem za pomocą opcji share. To wszystko! Jak wspominałem efektów jest naprawdę sporo, na chwilę obecną 224, dlatego by się nie pogubić możemy po otwarciu najfajniejszych z nich dodać je do ulubionych — dzięki czemu zawsze szybko będziemy mogli do nich wrócić, poprawić czy przerobić na tę samą modłę inne fotki. Cały interfejs LoonaPix jest na tyle nieskomplikowany, a wręcz prosty, że żaden, nawet niezaawansowany użytkownik smartfonów czy tabletów nie powinien mieć problemów z obsługą aplikacji. Na dole zaś wyświetlana jest niewielkich rozmiarów reklama, która nie przeszkadza w użytkowaniu i nakładaniu kolejnych czaderskich efektów na nasze zdjęcia. LoonaPix jest darmowy i można bez problemu znaleźć go na platformie Google Play. Czuję się jednak zobowiązany wspomnieć, że jest to okrojna wersja dostępnego z poziomu przeglądarki narzędzia, gdzie oprócz efektów dostępnych w aplikacji można również dodawać ramki, korzystać z efektów czy różnych kształtów w które możemy przyciąć nasze fotki. Jako ciekawostka / kiczowaty gadżet — ok, ale do edytowania zdjęć „serio” — nie moja bajka. Choć jak wiadomo, każda potwora znajdzie swego amatora — a jak widać po komentarzach i ocenach w Google Play, tych jest naprawdę sporo. 