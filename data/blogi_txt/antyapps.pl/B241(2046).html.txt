21.08.2013 Amazon zbliża się do nas wielkimi krokami, natomiast jego ścieżkę skutecznie wydeptały już Kindle, które stają się coraz bardziej popularne w naszym kraju, jak zresztą wszystkie inne czytniki e-booków. E-czytelnictwo w Polsce ma się coraz lepiej, dlatego nikogo nie dziwi, że serwisy oferujące książki zapisane cyfrowo coraz częściej pojawiają się zarówno w sieci, jak i na naszych urządzeniach mobilnych. Kilka dni temu firma The Digitals wypuściła wersję beta androidowej wersji portalu ksiazki.pl. Jest to hybryda wirtualnego sklepu z książkami oraz ich czytnika, która dzięki niestandardowemu designowi wydaje się być całkiem obiecującą pozycją. To, że aplikacja znajduje się jeszcze w fazie testów, dało się niestety odczuć podczas użytkowania. Nie jest ona jeszcze do końca stabilna, przez co dość często zdarzyło jej się zawiesić na starszej wersji Androida. Dajmy jednak czas twórcom aplikacji, ponieważ po naprawieniu kilku błędów mobilne czytanie z tą apką może okazać się naprawdę wygodne i praktyczne.  Chyba najciekawszym elementem aplikacji Ksiazki.pl jest bardzo wygodne menu, które możemy bez problemu obsługiwać tą samą ręką, w której trzymamy telefon. W aplikacji znajduje się nasza własna półka z książkami, odnośnik do ostatnich miejsc, w których skończyliśmy czytanie danej publikacji oraz katalog dostępnych książek i koszyk zakupowy. Jak zapewniają twórcy, po zakupie książki w serwisie będzie ona dostępna na naszym koncie ze wszystkich urządzeń, które pozwolą nam zalogować się na Ksiazki.pl, co niewątpliwie ułatwi nam czytanie jeśli często się przemieszczamy, dostosowując do sytuacji urządzenie, które nam towarzyszy. To, co moim zdaniem należałoby jeszcze ulepszyć, to poprawność wyświetlania obrazków w czytanych książkach, skrócenie czasu ich pobierania (ściągnięcie krótkiego, darmowego fragmentu książki trwało naprawdę w nieskończoność) oraz wyeliminowanie wszystkich małych błędów, które „wywalały” mnie na główny pulpit z informacją, że aplikacja niespodziewanie musiała zakończyć swoje działanie.  Jeśli nie posiadacie własnego czytnika e-booków, Ksiazki.pl na urządzeniach z Androidem mogą go tymczasowo zastąpić. Dla wszystkich posiadaczy Kindla i jemu podobnych będzie to natomiast wygodne narzędzie pomagające kupować książki i przeglądać zbiory serwisu Ksiazki.pl z poziomu tabletu lub smartfonu. Aplikacja w niedługim czasie ma się również pojawić na urządzeniach z systemem Windows oraz iOS. 