24.10.2013 Gdy logiczno-zręcznościowe oparte na fizyce to jeden z najpopularniejszych gatunków produkowanych na systemy mobilne, dlatego nie ma co ukrywać, że kolejne pozycje na rynku mają coraz mniejsze szanse na przebicie się do większej liczby potencjalnych zainteresowanych. W lawinie tytułów, bo właściwie każdego dnia pojawiają się ich dziesiątki, naprawdę można ominąć perełki. Perełki takie jak Car Transporter, które nie jest żadnym kamieniem milowym gatunku, ale jednocześnie jest produkcją wobec której fani ostrożnej jazdy i ciężkiej fizyki nie powinni zostać obojętni.  ` Naszym zadaniem jest dowieźć lawetą samochody do linii mety. Najpierw musimy je upchać na tył, a następnie ostrożnie odstawić je na miejsce. Ostrożnie, bo jak na złość, tereny po których będziemy się poruszać do łatwych w obsłudze nie należą. Wieczne wyrwy, wzgórki, pagórki — przez co musicie być przygotowani na odrobinę (prze-)lotu i finezji. Zmuszeni będziecie wyczuć zarówno maszyny które prowadzicie, jak i bagaż — w każdej z plansz ten się zmienia zarówno pod względem ilości jak i wagi. Jeżeli któryś z przewożonych towarów wypadnie nam podczas drogi, zmuszeni jesteśmy zaczynać od początku.  Po każdym prawidłowo wykonanym zadaniu przychodzi czas na wypłatę. A musicie się już na starcie przyzwyczaić, że te same trasy zmuszeni będziecie przemierzać co najmniej po kilka razy — jeśli nie zdecydujecie się na skorzystanie z zaimplementowanych w grze mikrotransakcji, oczywiście. Zakup nowych lawet to kosztowna zabawa, jednak dużym plusem jest sklep, w którym ceny są po prostu bardzo sprawiedliwe. Odblokowanie wszystkich pojazdów — niewiele ponad 12 złotych; pozbycie się reklam — kolejne trzy. Dla leniwych również opcja odblokowania od razu wszystkich wyzwań, ale gdzie wówczas czas na zabawę i czerpanie radości z gry — nie wiem :-).  Sterowanie w Car Transporter jest banalnie proste. Przenoszenie to… dosłownie łapanie auta (przytrzymywanie na nim palca) i przeciąganie we wskazane miejsce. Do sterowania naszymi lawetami przydają się dwa wirtualne przyciski umieszczone w dolnej części ekranu, odpowiadające za gaz i hamulec. Oprawa audiowizualna stoi na przyzwoitym poziomie — naprawdę nie mam się do czego przyczepić. Car Transporter to jedna z tych produkcji, która niczym specjalnie się nie wybija na tle konkurencji. Jest poprawna, dopracowana, ale nic więcej. Jeśli lubicie takie zabawy, istnieje duże prawdopodobieństwo że wciągnie Was na długie godziny; idealnie nada się również jako starter — gdybyście wcześniej nie mieli styczności z takimi tytułami. Nie oczekujcie jednak rewolucji w gatunku czy mobilnej rozgrywce w ogóle. Gra dostępna jest za darmo na platformie Google Play. 