04.09.2013 Disney coraz poważniej podchodzi do Windows Phone i Windows 8. Nie tylko stara się zrównać premiery nowości razem z tymi na iOS i Androida, ale też powoli nadrabia zaległości w starszych, ale wciąż grywalnych i kultowych tytułach. W ostatnim tygodniu dwa kolejne trafiły na systemy od Microsoftu, dodatkowo Windows 8 doczekał się promocji na dotychczasowe tytuły.  Temple Run: Oz Pierwsza z nowych gier to Temple Run: Oz czyli połączenie popularnej serii Temple Run z motywami filmu Oz Wielki i Potężny. Jeżeli odnajdziecie grę w sklepie, zapewne zaskoczy Was bardzo niska ocena i spora komentarzy o tym, że gra nie działa. Niestety, Disney złapał się na bardzo stary błąd Windows Phone, potocznie zwany błędem regionalnym. Całość rozbija się o kropki i przecinki, ale najważniejsze jest to, że do czasów wydania aktualizacji, mamy możliwość grania w tę grę. Jak? Wystarczy udać się do ustawień - język + region i w polu Format Regionu ustawić Stany Zjednoczone. Nie wpłynie to zbytnio na korzystanie z naszego smartfonu, a pozwoli na bezproblemową grę. A tej warto skosztować. Jest to jeden z nielicznych tytułów dopasowany do wysokich rozdzielczości. I to widać, gra wygląda po prostu ślicznie. Więcej o Temple Run: Oz przeczytacie w naszej recenzji wersji na iOS i Androida. Wreck-It Ralph  Wreck-It Ralph czyli w rodzimej wersji Ralph Demolka. Gra jest tak naprawdę zbiorem 5 minigier w stylu dawnych hitów arcade. Część nawiązuje do nich nawet grafiką. Poszczególne tytuły odblokowujemy poprzez osiągnięcia w poprzednich, dlatego każdy obowiązkowo musi się zmierzyć z pierwszą z nich czyli Fix-it Felix Jr. Jak na cenę 3,49zł otrzymujemy naprawdę sporo zróżnicowanej i dobrej zabawy. Dodatkową motywacją są rankingi i nacisk na nie położony. Więcej o grze w naszej recenzji. Przeceny gier Disneya na Windows 8/RT Ceny gier Disneya na Windows 8/RT dla wielu są skandalicznie wysokie. Poza kilkoma darmowymi tytułami standardowa cena wynosi 17,49zł. Powód jest prosty, Disney traktuje je jak gry komputerowe i daje ich cenę. Jest w tym trochę racji, wszak Windows 8 jest systemem desktopowym, nie zmienia to jednak faktu, że jak na tak proste produkcje są one zbyt wysokie. Disney postanowił to lekko zmienić i obniżył je na 11,99 zł. Przeceniono większość tytułów:  Toy Story: Smash It! Temple Run: Brave - nasza recenzja Temple Run: Oz  - nasza recenzja Where’s My Water?  - nasza recenzja Where’s My Perry?  - nasza recenzja Where’s My Mickey? XL  - nasza recenzja  Gry te w większości sprawują się równie dobrze na komputerze (sterowanie klawiatura+mysz) jak i na tablecie. Czy warto? Podejrzewam że fani poszczególnych serii i gatunków nie będą zawiedzeni. Szkoda tylko, że Disney nie wprowadził synchronizacji stanów gry pomiędzy poszczególnymi urządzeniami. 