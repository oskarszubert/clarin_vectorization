02.08.2013 Z usługi Wunderlist korzystam już od dłuższego czasu, dlatego cieszą mnie takie inicjatywy jak powstanie pełnoprawnej aplikacji tejże usługi dla przeglądarki Chrome oraz ostatnie nowości rozbudowujące możliwości. Pojawiło się kilka większych zmian jak chociazby obsługa załączania zdjęć, dokumentów plików wideo i audio. Czy usłudze Wunderlist jest to potrzebne?  Od wprowadzenia tych, jak i kilku innych nowości oraz usprawnień mija tydzień. Przez ten czas próbowałem nieco zmienić swoje przyzwyczajenie i zacząć po prostu korzystać z nowych funkcji aplikacji na moim iPhonie oraz komputerze. Do tej pory jednak, Wunderlist traktowałem jako miejsce, gdzie zbierać będę krótkie listy „do zrobienia”, ewentualnie przypomnienia o czymś, bądź urywki pomysłów na teksty itd. Rutyna więc wchodzi w rachubę, ponieważ każda myśl wpadająca do głowy momentalnie dopisywana była do jednej z list.  Rozszerzone możliwości Wunderlist faktycznie dają większe pole „do popisu”, ponieważ do list zakupów możemy załączyć na przykład zdjęcia konkretnych produktów, by osoba której udostępnimy listę mogła bez problemu odnaleźć konkretne produkty, a do list z przemyśleniami można dla przykłądu załączać słowne notatki, które zdecydowanie łatwiej i szybciej się komponuje od wprowadzania tekstu na klawiaturze. Przyznam, że kilkukrotnie zdarzyło mi się skorzystać z nowych możliwości aplikacji, ale… wynikało to jedynie z ciekawości i chęci przetestowania nowości. Przez ten czas nie wyrobiłem sobie także nawyku dodawania dodatkowych multimediów do list i nie sądzę, by tak miało stać się w przyszłości. Poza wspomnianymi nowościami Wunderlist doczekał się także usprawnień w kwestii notatek tekstowych przy każdym z zadań, poprawiony został wygląd aplikacji, która działa też teraz nieco sprawniej i szybciej. Jeżeli jeszcze nie daliście tej usłudze szansy, to zdecydowanie Was do tego zachęcam, ponieważ może ona naprawdę pomóc w organizacji codziennych zajęć. 