14.11.2012 „Baby City jest doskonałą aplikacją zaprojektowaną przez rodziców dla rodziców. Program na ma pomagać maluchom zrozumieć świat wokół nich. Nawet 10-miesięczne dzieci będą się świetnie bawić, patrząc na piękną grafiką i pasujące  do niej odpowiednie dźwięki.” Takimi słowami opisuje swoją aplikację jej twórca, Jakub Staryga. Miałem okazję przyjrzeć się Baby City z bliska i moja opinia o programie nie do końca pokrywa się z przytoczonym powyżej opisem. Opisanie Baby City z perspektywy grupy docelowej, dla której przeznaczona jest aplikacja jest niemożliwe. Choć na brak wyobraźni nie narzekam, ponad moje siły jest wyobrażenie sobie jak odbiera świat kilkunastomiesięczne dziecko, a właśnie dla takiej grupy wiekowej zaprojektowany został opisywany program. Baby City próbowałem testować na moim niespełna dwuletnim bratanku ten jednak nie wykazał najmniejszego zainteresowania aplikacją. Cóż mówi się trudno, przyszło samemu mi zabawić się w dwulatka.  Na ekranie widzę samochód, motor, karetkę i przechodnia. Widok ten ukazuje się moim oczom tuż po uruchomieniu Baby City – aplikacja nie została wyposażona w jakikolwiek interfejs, całość to po prostu zbiór kilku rysunków, a dotknięcie ekranu w odpowiednim miejscu skutkuje odtworzeniem dźwięku silnika samochodu, sygnału karetki czy temu podobnych. Ma to jak rozumiem sprawić, że maluch skojarzy obraz z dźwiękiem i w ten oto sposób poznawać będzie świat.  Pomysł dobry, szkoda że z wykonaniem nieco gorzej. Dokucza chociażby brak możliwości zmiany wyświetlanego rysunku – dzieje się to automatycznie i to niekoniecznie w tempie jakiego byśmy sobie życzyli. Aplikacja zawiera kilka rysunków związanych bezpośrednio z miastem, jest ich jednak tak mało, że zdążą się już opatrzyć podczas jednej sesji z programem, tym bardziej że grafiki do urozmaiconych nie należą. Baby City nie ma nawet startu do tak starannie zaprojektowanych i pięknie wyglądających aplikacji jak np. opisywane przez nas swego czasu Little Fox Music Box – Kids songs – Sing along. 