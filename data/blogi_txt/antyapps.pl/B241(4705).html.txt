13.09.2012 Z ilu serwisów społecznościowych na co dzień korzystacie? Dwóch, trzech, a może więcej? Macie czasami ochotę, czy nawet potrzebę, przejrzenia wszystkich fotografii jakie się na nich pojawiły? Pictarine pomoże Wam zebrać wszystko do kupy i wyświetlić w jednym, nieskończenie długim strumieniu. Po włączeniu aplikacji zostajemy poproszeni o zalogowanie się. Możemy w tym celu, oczywiście po nadaniu odpowiednich uprawnień, wykorzystać jedno z naszych istniejących już kont, np. Google czy Twittera. Dalej zaś pojawia nam się plansza z serwisami, które możemy subskrybować za pośrednictwem aplikacji. Wśród nich znalazły się wszystkie najpopularniejsze serwisy. Oprócz Facebooka, Instagrama, Twittera czy Flickra, możemy dodać również fotki z Tumblra, Dropboxa, a nawet Photobucket. W sumie jest ich 15 i po chwili zastanowienia doszedłem do wniosku, że żadnego ważnego gracza wśród nich nie zabrakło. Pictarine składa się z czterech zakładek: strumień zdjęć, losowe fotografie, moje obrazki oraz playlisty. O ile pierwszych trzech tłumaczyć chyba nikomu nie trzeba, o tyle playlistom należy się kilka słów. Nie jest to nic, czego byście już wcześniej nie widzieli — to po prostu listy fotografii które nam się podobają. Tworzymy je samodzielnie i możemy tam dodawać wszystkie te elementy, do których chcielibyśmy powrócić czy posegregować je tematycznie. Tylko od nas zależy jak wykorzystamy tę opcję. Warto także wspomnieć, że wszystkie zdjęcia możemy oznaczyć serduszkiem, co będzie miało przełożenie na lajki, dodawanie do ulubionych czy inne aktywności — w zależności od zwyczajów poszczególnych serwisów. Aplikacja działa sprawnie, acz jeden element wydaje mi się być na tyle niedopracowanym, że od razu rzuca się w oczy. Mianowicie chodzi mi o kwestię wysyłania tego samego obrazka do kilku miejsc jednocześnie.  Wówczas w strumieniu wyświetlają się one jeden pod drugim, przez do dochodzi do sytuacji, że czasami nawet 4 razy pod rząd widzimy dokładnie tę samą fotkę, co jest nieco irytujące. Pictarine to ciekawe narzędzie dla wszystkich miłośników fotografii i gromadzenia wielu rzeczy w jednej aplikacji. Sam nie jestem do końca przekonany do tego pomysłu, bo i tak sprawdzam społecznościówki w celu pozyskania innych treści, na obrazkach świat się bowiem nie kończy. Jeżeli jednak Was takie rozwiązanie satysfakcjonuje i chcielibyście móc przejrzeć wszystkie fotki za jednym zamachem, to możecie tę aplikację pobrać za darmo w serwisie Google Play, a później w nieskończoność przeglądać tysiące, jak nie więcej, fotek. 