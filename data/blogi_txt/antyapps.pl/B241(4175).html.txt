26.06.2013 Weekend, niemiłosierny upał, miło byłoby rozłożyć się na ukochanej działce w hamaku i wypić butelkę ulubionego piwa. Problem polega na tym, że trzeba jakoś później wrócić, a nie od dziś wiadomo, że jazda pod wpływem alkoholu jest przestępstwem. Jak sprawdzić zawartość procentów we krwi bez specjalistycznych urządzeń? Prawdopodobnie się nie da, jednak aplikacje takie jak Wirtualny Alkomat pozwolą nam w przybliżeniu określić, przez ile godzin po spożyciu będziemy dochodzić do siebie. Oczywiście już na starcie musimy zaakceptować regulamin, w którym autor pisze otwarcie, że aplikacji nie można traktować jako specjalistycznego, specjalnie do tego przeznaczonego urządzenia. Wszystkie wklepywane tam dane podawane są w przybliżeniu i mogą zmieniać się w zależności od organizmu, zażywanych lekarstw czy innych uwarunkowań, które nie zostały uwzględnione. Daje jednak ogólny obraz sytuacji, także może akurat dla kogoś okażą się przydatne. Po zaakceptowaniu regulaminu, podajemy swoją płeć, wagę oraz wzrost. Następnie zaś możemy przejść do akcji. Rozpoczynamy od określenia czasu zabawy i zawartości naszego żołądka. Następnie możemy przejść do dodawania zestawu spożywanych przez nas napojów wyskokowych. Menu jest dość skromne, ale twórcy programu nie zapomnieli o najważniejszym, czyli samodzielnym określaniu trunków, z uwzględnieniem ich ilości oraz zawartości alkoholu. Po skomponowaniu całego menu widzimy powyżej licznik, który informuje nas jaki czas upłynie, nim spożyte procenty w całości wyparują z naszego organizmu. Nie zabrakło także opcji podsumowań i statystyk, określających po pewnym czasie, z perspektywy, ilość wypitego przez nas alkoholu, na podstawie wklepywanych do programu danych.  Wizualnie aplikacja nie zachwyca — ciemne tło, kilka przycisków i nawigacja, do której potrzeba chwili by się przyzwyczaić i swobodnie się poruszać po tym elektronicznym alkomacie :) Jak sam autor ostrzega, nie powinniśmy traktować jego aplikacji jako zamiennika prawdziwego alkomatu. To raczej pomocnik / ciekawostka, który pozwoli nam się zorientować jak wygląda sytuacja i ile czasu zajmie nam rekonwalescencja. Jeżeli mielibyście ochoty skorzystać z jego pomocy, nie ma problemu, można go pobrać za darmo w Google Play. Pamiętajcie tylko, by nie traktować go z dokładnością co do sekundy, bowiem to są dane orientacyjne, nie uwzględniające żadnych zmiennych. Jeżeli naprawdę macie potrzebę skorzystać z alkomatu, najbezpieczniej będzie po prostu nabyć profesjonalne urządzenie, które faktycznie skontroluje zawartość alkoholu w Waszym wydechu. 