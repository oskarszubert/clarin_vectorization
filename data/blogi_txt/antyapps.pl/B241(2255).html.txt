28.10.2011 Już przy okazji któregoś z wcześniejszych wpisów o interaktywnej mapie do Batman: Arkham City wspominałem, że moja wizja przyszłości gier to oczywiście usługi zintegrowane z wieloma systemami naraz, na których nie musimy rozstawać się z naszym ulubionym tytułem. No i wygląda na to, że Mass Effect będzie jedną z pierwszych prób stworzenia takiego systemu.  W wywiadzie dla strony CVG producent wykonawczy Mass Effect 3, pan Casey Hudson zdradził, że nadchodzącemu dużemu tytułowi będzie towarzyszyć mniejsza produkcja, skierowana na wiele platform. Jak tłumaczył: „To jest koncept, którego jeszcze nikt nie próbował w grach, nigdy. Po raz pierwszy nie tylko jedno urządzenie jest fundamentalne dla gry. Gdziekolwiek będziesz – w sieci, na telefonie, w usłudze społecznościowej, zawsze tam będziesz mógł podążać ze swoją grą. Nigdy nie będziesz musiał już zostawić uniwersum Mass Effecta.” Niestety nie chciał zdradzić nic więcej o samej grze, ale sama idea wydaje się jasna. Z pewnością otrzymamy tytuł łączący się z Mass Effect 3, w który zagramy na naszym iPhonie, przeglądarce czy też facebooku. Dla przypomnienia Bioware już raz próbowało sukcesów na iPhonie z Mass Effect Galaxy, niestety z bardzo marnym skutkiem. Wolę o tym nie wspominać, z szacunku dla dewelopera. 