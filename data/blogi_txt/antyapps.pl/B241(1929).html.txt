10.01.2013 Nie mam pojęcia, czy małego formatu kalendarze z których gospodynie domowe niegdyś każdego dnia zdzierały kartkę, by być na bieżąco, są wciąż dostępne; ale sam pamiętam jeszcze czasy, kiedy z takich cudów korzystały niemalże wszystkie ciocie. Później przerzucono się na ogromne, kolorowe arkusze w których dzięki formatowi mieścił się cały miesiąc. Teraz też mamy ich pod dostatkiem, ale korzystając ze smartfona czy tabletu trudno nie skusić się (choćby dodatkowo) na alternatywne rozwiązanie. Jeżeli standardowy kalendarz na Waszym Androidzie do Was nie przemawia i szukacie czegoś nowego, sprawdźcie widżet Kartka z kalendarza! Dodatek na pulpit dodajemy tradycyjnie, wybierając z listy zainstalowany wcześniej kalendarz. Jednak nie ma pośpiechu i nim na naszym pulpicie pojawi się staroszkolna kartka z aktualnym dniem, czeka nas nieco konfiguracji, by wygodnie dostosować dodatek do naszych potrzeb.  A jest w czym wybierać — począwszy od ostylowania widżetu (ramki, przeźroczystość, kolory poszczególnych elementów), przez zawartość (chcecie wiedzieć o jakiej porze wschodzi i zachodzi słońce, który mamy dzień roku, dzieciaki spod jakiego znaku zodiaku przychodzą danego dnia na świat, albo wiedzieć że zbliżają się dni wolne?), na sprecyzowaniu marginesów, ustawieniu szerokości / długości geograficznych oraz wielkości dodatku na naszym pulpicie kończąc. Opcji jest sporo i dostosowanie dodatku w całości do naszego widzimisię chwile zajmie, ale jeżeli lubujecie się w widżetach i tak wypełnionych treścią kalendarzach, to powinniście dać aplikacji szansę. Dostępna jest w dwóch wariantach: darmowym (w pełni funkcjonalnym, jednak bez możliwości przewijania do innych dni) oraz płatnym 4,50 złotych, pozbawionych takich ograniczeń. 