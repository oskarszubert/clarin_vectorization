02.12.2011 Niedawno opisywałem rodzimy projekt Remote Desktop, nad którym szczerze się zachwycałem. Okazuje się jednak, że w Android Markecie jest jeszcze lepsza aplikacja do zarządzania Androidem z poziomu komputera. Wygląda lepiej, ma więcej funkcji, a sama aplikacja na telefonie służy do czegoś więcej niż tylko serwowania interfejsu przeglądarce komputera. AirDroid jest po prostu rewelacyjny. Aplikacja składa się w zasadzie z kilku części. Najważniejszą jej funkcją jest oczywiście zdalne zarządzanie telefonem, ale aby to osiągnąć, wewnątrz aplikacji musiał zostać zainstalowany serwer. Serwer ten renderuje odpowiedni interfejs po zalogowaniu się do niego z poziomu przeglądarki komputera. Druga część aplikacji to oczywiście owy interfejs, który jest napisany w formie webaplikacji. Ostatni element programu to narzędzie na smartfonie, dzięki któremu nie tylko możemy uruchamiać całą usługę AirDroid, ale także w łatwy sposób zdobyć informację o wykorzystanych przez smartfona zasobach czy uzyskać dostęp do wygodnego eksploratora plików. Z poziomu przeglądarki … jest rewelacyjnie! Interfejs aplikacji jest naprawdę estetyczny, a dodatkowo daje dostęp do naprawdę sporej liczby funkcji i to przy zachowaniu intuicyjności użytkowania.     Z poziomu AirDroid otrzymujemy dostęp do takich informacji jak liczba kontaktów, wiadomości, zdjęć, plików muzycznych czy aplikacji. Program informuje nas także o tym, jak dużo pamięci wewnętrznej urządzenia jest zajętej, tak samo jak pamięci na karcie SD. Dalej mamy możliwość przeglądania odebranych wiadomości, wysyłania nowych, przeglądania i edytowania kontaktów. Dzięki programowi dostajemy także możliwość eksplorowania pamięci naszego smartfona, wliczając w to przeglądanie galerii. Wszystkie pliki możemy pobrać na komputer za pomocą jednego kliknięcia. W łatwy sposób możemy także wgrywać aplikacje w formie plików .apk na telefon – również jednym kliknięciem. AirDroid informuje nas także o poziomie naładowania baterii, stanu połączenia WiFi i GSM. Po prostu rewelacja. Jedyne czego brakuje mi ze strony tej webaplikacji to powiadomienia o nowych wiadomościach – nie ma tutaj czegoś takiego, musimy ręcznie odświeżać listę wiadomości. Z poziomu smartfona Aplikacja zainstalowana na smartfonie to nie tylko przycisk uruchamiający działanie usługi. Twórcy pokusili się o coś więcej. AirDroid pozwala uzyskać informacje o obciążeniu naszego urządzenia – podaje informacje na temat zajętości procesora, liczby uruchomionych procesów, stanie pamięci RAM i ROM, poziomie naładowania baterii i jej temperaturze itd. Gdyby tego było mało, jest tu także opcja opróżnienia pamięci RAM. Dalej zyskujemy możliwość wglądu w zainstalowane aplikacje oraz polecane przez twórców AirDroida. Jest tutaj także monitor uruchomionych procesów, z którego bezpośrednio możemy je zatrzymywać. W panelu konfiguracyjnym możemy natomiast ustawić hasło dostępowe czy zdecydować o automatycznym starcie usługi przy uruchomieniu urządzenia. Podsumowanie AirDroid jest jednym z najlepszych narzędzi dla Androida, z jakim kiedykolwiek się spotkałem. Jestem zachwycony pomysłowością twórców oraz tym, jak wiele funkcjonalności udało im się umieścić w tak małym programie. Zdecydowanie polecam instalację AirDroida każdemu – jest za darmo! 