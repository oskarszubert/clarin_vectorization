10.02.2014 Aplikacje które pomagają nam w kuchni? Poza całym zestawem elektronicznych wydań magazynów, z pewnością warto dać szansę wszelkim konwerterom jednostek oraz dedykowanym programom z przepisami. Nie brakuje także elektronicznych książek kucharskich które możemy wzbogacać własnymi przepisami. Opisywane dziś Panadero to zupełnie inna bajka. Jak sami autorzy programu twierdzą, stworzony został po to, by pomóc kucharzom- amatorom w stworzeniu świeżych, znakomitych przepisów w oparciu o… matematykę. Wagę składników i ich procentową zawartość. O co w tym wszystkim chodzi? Już tłumaczę. Aplikacja została podzielona na dwie zakładki: przepisy oraz składniki. Obie je możemy do woli modyfikować, ale standardowo znajdziemy tam nie tylko zestawy wpisów, ale także i kategorie by było łatwiej się między nimi wszystkimi odnaleźć. Do każdego z nich możemy także dodawać własne komentarze, by było się łatwiej odnaleźć i opisać cały proces tworzenia krok po kroku czy inne wskazówki o których powracając do wpisów po kilku miesiącach możemy najzwyczajniej w świecie zapomnieć. W skrócie jednak — aplikacja ta zakłada, że będziemy korzystać z niezbyt może popularnych, ale bardzo skutecznych, przepisów opartych o procentową zawartość danego składnika.  Komponując je zatem w programie, nie dodamy ich wartości opartych o wagę, objętość czy ilość, ale nakreślimy procentową zawartość w całej mieszance. Dlatego też gdy przejdziemy do korzystania z przepisu, nie dość że wszystkie składniki będziemy wyrażać w tych samych jednostkach, to jeszcze bez problemu dobierzemy ich ilość. Wpisując np. ile gramów mąki chcemy wykorzystać przy danym przepisie, automatycznie obliczone zostaną wartości dla pozostałych. Aplikacja pozwoli nam również zidentyfikować przepisy, które nie są zbyt dobrze przemyślane ze względu na zbyt dużą (czy wręcz przeciwnie) zawartość jednego z typów składników. Obecnie program jest w stanie przeliczać całość bazując na wklepanych przez nas wartościach: pełnego produktu który chcemy uzyskać, mąki, składników płynnych czy pojedynczego produktu. Interfejs programu raczej nie ma szans zniechęcić nas żadnymi zawiłościami. Na początku byłem nieco zdezorientowany o co chodzi samej idei programu, jednak po przebrnięciu przez wyjaśnienia na oficjalnej stronie projektu zdecydowanie doceniłem takie podejście. Problem polega na tym, że sam nie jestem na tyle wyrafinowanym kucharzem, by je w pełni wykorzystać. Panadero dostępne jest za darmo na platformie Google Play. 