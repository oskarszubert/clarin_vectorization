03.10.2013 Nie należę do szerokiego grona osób, które od dziecka były zafascynowane tworzeniem muzyki. Po drodze trochę się jej w moim życiu przewinęło, był nawet kilkuletni epizod ze szkołą muzyczną, ale nie traktowałem tego zbyt zobowiązująco. Dlatego też z dystansem podchodzę do wszelkich programów, które za pomocą paru kliknięć pozwalają stworzyć niemalże symfonie. Z Musyc sprawy jednak nie są tak łatwe, jak byśmy tego oczekiwali. Tutaj przyjdzie nam kombinować i dosłownie bawić się muzyką, układając z niej wzory i tworząc animacje, a co zdolniejsi mogą pokusić się nawet o mini-gry.  Już na starcie wita nas zestaw kilkunastu stworzonych wcześniej kawałków. Jednych bardziej, drugich mniej skomplikowanych. Odpalenie ich i posłuchanie jak brzmią jest ciekawym doświadczeniem, ale to nic z porównaniem do samodzielnego tworzenia własnej piosenki. Na szczęście twórcy nie zdecydowali się na wrzucenie użytkowników na głęboką wodę i przygotowali solidny tutorial, który krok po kroku tłumaczy jak się za to zabrać. Objaśnia funkcje, profile dźwięków, zabawę equalizerem oraz efektami. Tłumaczy jak posługiwać się figurami odpowiedzialnymi za dźwięki i podrzuca kilka cennych wskazówek jak powinniśmy się nimi zaopiekować.  W podstawowej, darmowej wersji aplikacji, czeka na nas masa kombinacji, ale nie ma co się oszukiwać — dużo więcej czarów możemy zaserwować wybierając się na zakupy do zaimplementowanego w grze sklepiku. 10 dodatkowych soundkitów, kolejne kształty, możliwość tworzenia animacji z figurami czy po opcja tworzenia własnych soundkitów i importu sampli to rzeczy, które pozwolą naszemu domowemu warsztatowi muzycznemu rozwinąć skrzydła. By zaoszczędzić można po prostu nabyć pełną wersję aplikacji za 3,59 euro — takiej pozycji w sklepie również nie zabrakło.  Musyc to ogromne narzędzie, które każdemu pasjonatowi tworzenia muzyki pozwoli się wykazać. Mimo że interfejs nie jest za bardzo zagmatwany, to samouczek uświadamia jaki potencjał drzemie w programie i ile kryje się tam najróżniejszych możliwości. Dodatkowym wyzwaniem jest próba stworzenia ciekawej produkcji nie tylko pod względem muzycznym, ale i wizualnym — opcja wyznaczania ścieżek i animowania z pewnością sprawy nie utrudni. Aplikację można pobrać za darmo w AppStorze – jest to wersja uniwersalna. Jeżeli ta zabawa przypadnie Wam do gustu, to śmiało inwestujcie w pełną odsłonę Musyc! 