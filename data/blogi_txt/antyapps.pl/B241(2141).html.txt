31.12.2013 Znane i lubiane pomysły mają to do siebie, że są eksploatowane na przestrzeni lat do granic możliwości. Po jakimś czasie jednak klasyczna formuła to trochę za mało, wszyscy potrzebujemy trochę odmiany, i wówczas pojawiają się różne kombinacje. Podobnie sprawa ma się z Linkoidz, które w gruncie rzeczy jest jeszcze jedną cegiełką dołożoną do produkcji typu połącz przynajmniej trzy. Zamiast mazać palcem i zamieniać miejscami jak w Bejeweled, walczymy. Ściągamy potwory za naszą tarczę, aby później wystrzelić je w konfiguracji, która nam będzie odpowiadać!  Jeżeli swoje przy tego typu grach spędziliście, to z pewnością również będziecie na początku mieli problemy z przyzwyczajeniem się do gestów przesuwania palcem w dół — bo to właśnie za jego pomocą zgarniamy obcych za swoją tarczę, by po chwili wyrzucić ich górę w odpowiednim rzędzie, usiłując doprowadzić do wybuchu. By do takiego doszło, przynajmniej trzy osobniki tego samego gatunku będą musiały spotkać się obok siebie. Naturalnie im więcej wysadzimy ich na raz — tym więcej punktów pojawi się na naszym koncie, a jeśli jedną redukcją doprowadzimy do kolejnych, możemy spodziewać się jeszcze hojniejszego wynagrodzenia. By jednak nie było za łatwo, pomiędzy kosmitami pojawiać się także będą bryły lodu czy trudne do rozbicia głazy, które będą nam utrudniać pozbycie się wrogów z terenu. Musimy również pamiętać o tym, że trzeba się nieustannie spieszyć. Możliwości naszej tarczy nie są nieograniczone — jej moc odnawia się po każdej redukcji. Jeśli jednak zbyt długo do takowej nie doprowadzimy, wszyscy najeźdźcy dosłownie zwalą nam się na głowę i będziemy musieli zaczynać całą rundę od początku.  W grze czeka na nas bardzo dużo wyzwań. Począwszy od kilkudziesięciu plansz poprzedzonych solidnymi samouczkami, na trybach dla bardziej wprawionych graczy kończąc. Do nich zaliczają się: Endless, Sprint oraz Zen Mode. Możecie być pewni, że jeśli Linkoidz uda się Wam porwać, to nie będzie czasu na nudę. Sama gra, w moim odczuciu, prezentuje się fenomenalnie. Autorzy trafili w moje poczucie estetyki w stu procentach. Kolorowe, przyciągające oko, postaci; miłe dla oka tła, a do tego jeszcze bardzo pozytywna, pasująca do całości, muzyka. Zestaw obok którego żaden miłośnik mobilnej rozrywki nie powinien przejść obojętnie — szczególnie, że produkcja dostępna jest w wersji uniwersalnej, którą wyceniono 2,99$. 