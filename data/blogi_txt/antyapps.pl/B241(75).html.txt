17.04.2012 Przeglądarka plików PDF od Adobe to jeden z tych programów, który chyba znajduje się na każdym komputerze. Do tej pory posiadanie go na iPhonie nie miało większego sensu. Aplikacja była bardzo ograniczona, a funkcjonalnością nie różniła się prawie w ogóle od narzędzia do przeglądania PDFów wbudowanego w telefon. Ostatnia aktualizacja Readera wiele jednak zmieniła. Teraz Adobe Reader to aplikacja, którą naprawdę warto mieć! Nowa odsłona Readera swoją podstawową funkcję, czyli przeglądanie dokumentów w formacie PDF spełnia bez zarzutu. Ustawienia programu pozwalają nam na przeglądanie kolejnych stron dokumentu przesuwając palcem w układzie pionowym – jak stronę internetową lub poziomym – na zasadzie książki przeglądanej w iBooks. Szybka nawigacja po dokumencie, jest także możliwa z wykorzystaniem slidera, który został umieszczony na dole ekranu lub menu Zakładki do którego wejdziemy klikając w ikonę znajdującą się tuż obok wspomnianego paska. Przeglądając pliki, możemy także zaznaczać, podkreślać i przekreślać treść dokumentu, a jeżeli zajdzie taka potrzeba, możemy również na nim rysować, złożyć podpis lub dodać notatkę. Program umożliwia także przeszukiwanie treści. Zainstalowana wyszukiwarka działa wystarczająco dobrze, by szybko i sprawnie znaleźć to co nas naprawdę interesuje. Problemów nie będziemy mieli także chcąc wypełnić internetowy formularz. Wprowadzone zmiany możemy szybko zapisać, a następnie wysłać gotowy dokument mailem, wydrukować go lub otworzyć przy pomocy innej aplikacji zainstalowanej na naszym telefonie.  Po kilku chwilach z nowym Readerem mogę śmiało powiedzieć, że ten program stanowczo zmienił swoje oblicze. O ile wcześniej był zwykłym zapychaczem wydanym przez Adobe teraz wreszcie reprezentuje w miarę godny poziom. Adobre Reader jest bezpłatny. Pobierzecie go z AppStore. 