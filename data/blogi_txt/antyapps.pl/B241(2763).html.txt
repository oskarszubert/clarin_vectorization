04.06.2013 Kółko i krzyżyk to doskonale znana wszystkim gra. Jednak w dobie cyfryzacji i wszędobylskich smartfonów oraz tabletów, co raz rzadziej towarzyszą nam kartka i długopis. Nic straconego – dzięki takim grom jak Tic Tac Toe Classic możemy spróbować swoich sił oraz porywalizować ze znajomymi, gdziekolwiek jesteśmy.  Oprawa graficzna gry wyraźnie nawiązuje do tematyki szkolnej – w końcu to podczas (nudnych) lekcji kartki najczęściej zapełniały się kilkoma kreskami, krzyżykami i kółkami. Mnie taki pomysł naprawdę się spodobał. Do wyboru mamy dwa tryby gry: dla jednego lub dwóch graczy. W obydwu przypadkach możemy wybrać rozmiar „planszy” (3×3 lub 4×4). W trybie dla pojedynczegoo gracza wskazać można, który ze znaków będzie nasz.   Bardzo ciekawym pomysłem jest tryb „uczenia się” przez grę. Otóż poziom „przeciwnika” jest dostosowywany do gracza – im więcej głupich błędów popełniamy, tym niższy będzie poziom „przeciwnika”. Gdy jednak nasze ruchy będą dobrze przemyślane i zaskakujące, gra podwyższy poziom trudności, a my będziemy musieli się nieco więcej nagimnastykować, by zwyciężyć. Gra dla dwóch osób nie oferuje żadnych niespodzianek a jedyne co możemy zmienić to wspomniany rozmiar planszy. Podczas rywalizacji możemy ze znajomym siąść naprzeciwko siebie lub podawać sobie telefon. Miłym dodatkiem byłoby prowadzenie gry na przykład za pomocą połączenia Bluetooth pomiędzy dwoma urządzeniami – wtedy byłoby to znacznie wygodniejsze. Nie mniej jednak trudno zarzucić cokolwiek tej grze, która w samych założeniach ma być jak najprostsza. Ładna oprawa graficzna i sprawne działanie umilają czas spędzony w grze, który mija błyskawicznie. Jeżeli słowa autora są prawdą, to można szczerze pogratulować efektów całodniowej pracy nad tą grą. 