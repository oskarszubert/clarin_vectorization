30.07.2012 Niecałe dwa tygodnie temu opisywałem na łamach Antyapps.pl prostą aplikacje do tworzenia motywujących/demotywujących grafik: Motivational Poster. Dzięki tej aplikacji każdy w kilku krokach mógł szybko stworzyć własnego demotywatora.  Dzisiaj zaś mam aplikację, dla tych, którzy wolą dodawać swoje humorystyczne teksty do obrazków w postaci komiksowych chmurek. Text Here to nieszczególnie rozbudowane, ale za to spełniające swoje zadanie narzędzie do tworzenia grafik/zdjęć okraszonych chmurkowym wpisem. Dzięki tej aplikacji w łatwy sposób można dodać do wybranego zdjęcia napis i upowszechnić go w sieci. Jak działa aplikacja? Po jej uruchomieniu dostajemy wybór: albo zrobimy zdjęcie za pomocą aparatu, albo też je pobierzemy. W tym drugim przypadku Text Here daje nam wybór: możemy pobrać fotografie z naszego telefonu, ale również z Facebooka lub Instagram. Po wybraniu danego zdjęcia przechodzimy do edytora, w którym zostaje ono wyświetlone. U góry tegoż mamy 4 podstawowe funkcje, a właściwie sposoby dodania tekstu: chmurkę wypowiedzi, chmurkę myśli, strzałkę i okrąg. Po wybraniu jednej z metod wprowadzenia tekstu umiejscawiamy ikonkę w wybranym miejscu na zdjęciu i oczywiście dodajemy odpowiednie słowa. Możemy swobodnie dodawać tyle ikonek ile nam się podoba, oprócz tego możemy zmieniać kierunek „ogonka” chmurki lub powiększać i zmniejszać kołowe zaznaczenie.  Gdy już nasza grafika jest gotowa możemy ją zapisać w albumie aplikacji lub oczywiście wysłać w świat: na maila, Facebooka, Twittera i Instagram. Minusy? Cena. Wprawdzie 0,79 euro za aplikację to nieszczególnie dużo, jednak aplikacja to zaledwie kilka podstawowych funkcji i idzie znaleźć dużo bardziej rozbudowane narzędzia za darmo. Nie zrozumcie mnie źle, Text Here spełnia swoje zadanie, do tego jest graficznie ładnie zrobiona, jednak jeżeli wymaga się od konsumentów płacenia, to jednak trzeba zaoferować im coś więcej, zwłaszcza, że podobną funkcję dodawania chmurek znajdziemy w innych, bardziej rozbudowanych aplikacjach i wcale nie droższych. Na razie jednak Text Here jest na przecenie i można ją dostać za darmo, więc zachęcam do wypróbowania. Ocena: 4- 