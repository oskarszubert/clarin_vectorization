30.07.2013 Dotąd dioda doświetlająca instalowana przy aparatach w smartfonach była głównie wykorzystywana jako latarka. Okazuje się, że można znaleźć dla niej jeszcze inne zastosowanie. Aplikacja Flash Blink przekształca ją w diodę powiadomień, która poinformuje nas o połączeniach, SMS-ach oraz aktywności każdej innej aplikacji zainstalowanej na naszym urządzeniu. Flash Blink to aplikacja, która pełni dwojaką rolę w naszym urządzeniu. Z jednej strony możemy ją wykorzystywać jako aktywator latarki. Twórcy zaimplementowali tutaj tę prostą funkcję, dodając też widżet na pulpit za pomocą którego możemy w szybki sposób, za pomocą jednego dotknięcia ekranu skorzystać z dodatkowego oświetlenia. Prawdziwym atutem tego rozwiązania jest jednak system wykorzystujący diodę aparatu jako diodę powiadomień. Możliwości są tutaj nadzwyczaj szerokie. Dioda może przykładowo migać w trakcie przychodzącego powiadomienia, albo dawać nam znać w momencie odebrania wiadomości SMS. Możemy ją też wykorzystać jako dodatkowe powiadomienie w trakcie alarmu, co docenią osoby budzące się do pracy/szkoły jeszcze przed świtem i szukające telefonu po omacku. Twórcy dali nam dostęp też do konfiguracji każdej zainstalowanej na smartfonie czy tablecie aplikacji tak, by wykorzystywała diodę aparatu podczas emitowania powiadomień. Nic nie stoi zatem na przeszkodzie by w ten sposób „doświetlane” były przykładowo komunikaty z Facebooka czy Twittera.   Dioda może również świecić w równych odstępach czasu po nieodebraniu połączenia lub w trakcie, gdy czeka na nas wiadomość SMS. Tutaj również mamy do dyspozycji prosty i przystępny panel konfiguracji, na którym możemy określić interwał (maks 1 godzina) oraz czas świecenia. Aplikacja dysponuje również funkcją dezaktywacji diody w określonych sytuacjach. To logiczne rozwiązanie – nierzadko bowiem znajdziemy się w sytuacjach, gdzie intensywne światło nie jest mile widziane, a więc warto wówczas zadbać o to, by nasz smartfon zachowywał się dyskretnie. Na szczęście w tym celu nie musimy całkowicie odinstalowywać aplikacji.   FlashBlink zaprojektowano w oparciu o interfejs Holo, co widać już na pierwszy rzut oka. Aplikacja prezentuje się ładnie i przystępnie. Może sam widżet aktywujący latarkę mógłby być zaprojektowany nieco lepiej, ale znowu aż tak tragicznie on nie wygląda. Jeżeli szukacie oryginalnego i nietuzinkowego sposobu na powiadomienia w swoim Androidzie, to Flash Blink jest wart wypróbowania. Trudno mi powiedzieć jak i czy w ogóle odbija się to na żywotności samej diody. W końcu producenci sprzętu nie przewidzieli dla niej tak intensywnego zastosowania. Jeżeli Wam to nie przeszkadza, program jest za darmo dostępny w Google Play. 