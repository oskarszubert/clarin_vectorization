20.08.2012 O piłce nożnej od lat hucznie mówi się w kontekście naszej narodowej dyscypliny sportowej. No i cóż mogę powiedzieć — większość ma zawsze rację, a to że niespecjalnie naszym zawodnikom idzie, to zupełnie inna sprawa. Nie zmienia to faktu, że Polacy kochają futbol i wykorzystają każdą okazję, by na chwilę się urwać i pokopać piłkę. Kiedy nie macie czasu wyskoczyć na pobliskie boisko, możecie zadowolić się wirtualnymi zamiennikami, jak opisywany dziś Soccer Kicks. To kolejna aplikacja od TerranDroid (twórców m.in. recenzowanego w piątek Pinball Pro), która szybko stała się numerem jeden wśród nowości. I przyznam, że po kilkudziesięciu minutach z grą nie bardzo jestem w stanie powiedzieć dlaczego. I jedyne logiczne wytłumaczenie jakie widzę, to fakt, iż jest to… piłka nożna. W Soccer Kicks przyjdzie nam strzelać do bramki, której dzielnie bronić będzie rzucający się we wszystkich kierunkach awatar, wspomagany później przez swoją drużynę. My zaś, suwając palcem po ekranie, kopiemy, przy odpowiednich gestach podkręcamy, a do tego możemy jeszcze modyfikować tor jej lotu w powietrzu, by zmylić obrońcę. Choć to absolutnie nie jest potrzebne, ponieważ zachowuje się tak, jakby celowo nie chciał złapać lecącej w jego stronę piłki. Przy wielu próbach i kombinacjach, strzelaniu prosto w niego i tak rzadko kiedy udało mu się obronić mój strzał. W grze dostępne są trzy tryby. W jednym z nich strzelamy tak, by zdobyć jak najwięcej punktów, w kolejnym zaś czeka na nas limit czasu — tylko od naszego tempa zależy ile punktów zdobędziemy w tych kilkudziesięciu sekundach. Trzeci zaś to prawdziwa wisienka na torcie — multiplayer, w którym wymieniamy się z naszym rywalem co strzał, usiłując zdobyć jak najwięcej punktów. W sam raz na nudne wykłady czy nieznośnie długą trasę. Podobnie jak Pinball Pro, gra broni się w kwestii technikaliów. Przyzwoita grafika, staranne animacje oraz intuicyjne sterowanie to największe atuty Soccer Kicks. Choć kwestia kierowania piłką w ruchu, o której wspominałem pisząc o mechanice, jest dość sporna — lot trwa bardzo krótko, dlatego każda jego modyfikacja jest dość chaotyczna i z pewnością nie można tu mówić o jakiejkolwiek precyzji. Sam grą znudziłem się po kilku minutach, ponieważ, powiedzmy sobie szczerze, nie była żadnym wyzwaniem, a wiecznie trafione bramki ani trochę nie podbijały mego ego. Mimo wszystko zebrała tysiące najwyższych ocen od użytkowników, więc może po prostu za dużo od niej wymagam? Możliwe. Niestety nie miałem przyjemności przetestować gry w trybie wieloosobowym z żywym graczem. No ale nie przedłużając, gra dostepna jest za darmo (naturalnie podszyta reklamami) w sklepiku Google Play. Ocena: 3 