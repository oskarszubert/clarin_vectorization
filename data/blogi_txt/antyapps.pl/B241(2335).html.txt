03.10.2012 Tytuł brzmi żartobliwie i prowokacyjnie? Możliwe, ale to nie żart. Aplikacja nosi tytuł Gdzie jest moja kupa? i z tego powodu może część ludzi potraktuje ją jako żart gimnazjalistów. Ale to nie żaden dowcip, a poważna, przygotowana przez profesjonalistów, aplikacja stworzona na zlecenie Miejskiego Przedsiębiorstwa Wodociągów i Kanalizacji w Jaworznie. Przede wszystkim uczyć -- głównym zadaniem aplikacji jest uświadomienie ludziom jak cały ten system działa i co dzieje się z zanieczyszczeniami. Dostępne są dwa filmy: pozytywny i negatywny. Pierwszy ilustruje pokrótce co się dzieje, gdy wszystko trafia do oczyszczalni ścieków. Drugi natomiast jak złe odprowadzanie brudów może wpływać na środowisko. Są to krótkie, niespełna dwuminutowe animacje które oglądamy przez wbudowany w aplikację odtwarzacz. I… jeszcze trochę wiedzy – oprócz materiałów filmowych, Gdzie jest moja kupa? zachęca także do wzięcia udziału w grze. Na czym ona polega? Wskazaniu miejsca w którym się załatwiliśmy i kliknięciu na zieloną ikonkę start. Korzystając z mapy kanalizacji w Jaworznie aplikacja wskaże nam drogę jaką przebędzie nasza kupa. W zakładce historia możemy sprawdzić czas i odległość wszystkich pomiarów jakich dokonywaliśmy. Oprócz tego w aplikacji dostępna jest także zakładka wodociągi, w której znalazły się interesujące informacje o projekcie i MPWiK streszczone do minimum. Jeżeli chodzi o technikalia, to całość prezentuje się i działa naprawdę fajnie. Zmyślne powiadomienia o tym, że nasz ładunek dotarł na miejsce i miły dla oka design z pewnością działają na korzyść jej twórców. Przyczepić mogę się jedynie do marnej jakości materiałów wideo — we wspomnianych animacjach co rusz drażniły mnie ogromne piksele. Nie mam pojęcia czy jest to problem z kompresją, próba oszczędności miejsca czy jeszcze są ku temu jeszcze inne powody, ale skoro już i tak użytkownik pobiera aplikację na swój smartfon czy tablet to wydaje mi się, że najczęściej dokonuje tej operacji przez wifi i kilka dodatkowych megabajtów niekoniecznie będzie dla niego problemem. Miejskie Przedsiębiorstwo Wodociągów i Kanalizacji w Jaworznie postanowiło udowodnić, że systemy mobilne można wykorzystać nie tylko do zabawy, ale i przekazywania nauki i ciekawostki. Szkoda, że w Polsce takich inicjatyw wciąż jest mało, ale patrząc na takie propozycje aż serce rośnie — podobnie jak nadzieje, że z każdym miesiącem będzie ich coraz więcej. Nie bez powodu mówi się, że to właśnie one są przyszłością. Gdzie jest moja kupa? dostępne jest za darmo w serwisie Google Play oraz AppStorze. 