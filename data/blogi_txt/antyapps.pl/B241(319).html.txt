25.07.2013 Z aplikacjami takimi jak ARTREE mam duży problem. Z jednej strony są przepiękne, z drugiej niczego nie wnoszą i na dobrą sprawę po kilku sekundach zachwytu możemy je bez mrugnięcia okiem skasować ze smartfonów czy tabletów. Sprawdźmy zatem, czy faktycznie ta odrobina zachwytu jest warta zachodu. Ta aplikacja to nic więcej, niż wielka wizualizacja z fantazyjnymi drzewkami w roli głównej. Mażąc po ekranie różne kształty wskazujemy, jak mniej-więcej takowe mają się prezentować. Do wyboru mamy całą paletę barw — ale jeśli nie chcecie samodzielnie podejmować decyzji, możecie zdecydować się na jeden z dziesięciu schematów. Oprócz tego możemy wybrać jeden z kształtów kwiatka, liścia oraz łodygi — dostosowując ich wielkość do naszego widzimisię.  Kiedy już wszystko zmodyfikujemy według uznania, wystarczy kliknąć ok i na czystej planszy narysować kształt, jaki ma obrać drzewko. I gotowe — naszym oczom ukaże się zapętlona animacja, której towarzyszyć będzie relaksacyjna, delikatna muzyka — tę, oczywiście, mamy także możliwość wyłączyć w opcjach. Wszystko zależy od naszych preferencji… Nie mam pojęcia dlaczego powstają takie produkcje — jedynym logicznym wytłumaczeniem jakie przychodzi mi do głowy, jest po prostu to, by cieszyły oko, ewentualnie po zapisaniu służyły jako tapety. I faktycznie tak jest, tylko czy aby na pewno będziecie w stanie zapłacić za nie 0,89 euro (wersja na iPhone’a) lub dwa razy tyle za edycję HD? Mam wątpliwości, jeśli się jednak pospieszycie, to macie szansę załapać się jeszcze na promocję, w której obie je można pobrać za darmo. 