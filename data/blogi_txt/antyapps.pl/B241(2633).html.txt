29.08.2013 Nie jestem wymagającym użytkownikiem, jeśli chodzi o odtwarzanie muzyki. Im prościej tym lepiej — i tak naprawdę potrzebuję jedynie zestawu podstawowych funkcji i prostego interfejsu, bowiem większości numerów i tak słucham za pośrednictwem aplikacji Spotify. Mimo wszystko wiem, że jestem w mniejszości i dla wielu solidny odtwarzacz to wciąż jedna z podstawowych aplikacji na telefonie. Dlatego przedstawiam Wam świeżą propozycję, która wciąż jeszcze znajduje się w fazie testów — NicePlayer. Odtwarzacz robi bardzo dobre wrażenie już po pierwszym uruchomieniu. Estetyczne zakładki ze znalezionymi w bibliotece naszego urządzenia artystami to dobry sposób na początek znajomości. Otwierając wybranego wykonawcę, naszym oczom ukazuje się lista albumów. Dalej zaś zostaje spis utworów, które możemy dodać do playlisty lub najzwyczajniej w świecie ich odsłuchać. W panelu z opcjami znajdującymi się z lewej strony ekranu możemy wybrać miejsca które chcemy przeszukiwać, a także pobrać brakujące okładki klikając na sporych rozmiarów szary przycisk „download” — te następnie w ciekawy sposób ilustrują dzieło. Znalazło się też miejsce dla kilku podpowiedzi związanych z użytkowaniem aplikacji.                      Sam proces odtwarzania zaś przebiega bez żadnej magii. Ot, zwykły player z możliwością wyboru losowych kawałków i ich zapętlaniu. Ciekawostką jest natomiast tworzenie playlist — udostępniono tryb tzw. inteligentnego ich tworzenia. Zakłada to po prostu automatyczny wybór kawałków na podstawie ocen jakie im daliśmy, lub ilości piosenek. Kiedy lista już jest gotowa, możemy też podrzucać numery, które chcielibyśmy usłyszeć jako następne. Znalazło się także miejsce dla podstawowego equalizera ze zdefiniowanymi kilkoma ustawieniami oraz minutnikiem. Nie wiem ilu z Was zdecydowałoby się na taki krok, bo nie wydaje się zbyt wygodny, ale z poziomu NicePlayera można także edytować tagi ID3. Nie zabrakło naturalnie stylowych widżetów na pulpit — te dostępne są w dwóch rozmiarach — 4×1 oraz 4×4. Tak jak wyżej wspomniałem — nie jestem specjalnie wymagającym użytkownikiem odtwarzaczy muzycznych. Projekt jest wciąż w fazie beta i mogą zdarzyć się błędy, o których możemy, a nawet powinniśmy, poinformować twórców. Sam dałem się przekonać i wymieniam doubleTwista na NicePlayer — przejrzysty i estetyczny player, który spełnia wszystkie moje trzeby. Aplikacja jest dostępna za darmo na platformie Google Play. 