20.06.2012 Pierwsza gra z serii Serce i Rozum podzieliła graczy. Jedni cenili ją za fajne pomysły oraz swoich ukochanych bohaterów, inni nienawidzili za wykonanie i kiepskie sterowanie. Niezależnie od tych dwóch stanowisk tytuł okazał się hitem, wybijając się we wszystkich sklepach z aplikacjami, w których się pojawił (a było ich sporo). Na fali tej popularności oraz Euro 2012 powstała część druga.  W pierwszej części rozgrywka przypomina zabawę znaną z gier Lost Vikings, czy też nowszego Trine, w drugiej mamy do czynienia z klonem Angry Birds w stylistyce Euro 2012. Naszym celem jest trafieniem piłką do bramki, niestety drogę blokują nam różne przeszkody. Po wykonaniu strzału (ilość prób sygnalizują piłki u góry ekranu) zostajemy przeniesieni w miejsce, w którym zatrzymała się piłka. Im mniej prób zmarnujemy, tym lepszy będzie wynik końcowy. Niestety bardzo często utrudnia to grę, czyniąc ją niezwykle irytującą. Piłka potrafi utknąć w dziwnym miejscu przeszkody, gdzie też zostaniemy przeniesieni My, bez zbytniej możliwości manewrów czy wykopania. Mimo wszystko rozgrywka potrafi sprawiać radość. Na planszy możemy dowolnie zmieniać bohatera pomiędzy sercem i rozumem. Nie wpływa to bezpośrednio na grę, jedynie na humorystyczne komentarze. Co pewien czas trafiają się misje specjalne (stadiony Euro) gdzie gra zmienia model rozgrywki na ten z pierwszej części.  Graficznie jest dobrze, bardzo podobnie do części pierwszej. Oprawa nie zachwyca, ale ciężko jej zarzucić niestaranne wykonanie. Podobny poziom trzyma warstwa audio. Nie drażni, nie zachwyca, jest poprawna. Wstawki dźwiękowe bohaterów brzmią lekko niedopasowanie i nienaturalnie. Ale z czasem można się do tego przyzwyczaić. Gra będzie gratką zarówno dla fanów maskotek serca i rozumu jak i zabawy pokroju Angry Birds. Nie podejrzewam, aby popularnością dorównała części pierwszej, ale na pewno znajdzie swoje grono wiernych fanów. Komentarze w Google Play są skrajne, od zachwytu po zniesmaczenie, ale dominują oceny pozytywne. Serce i Rozum 2 można pobrać za darmo. Ocena: 4- 