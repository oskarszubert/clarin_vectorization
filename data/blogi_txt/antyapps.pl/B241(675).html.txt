25.01.2013 Windows Phone słynie z integracji aplikacji systemowych. Oczywiście każdy system posiada coś takiego, jednak w mobilnych kafelkach jest ona na tyle mocna, iż o wiele ciężej przesiąść się do konkurencyjnych aplikacji. Jeżeli w ogóle api na nie pozwala. :) Tak też jest w kwestii systemowego kalendarza, który choć dobrze sprawuje się w podstawowych zastosowaniach, to jednak ergonomią i czytelnością nie grzeszy. Doczekał się godnego konkurenta w postaci Chronos Calendar Aplikacja udostępnia nam 3 główne źródła kalendarza. Pierwsze to sam program. Nie musimy nigdzie się logować, dodawać kont itp., ale tak dodane wydarzenia będą widoczne tylko i jedynie z poziomu tej aplikacji. Kolejnym sposobem jest integracja z kalendarzem w telefonie. Wymaga ona jedynie wyrażenia zgody, niestety posiada też spore ograniczenia. Widzimy tylko wpisy publiczne (jeżeli oznaczyliśmy coś jako prywatne, nie będzie dostępne), nie mamy możliwości edycji oraz dostępu do bardziej szczegółowych informacji. Ostatni ze sposobów to powiązanie programu z naszym kontem Live. Szkoda, że tylko jednym, brakuje też wsparcia dla Gmaila. Łącząc konto w ten sposób mamy pełen dostęp do wydarzeń oraz wszystkich naszych kalendarzy. Sami wybieramy, które z nich mają być synchronizowane oraz co jaki czas. Chronos Calendar pozwala również na dodanie kalendarza imienin i świąt dla naszego kraju, ustawia go automatycznie zaraz po starcie aplikacji.  Największą zaletą Chronos Calendar jest jej interfejs. Wprawdzie ma mało wspólnego z ideami Metro, ale prezentuje coś nowego, a zarazem dla wielu bardziej czytelnego niż w systemowym kalendarzu. Zerwanie z zasadami Windows Phone wymaga dłuższej chwili na przystosowanie, ale sama konsumpcja treści jest i tak bardziej przyjemna. Wyjątkowo przeciętnie prezentuje się kafelek. Owszem mamy możliwość jego personalizacji poprzez zmianę tła, zakresu prezentowanych informacji itp, ale brakuje chociażby wsparcia dla trybu szerokiego, czy też większej możliwości określenia jakie dane mają być prezentowane. Chronos Calendar nie współpracuje z ekranem blokady, przez co jeżeli przywykliśmy do informacji o najbliższych wydarzeniach i tak musimy skorzystać z aplikacji systemowej.  Jako ostatni minus należy wspomnieć gorsze wsparcia dla synchronizacji kalendarzy. Niestety, na chwilę obecną w Windows Phone nie jest możliwe by działało tak dobrze jak w programach systemowych. Chronos Calendar posiada polskie nazwy dni tygodnia, niestety interfejs pozostaje w języku angielskim. Jeżeli nie przepadacie za systemowym kalendarzem Windows Phone, koniecznie sprawdźcie Chronos Calendar. Wprawdzie jego interfejs niezbyt pasuje do pozostałych aplikacji, ale pozwala na lepsze zarządzanie naszymi kalendarzami i wydarzeniami. A to wszystko… za darmo i bez reklam, przynajmniej jak na razie. Windows Phone 7.5: działa, Windows Phone 8: działa, Lumia 610: działa 