09.09.2013 Stworzenie solidnej zręcznościówki z charakterystycznym, zapadającym w pamięć głównym bohaterem jest nie lada sztuką. W zalewie mobilnych produkcji podobnych jak dwie krople wody wyróżnienie się jest niezbędnym warunkiem zaistnienia w świadomości graczy i czynnikiem dającym szansę na finansowy sukces. Runnery zna prawdopodobnie każdy, kto przynajmniej przez chwilę miał styczność z grami przeznaczonymi na urządzenia mobilne. Nieskomplikowane produkcje, w których bohater sterowany przez gracza automatycznie biegnie przed siebie, a zadaniem kierującego jest jedynie omijanie rozmieszczonych tu i ówdzie przeszkód oraz zbieranie kosztowności i różnego rodzaju bonusów są niezwykle popularne wśród użytkowników sprzętów mobilnych. Nic w tym dziwnego – sprawdzają się one idealnie podczas krótkich rozgrywek, będących przerywnikiem w kolejce na poczcie czy porannej podróży autobusem. Proste zasady, intuicyjne sterowanie, możliwość bicia własnych (oraz innych graczy) rekordów, grywalność oraz interesująca oprawa to składniki, bez których dobry runner nie powstanie. Jak się okazuje, w Sheep Happens nie brakuje żadnego z nich. Napiszę więcej – produkcja doprawiona jest sporą porcją humoru, która sprawia, że całość smakuje znacznie lepiej niż większość potraw w tej samej klasie. Sheep Happens zaskoczyło mnie bardzo pozytywnie. Przynajmniej od kilku tygodni nie miałem okazji grać w tak solidną i tak ciekawie wyglądającą prostą zręcznościówkę. Poznajcie Perseusza, herosa greckiego, syna królewny Danae i Zeusa, męża Andromedy. Nasz bohater bierze udział w biegu, którego końca (z racji na charakter rozgrywki) raczej nie powinniśmy się spodziewać. No chyba, że za koniec nie rozumiemy mety, a śmierć naszego herosa z wyczerpania. Takiego zakończenia doczekamy się z całą pewnością, i to raczej prędzej niż później;)  Oprawa Sheep Happens zachwyca od pierwszych chwil spędzonych z grą. Kolorowa, pełna szczegółów dwuwymiarowa grafika oraz zabawne animacje (chociażby biegu naszego bohatera) doskonale ze sobą współgrają i tworzą udaną całość. Świat gry obfituje w detale i liczne „mrugnięcia okiem” skierowane od twórców, w stronę użytkownika. Wystarczy zwrócić uwagę na trybuny, by dostrzec zasiadające tam mitologiczne stwory nakreślone karykaturalną kreską. Ciekawie wykreowany świat na ekranie bardzo dobrze uzupełniają dźwięki dobywające się z głośników – tak muzykę, jak i wszystkie odgłosy otoczenia mogę uznać za bardzo udane.  Rozgrywka w Sheep Happens nie odbiega od tego, co nie raz widzieliśmy u najlepszych przedstawicieli gatunku. Na planszy dzieje się sporo, przeszkód (stałych oraz ruchomych) nie brakuje, bonusów do zbierania mamy pod dostatkiem, a akcja jest dynamiczna i wciągająca. Pokonywanie kolejnych metrów starożytnego toru przeszkód dostarcza satysfakcji gdyż poziom trudności nie należy do najłatwiejszych. Przyznam się, że grając na iPadzie już dawno nie bawiłem się równie dobrze, jak podczas kilku godzin spędzonych w świecie Sheep Happens. Nie mam wątpliwości, że gra powinna przypaść do gustu wszystkim, którzy szukają prostej, szybkiej i solidnie przygotowanej zręcznościówki. Polecam:) 