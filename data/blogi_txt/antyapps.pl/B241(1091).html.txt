03.06.2013 Gra Dumb Ways to Die oparta została na bardzo popularnym w ostatnim czasie, wirusowym wideo stworzonym na potrzeby akcji społecznej australijskiego metra. Filmik, którego liczba odsłon zbliża się powoli do 50 mln porusza temat ludzkiej głupoty, która wielu przedstawicieli naszego gatunku doprowadziła do przedwczesnego pożegnania się z życiem doczesnym. Dokładnie tej samej tematyce poświęcona została gra zaprojektowana z myślą o urządzeniach działających pod kontrolą systemu iOS. Uwierzcie mi na słowo – jest to jedna z tych aplikacji, które naprawdę warto znać.   Podpal swoje włosy Zaczep patykiem misia grizzly Zażyj przeterminowane leki Użyj intymnych części swojego ciała jako przynęty na piranie*  Bohaterami Dumb Ways to Die jest gromada sympatycznych stworków o bliżej nieokreślonym pochodzeniu. Nasi milusińscy mają niebywały wręcz talent do balansowania na granicy życia i śmierci. Bohaterowie DWtD sami proszą się kłopoty, a ich zachowanie pozwala domniemywać, że są całkowicie pozbawieni instynktu samozachowawczego. Jak bowiem inaczej nazwać kąpiel w stawie pełnym wygłodniałych piranii, zabawę gniazdem dzikich os, przejeżdżanie przez przejazd kolejowy po opuszczeniu szlabanu czy połykanie zawartości opakowania tubki Super Glue.   Na Dumb Ways to Die składa się kilka rodzajów mini-gier, w których ratujemy kolorowe stworki przed konsekwencjami ich idiotycznych działań. Do ocalenia wesołej gromadki niezbędne będą sprawne palce, refleks, oraz rzecz jasna – odrobina szczęścia. Podczas rozgrywki będziemy wykonywać proste czynności polegające na szybkim uderzaniu w ekran tabletu, precyzyjnych gestach lub odpowiednim balansowaniu urządzeniem.  Wyjmij swojego tosta widelcem Napraw sam instalację elektryczną Naucz się sam jak latać Zjedz nie przechowywane w lodówce dwutygodniowe ciastko  Mini-gry są dosłownie kilkusekundowe, a niewykonanie danego zadania w przeciągu krótkiej chwili skutkuje śmiercią. Na szczęście sympatyczne stworki dysponują trzema żywotami, co pozwala przedłużyć czas trwania jednej rozgrywki do minuty lub dwóch. Gra, podobnie jak i sam teledysk, który jest jej pierwowzorem, obfituje w sporą dawkę humoru. Niebagatelną rolę odgrywa tutaj skromna, ale charakterystyczna oprawa graficzna i wpadająca w ucho muzyka. Nie wspominając już o samym teledysku, którego odkrycie będzie miłą niespodzianką dla osób, które jeszcze nie miały okazji się z nim zapoznać.  Trzymaj grzechotnika jak zwierzątko domowe Sprzedaj obie nerki przez internet Zjedz tubkę Super Glue „Zastanawiam się, do czego służy ten czerwony przycisk?”  Zarówno wideo, jak i bazująca na nim aplikacja wydają się skierowane głównie do najmłodszych. Pomysły dzieciaków bardzo często przekraczają wszelkie granice zdrowego rozsądku, a kampania Dumb Ways to Die znakomicie uczula na możliwe konsekwencje nie do końca przemyślanych zachowań. Dumb Ways to Die posiada jedną, ale bardzo znaczącą wadę – gra jest przeraźliwie krótka, a zróżnicowanie zadań na tyle skromne, że na poznanie wszystkich wystarczy zaledwie kilka minut. Aplikację możecie pobrać z AppStore za darmo.  Najgłupsze przyczyny śmierci! Najgłupsze przyczyny śmierci! Tak wiele głupich… Tak wiele głupich przyczyn śmierci!  *tłumaczenie tekstu piosenki pochodzi ze strony tekstowo.pl 