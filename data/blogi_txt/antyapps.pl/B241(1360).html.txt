16.01.2012 Od pewnego czasu, a konkretnie „darmowej” promocji, za obiektywnie najlepsze narzędzie do edycji zdjęć na iOS uznaję Snapseed. Ale co, jeśli nie mamy czasu na długie zabawy z suwakami? Jeśli chcemy na szybko założyć jakiś filtr i to niekoniecznie „sepia” lub „czerń i biel”? Wtedy mamy całą masę odpowiednich do tego aplikacji. A pośród nich Fotoyaki, które jest obecnie w promocyjnej i mojej ulubionej zresztą cenie – zero euro.  Fotoyaki to nie jest narzędzie dla profesjonalistów – nie zrobimy tutaj nic poza założeniem filtra, wycięciem fragmentu zdjęcia i wysłaniem go w standardowe miejsca – na maila, Facebooka czy Twittera. Dlaczego zatem warto o nim na AntyApps wspominać? Istnieją 2 główne przyczyny. Pierwsza to prędkość działania – nie każdy edytor tak szybko obrabia nasze zdjęcia. Tutaj założenie filtra trwa chwilę, a zapisanie go w bibliotece zdjęć to już dosłownie ułamki sekund. Wygoda przede wszystkim. Podobnie jak z nakładaniem filtrów – standardowo dla tego typu aplikacji, na dole pojawia się belka z dostępnymi do wyboru opcjami. I tak, sepia oraz czerń i biel zaczynają niedługą listę, ale dalej jest ciekawiej. Szczególnie rzadko pojawiający się halftone, różne wersje „rozdrobnienia” obrazków oraz wisienka na torcie – 2 rodzaje mozaik. Fotoyaki zagląda do naszego katalogu ze zdjęciami, wybiera z nich odpowiednie, dokłada na nie filtry i tworzy z nich zdjęcie, które przed chwilą zrobiliśmy. Efekt jest naprawdę niezły i przy odpowiednio dużym formacie (iPhone 4S?) wyobrażam sobie, że nawet wydrukowany i powieszony na ścianie może zrobić wrażenie. Fotoyaki zwykle jest płatny i wtedy jego zakup wydaje mi się raczej mało sensowny – darmowych filtrów nie brakuje. Ale w obecnej sytuacji, gdy każdy może pobrać go bez opłat to całkiem niezła opcja. Jeśli oczywiście Waszego telefonu czy tabletu nie zaśmieca już 15 innych, podobnych. Mimo jednak wszystko – mozaice warto się przyjrzeć. Fotoyaki można pobrać stąd. 