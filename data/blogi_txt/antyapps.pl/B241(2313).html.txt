07.05.2012 Kilka tygodni temu pisałem, że Facebook Messenger stopniowo zabija SMSy. Aplikacja wspomagająca wysyłanie wiadomości prywatnych do użytkowników Facebooka zdobyła moje uznanie głównie dzięki sprawnie działającemu systemowi notyfikacji Push. W ostatnich dniach, Messenger doczekał się kolejnej aktualizacji. Co nowego? O tym czym jest Messenger i dlaczego warto go mieć, przeczytacie w moim poprzednim artykule Facebook Messenger – Stopniowo zabije SMSy?. Dziś chciałbym się skupić na wprowadzonych nowościach. Pierwszą z nich są raporty dostarczenia wiadomości. Tak, nadal nie mamy ich w przypadku wiadomości SMS, ale w samym Messengerze ich już nie brakuje. Dzięki temu dowiemy się kiedy dokładnie wysłana przez nas wiadomość została odczytana. Nie będzie już zatem tak łatwo „olać sprawę” i odpisać nieco później. Nic się już nie ukryje. Zespół tworzący aplikację, postanowił także nieco wyraźniej sygnalizować skąd została wysłana wiadomość – czy poprzez Facebooka wyświetlonego na komputerze, czy też przy użyciu telefonu komórkowego.  Wartą odnotowania nowością, jest także odświeżenie interfejsu programu. Same belki mają teraz bardziej matowy wygląd, a zdjęcia znajomych wyświetlane na liście naszych wiadomości są większe. Dzięki temu aplikacja jest dużo bardziej czytelna. Oczywiście wprowadzone zmiany w żaden sposób nie „uszkodziły” Messengera. To nadal świetna metoda zarządzania naszymi wiadomościami na Facebooku, a wprowadzone uaktualnienia są wyłącznie na „plus” programu. Facebook Messenger pobierzecie bezpłatnie z App Store. 