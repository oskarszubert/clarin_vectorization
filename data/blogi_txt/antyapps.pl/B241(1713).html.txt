24.08.2012 Budka fotograficzna. W Polsce ten wynalazek raczej średnio się przyjął, mimo, że jest to świetne rozwiązania dla tych, którzy szybko muszą zrobić sobie zdjęcie lub chcą wspólnie ze znajomymi „strzelić” kilka pamiątkowych fotek. Wprawdzie gdzieniegdzie można natrafić na takie budki, a i ostatnio dość modne stało się montowanie ich przenośnych wersji na imprezach, niemniej jednak na co dzień trudno znaleźć takie miejsce. Ale od czego mamy telefony? Przedstawiam Wam IncrediBooth, czyli Waszą prywatną budkę fotograficzną, którą zmieścicie w kieszeni lub torebce. Tak, jest to kolejne aplikacja fotograficzna, ale przynajmniej tym razem twórcy tejże podeszli dość świeżo do tematyki i zaoferowali całkiem ciekawy, a na pewno dostarczający nieco rozrywki produkt.  Jak działa IncrediBooth? To proste. Po uruchomieniu aplikacji wybieramy, czy chcemy robić zdjęcie przednią czy tylną kamerą, następnie dobieramy jeden z 4 dostępnych w zestawie filtrów (na początku nie mogłem ich znaleźć, dopiero później uzmysłowiłem sobie, że są one na „pokrętle” wokół guzika migawki) i nie pozostaje nam już nic innego, jak zgromadzić wokół siebie znajomych lub wybrać inny obiekt naszej fotografii. Aplikacja robi serię 4 zdjęć, między którymi jest chwila przerwy, aby zmienić minę lub pozę. Po tym zabiegu nasz wirtualny pasek ze zdjęciami trafia oczywiście do specjalnego podajnika. Gdy na niego klikniemy pokazują się dane dotyczące tego, kiedy zdjęcie zostało zrobione, z jakim filtrem i oczywiście odnośnik do udostępniania. Nasz pasek możemy wysłać na Twittera, Facebooka lub mailem, tudzież zachować go w pamięci telefonu. Dodatkowo po ponownym kliknięciu na niego możemy wybrać jedno z 4 zdjęć i zapisać lub wysłać w świat tylko te wybrane. Całkiem to zgrabnie zrobiono.    Sama aplikacja jest pod względem graficznym niezwykle dopracowana, a twórcy chcieli, aby wyglądem jak najbardziej przypominała budkę fotograficzną. Pod tym względem nie mam jej nic do zarzucania. Niemniej jednak zdarza się tej aplikacji nie reagować zbyt szybko, a i sama nawigacja nie jest do końca oczywista na pierwszy rzut oka. Można jeszcze dodać, że 4 filtry to dość mało, ale to właśnie na sprzedawaniu zestawów twórcy aplikacji oparli jej monetaryzację. W końcu na czymś trzeba zarabiać, prawda? IncrediBooth może nie jest najwybitniejszą aplikacją pod słońcem, ale ma ciekawy design, dostarcza nieco rozrywki i zrobiono ją z pomysłem, czego nie można powiedzieć o wielu innych aplikacjach fotograficznych zalewających nieustannie AppStore. Dzisiaj jest akurat piątek, więc osobiście zamierzam wykorzystać ten nowy nabytek i przetestować go w akcji ze znajomymi. Aplikacja jest w tym momencie darmowa, więc warto ją wypróbować. Ocena: 4+ 