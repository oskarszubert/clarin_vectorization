07.01.2013 Jeżeli chodzi o aplikacje bankowe to Windows Phone nie ma się czym pochwalić, pozostaje daleko w tyle za iOS i Androidem. Kilka lat po premierze systemu doczekaliśmy się bodaj 3 aplikacji do obsługi naszych kont. Tym razem cieszyć się mogą klienci jednego z największych banków w naszym kraju Pekao. Na wstępie zaznaczę jedną ważną rzecz. Nie posiadam konta w Banku Pekao, ale aplikacja oferuje coś co powinno być standardem w każdym programie tego typu (niestety nie jest), trybem demo. Dzięki niemu, za pomocą wirtualnego konta możemy poznać sporą część możliwości i interfejsu aplikacji. Dodatkowo aplikacja to też sporo opcji, do których niepotrzebne jest logowanie, takich jak: odnajdywanie placówek i bankomatów, szybki kontakt, promocje czy produkty.  Jeżeli chodzi o możliwości związane z naszym kontem to jest tego sporo. Zacytuję za oficjalnym opisem: Rachunki: lista rachunków, salda i historia operacji Przelewy: m.in. jednorazowe, na dowolny rachunek, zdefiniowane, na rachunek własny, do ZUS, US, walutowe Doładowania telefonów Lokaty: lista, otwieranie i zrywanie lokat, historia operacji Kredyty: lista kredytów i historia rachunków kredytowych Karty: lista kart, historia operacji, spłata karty i przelew z karty na rachunek własny Inwestycje: lista funduszy, historia i wpłata bezpośrednia Western Union: odbiór i status przekazów Faktury: lista i płatność Nasza oferta: oferta Banku dla Klientów Pekao24 Podczas zabawy kontem testowych miałem bardzo dobre odczucia odnośnie interfejsu, idei rozlokowania poszczególnych opcji. Wszystko wydawało się spójne i logiczne. Nie wiem jak w praktyce wygląda działanie niektórych z nich, ale w wersji testowej wywierają dobre, pierwsze wrażenie. Poza kluczowymi możliwościami związanymi z naszym kontem, mamy też dostęp do kursów walut, wraz z kalkulatorem i przełącznikiem nbp-pko. Jest też strona z informacjami banku. Tak więc wszystko co najważniejsze dla klientów Pekao zamknięto w jednej aplikacji. Ustawienia są skromne, dotyczą głównie prywatności. Nie tylko wyrażamy zgodę na dostęp do naszej pozycji czy też kontaktów, ale otrzymujemy dokładny opis po co tak zgoda jest potrzebna i co dzięki niej zyskamy. Aplikacje prawie w całości dopasowano do stylu i zasad Metro. Widać to czasem nawet w drobnych detalach. Niestety, już tradycyjnie zabrakło wsparcia dla wyższych rozdzielczości. Pozazdrościłem klientom Pekao ich aplikacji mobilnej. Bo naprawdę jest czego. Wprawdzie konkrecji na rynku Windows Phone nie mają prawie żadnej, ale to nie zmienia faktu, że bank przyłożył się do swojej aplikacji. Mam nadzieję, że z czasem inne doczekają się równie dobrych programów. Windows Phone 7.5: działa, Windows Phone 8: działa, Lumia 610: działa 