09.11.2012 Humble Indie Bundle to z pewnością większości z Was znana już inicjatywa. Autorzy akcji zbierają paczkę niezależnych gier, które następnie dziesiątki tysięcy ludzi z całego świata kupuje za magiczną kwotę: ile chcesz. No, przynajmniej część każdego z zestawów, bowiem najsmaczniejsze kąski można dostać płacąc powyżej średniej sumy ze wszystkich wpłat. Samymi pieniędzmi które przelewamy możemy jeszcze dysponować pomiędzy autorami gier, akcjami charytatywnymi które chcemy wesprzeć, a autorami inicjatywy. No dobrze, tym razem powyżej średniej musimy zapłacić za opiewaną na całym świecie przygodówkę od Amanita Design — Machinarium, a co jeszcze czeka na nas w tym zestawie? Crayon Physics Deluxe — gra spod dłuta Petriego Purho, która już kilka lat temu zadebiutowała zgarniając po drodze kilka nagród. To jej pierwsze kroki na systemie z zielonym robotem, a jak dobrze wiadomo, gier logicznych nigdy nie za wiele — nie czekajcie, pomóżcie piłce dotrzeć do celu w tym magicznym, stylizowanym na dziecięce rysunki środowisku! Eufloria – strategia czasu rzeczywistego z niebanalnym designem dotarła w końcu także na Androida. Urzekająca muzyka, stale rosnący poziom trudności i moc wyzwań. Pokieruj Euflorianami i zgromadź jak najwięcej środków na zamieszkałych przez nich asteroidach. Splice — w tej paczce znajdziemy bardzo nierówny zestaw produkcji oklepanych i wszystkim dobrze znanych, przeciwstawionym takim jak ta propozycja o której pierwsze słyszę. Ciężko również znaleźć jakiekolwiek materiały z nią związane, na pierwszy rzut oka wygląda na logiczną produkcję z oprawą przypominającą nieco flOw od thatgamecompany… Superbrothers: Sword   Sworcery EP – kolejna święcąca w tym roku triumfy przygodówka. Tym razem pikselkowy świat od Capybara Games Waking Mars — wygląda na dziwną wariację związaną z platformówką w interesującej oprawie z… astronautą w roli głównej? Kolejna gra, której nie uświadczymy (jeszcze?) w Google Play, a jednocześnie zupełnie nieznana. Ale spokojnie, na recenzję jej jak i całej reszty jeszcze przyjdzie czas! Mam bardzo mieszane uczucia związane z tą paczką. Z jednej strony to zestaw naprawdę solidnych i uznanych gier, uzupełniony świeżymi produkcjami o których ciężko było mi znaleźć cokolwiek w sieci na potrzeby tego tekstu. Jednak większość propozycji z tej pierwszej kategorii już nie raz pojawiała się w najróżniejszych paczkach z grami niezależnymi. Na ich obronę mam tylko to, że tym razem dostajemy wersję działającą nie tylko na Windowsie, OSX i Linuxie, ale także Androidzie, co pewnie dla wielu okaże się kluczowe przy zakupie zestawu. Do czego oczywiście gorąco zachęcam, bo o ile dodając swoje kody do Steama wiele z nich się najzwyczajniej w świecie powielała, o tyle *.apk nigdy nie za wiele. Ale miło byłoby, gdyby udało się w końcu wypracować schemat dzięki któremu moglibyśmy całym zakupionym w takich akcjach zestawem cieszyć się na platformie Google Play. Może kiedyś, póki co nie narzekam tylko wkraczam do gry! Paczkę znajdziecie pod adresem: http://www.humblebundle.com/ 