09.08.2012 Do dziś wydawało mi się, że bramki SMS to relikt przeszłości. W czasach, kiedy to operatorzy prześcigają się w coraz korzystniejszych ofertach krótkie wiadomości tekstowe są naprawdę tanie, albo wręcz darmowe. Widać jednak niektórym łatwiej o internet niż pieniądze na smsy, więc i bramki wciąż mają wzięcie. Dziś kilka słów o uniwersalnej, wysyłającej wiadomości do każdej sieci zupełnie za darmo, a do tego posiadającą dedykowany program na smartfony. Aplikacja BramkaSMS od Intart jest niczym innym, jak mobilną wersją bramki dostępnej pod adresem powiadommnie.pl. Wypełniona z każdej strony reklamami, przez co staje się niezbyt czytelna, choć z drugiej strony jest darmowa i bezproblemowo śle krótkie wiadomości tekstowe do każdej polskiej sieci. Sam sprawdziłem jak radzi sobie z Orange i Play i byłem bardzo pozytywnie zaskoczony. Po kilku sekundach SMSy dotarły do odbiorców. Cieszą bardzo komentarze w sklepie Google Play, gdzie w kierunku aplikacji wylało sie sporo ciepłych słów. Wszystkie błędy naprawiane są na bieżąco, do ich zgłaszania namawiają zresztą sami autorzy, poszukujący grafika by uatrakcyjnić wygląd programu. Nie powiem — wyjdzie mu to na dobre, a pokuszę się nawet o stwierdzenie, że im szybciej tym lepiej. Brzydka i naćkana irytującymi reklamami aż do przesady. Z drugiej strony BramkaSMS to dobre źródło darmowych krótkich wiadomości tekstowych do wszystkich polskich sieci komórkowych. Jeżeli ciągle brakuje Wam grosza, a z internetem problemów nie macie — biegnijcie czym prędzej i korzystajcie. W innym wypadku możecie zainstalować na czarną godzinę czy, jak wolicie, specjalne okazje, ale raz jeszcze uprzedzam, że nie będzie to najlepsze doznanie designerskie z jakim spotkacie się na swoich smartfonach. 