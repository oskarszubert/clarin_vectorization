10.03.2012 Wapster pojawił się na polskim rynku mniej więcej wtedy, kiedy w Nokiach pojawiły się możliwości personalizacyjne typu zmiana logo czy dzwonka oraz możliwość wchodzenia do internetu za pomocą WAP. Stare czasy, kiedy to podmiot ten zarabiał krocie na sprzedaży dzwonków za płatne smsy. Dziś nikt już nie kupuje tapet, które dostępne są za darmo, tak samo jak trzy czwarte gier w Google Play. Wapster podjął więc kolejną niemoralną decyzję – uwaga! Wapster od zawsze budzi we mnie negatywne emocje. Od dawien dawna można było przeczytać skargi użytkowników, którzy pobierając dzwonek czy tapetę od tego podmiotu nieświadomie wpisywali się na listę subskrypcyjną wszelakich loterii smsowych. Tłumaczenie Wapstera było banalne – przecież pisali o tym, co z tego że małymi literkami w niewidocznym miejscu? Wszystko jest przecież legalnie… Sytuacja powtarza się. W Google Play dostępnych jest obecnie sześć gier od Wapstera. Są to Magiczny Totem, Roślinki Vs Duchy, Owocowe Bąbelki, MissWapster 2010, Odpicuj Furę oraz Wojna Czołgów. Abstrahuję już od faktu, że gry są raczej kiepskie i wymagają wpompowania sporej kasy w różnego rodzaju dodatki, to przez pomyłkę można zapisać się na listę subskrybcyjną płatnych wiadomości MMS. Na jednym z pierwszych ekranów pojawia się regulamin, który odruchowo akceptujemy, a następnie kolejne okno z jakimś dłuższym tekstem. Zirytowani, gdyż chcemy już zacząć grać, możemy odruchowo zaakceptować „regulamin”. Ten jest jednak zgodą na otrzymywanie płatnych wiadomości. Polecam trzymać się od tych gier jak najdalej, znając wątpliwe praktyki Wapstera. Uważajcie także na swoje dzieci, które również mogą odruchowo zaakceptować otrzymywanie takich wiadomości. Nie rozumiem praktyk tego podmiotu. Czy naprawdę nikt tam nie czuje, że takie praktyki są niemoralne? Jak to jest, że w Google Play widnieje ogrom darmowych tytułów, które potrafią przyciągnąć graczy i zarobić na reklamach lub sprzedaży dodatków? Wapster woli tworzyć gnioty i zarabiać na pomyłkach użytkowników – powodzenia.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 