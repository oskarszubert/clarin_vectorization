24.01.2013 Rysowanie to efekt ciągłych sporów — jedni uważają, że nie ma w tym nic trudnego. Inni mają problem nawet z przerysowaniem ulubionego bohatera. Kids Art Studios postanowili dołożyć swoją cegiełkę i pomóc zakopać topór wojenny dzięki swojej serii aplikacji mobilnych, gdzie krok po kroku pokazują jak narysować postacie z gier, kreskówek, zwierzaki, kwiaty, a nawet… logotypy popularnych zespołów! Są to do bólu proste aplikacje, po których włączeniu czeka na nas lista rysunków których możemy się nauczyć. Pod tytułami napisane jest na ile kroków podzielone są wskazówki, zaś z prawej strony zamieszczone zostały gwiazdki określające poziom trudności stworzenia wybranej grafiki.  Po wyborze interesującego nas obrazka jako pierwszy slajd widzimy wzór — ideał do którego zmierzamy. W następnym slajdzie zaś uczymy się od jakich elementów zaczynać i co po kolei dorysowywać dalej, by nasz twór przypominał pierwowzór. I to właściwie na tyle, prosta sprawa, ale dzięki palecie rozpoznawalnych bohaterów staje się hitem — od jakiegoś czasu Hot to draw Angry Birds radzi sobie znakomicie wśród nowych, darmowych aplikacji. Ale oprócz przewodnika jak narysować bohaterów jednej z najpopularniejszych gier mobilnych, Kids Art Studios w swoim portfolio mogą poszczycić się również innymi motywami przewodnimi swoich tutoriali do ilustracji: Bohaterowie kreskówek — m.in. Myszka Miki, Spiderman czy Dzwoneczek; Dzikie zwierzęta — m.in. kangur, wielbłąd czy wilk; Zwierzęta domowe — m.in. świnia, chiuaua czy kot; Logotypy zespołów — m.in. Nirvana, The rolling Stones czy All-American Rejects; Kwiaty — m.in. tulipan, słonecznik czy lilia; Zwierzęta morskie — m.in. ryby, delfiny, wieloryby; Pojazdy — m.in. samochód, samolot czy motor …oraz wspomniane już Angry Birds z całym zastępem rozwścieczonych, dzielnie walczących o swoje ptaków — a nawet miejsce dla świnki się znalazło!   Uważam, że ta aplikacja to prawdziwy strzał w dziesiątkę. Jest skierowana głównie do dzieci, stąd rysunki i bohaterowie, którzy mają ich zainteresować i zachęcić do pracy — łącząc przyjemne z pożytecznym. Nie znajdziemy tam żadnych dodatkowych opcji — choć od siebie dodam, że przydałaby się możliwość wyłączenia blokady ekranu, kiedy na tapecie mamy kolejne slajdy rysunków — ciągłe odblokowywanie urządzenia może być drażniące, podobnie zresztą jak konieczność zmiany konfiguracji telefonu na czas używania programów z serii jak rysować. Oprócz tego żadnych braków nie stwierdzono, no, może poza talentem plastycznym u autora wpisu ;-). 