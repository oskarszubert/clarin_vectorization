02.08.2013 Kolejne firmy wprowadzają do swojej oferty usługi przechowywania plików w chmurze. BitTorrent Sync to usługa działająca nieco inaczej, bo nie przechowująca nic na zewnętrznych serwerach. Wykorzystywany jest tutaj dobrze znany i wszechstronny model synchronizacji danych. Nie mogło zatem i zabraknąć aplikacji mobilnej. Jak się spisuje? Brak chmury w modelu usługi oferowanym przez BitTorrent ma swoje zalety, wśród których jedną z największych jest brak limitów dotyczących przechowywanych przez nas danych. Twórcy położyli też duży nacisk na bezpieczeństwo naszych danych, a więc transmisja danych jesz szyfrowana, a każde podłączone urządzenie wymaga specjalnego unikatowego klucza. Szanse, że ktoś uzyska nieuprawniony dostęp do plików są zatem niewielkie. Do połączenia wykorzystywany jest natomiast protokół P2P. Do naszej sieci BitTorrent Sync możemy podłączyć dowolną liczbę urządzeń. Aplikacja pozwala na uwierzytelnienie za pomocą zeskanowania kodu QR, co jest proste i bardzo szybkie. Nie musimy zatem korzystać z 21-cyfrowych kluczy, które trzeba podać za każdym razem przy przyłączaniu nowego urządzenia.   Interfejs podzielono na trzy panele. Sync pozwala na wybór folderów z pamięci naszego urządzenia, która będziemy synchronizować. Send umożliwia szybkie przesyłanie i odbieranie plików między różnymi klientami usługi. Natomiast backup to dobrze znana z innych aplikacji funkcja automatycznego sycnhronizowania fotografii, które wykonamy naszym smatfonem lub tabletem. Obsługa każdego z ekranów jest banalnie prosta bo sprowadza się do operowania na listach przy użyciu podstawowych poleceń. Na szarym pasku przy dolnej krawędzi w trakcie transferu danych zobaczymy prędkość wysyłania oraz odbierania. Górny to natomiast dobrze znana belka Holo UI. Znajdziemy tutaj dodatkowe polecenia, a także podręczne menu pozwalające na dostosowanie ustawień programu. Sam ekran z opcjami jest dość rozbudowany. Możemy tutaj określić nazwę urządzenia oraz poziom baterii, po którego przekroczeniu synchronizacja ma być zatrzymywana. Nie zabrakło również możliwości dostosowania powiadomień oraz lokalizacji na pobrane dane.   BitTorrent Sync nie jest jakoś szczególnie rozbudowaną aplikację, ale robi to, co do niego należy. Na pewno nie należy się spodziewać po tym programie funkcji charakterystycznych dla menedżera plików. Wszystkie dane są bowiem przechowywane lokalnie i operacje na nich możemy wykonywać za pomocą innej aplikacji. Tu natomiast zarządzamy synchronizacją i tylko nią. Jak dla mnie układ dość sprawiedliwy. Jeżeli ktoś jest uczulony na hasło „chmura” warto wypróbować. 