10.12.2013 Mimo że na mojej półce w pokoju stoi kilkanaście konsolowych gier czekających na swoją kolej, że o wirtualnych przestrzeniach i zapchanych dyskach twardych nawet nie wspomnę, w ostatnich miesiącach najwięcej czasu poświęcam tym na iPadzie. By zasiąść do tamtych muszę wygospodarować sobie choćby tę godzinę. Tutaj nie ma tego problemu, bo przecież to niewinna rozrywka która jest przerywnikiem. I ostatecznie zabiera dużo więcej niż godzinę — nie inaczej było też z Number Link Pro. Zdumiewa mnie to o tyle, że to znany mi nie od dziś typ rozgrywki, ale niczym z Tetrisem — porywa zawsze i wszędzie! To kolejny reprezentant produkcji, w których naszym celem jest łączenie ze sobą kostek z tym samym numerem. Naturalnie im dalej w las, tym jest ich więcej, trasy robią się bardziej skomplikowane, a same plansze niebezpiecznie zwiększają swoją objętość. Rozpoczynamy od pól 5×5, zaś jeżeli uda nam się dobrnąć do końca, to przyjdzie nam zmagać się z ogromnymi kwadratami 16×16.  Jeżeli utkniemy w jednej z łamigłówek, z pomocą przyjdą nam podpowiedzi. Tych dostajemy pięć na dobry początek, zaś kolejne możemy wykupić w ramach mikrotransakcji. Na szczęście to jedyny moment w którym mamy szansę zrobić pustki w portfelu. Jedyny i zdecydowanie do zdesperowanych — bowiem Number Link Pro to jedna z tych produkcji, w którym od początku mamy dostęp do wszystkich poziomów. A tych w grze znalazło się ponad osiemset, także nie ma mowy o tym, by była to zabawa na jeden wieczór. Szczególnie, że każdy z nich możemy spróbować ujarzmić w dwóch trybach: klasycznym oraz zyg-zak. Pierwszy z nich będzie automatycznie skracał wszelkie sztucznie przez nas robione zawiłości i labirynty. Drugi będzie to wybaczał — to zmiany o tyle istotne, że aby zaliczyć dany poziom musimy prowadzonymi przez nas liniami zaliczyć każdy fragment na planszy, najlepiej oczywiście w jak najkrótszym czasie i wykorzystaniem możliwie najmniejszej liczby ruchów. Number Link Pro to jeszcze jedna produkcja która nie wnosi niczego nowego i nie wprowadza żadnej specjalnej rewolucji. Jednak kolejnych kilkaset łamigłówek w znakomitym stylu potrafi do siebie przekonać w kilka chwil i myślę, że miłośników gier logicznych nie będę musiał specjalnie namawiać. Grę, w wersji uniwersalnej, można nabyć w AppStorze oraz Google Play za równowartość ok. 6 złotych. 