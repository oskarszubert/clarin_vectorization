08.05.2012 W HTC Sense jest bardzo ładny widżet pogody, dostępny w połączeniu z zegarkiem. Dopracowane, świetnie wyglądające ikony przedstawiające pogodę, a nawet odpowiadające jej dźwięki po odblokowaniu ekranu. No super, ale co, gdy chcę znać prognozę na jutro, a zwłaszcza gdy chcę wiedzieć więcej – czy to na temat zachmurzenia, czy też na przykład ciśnienia powietrza. Aplikacja ta zawiera dane pogodowe z serwisu meteo.pl. Ten mówi, iż przedstawia najdokładniejsze dane pogodowe. I to się zgadza. Potwierdzam to nie tylko ja, ale i inni użytkownicy aplikacji. Program jest brzydki. Standardowe menu aplikacji androidowych wydaje się być passe. Szanujące się aplikacje zawierają bowiem własną oprawę graficzną i odpowiadające jej menu. Tymczasem tutaj mamy prostą listę miejscowości i opcję dodawania wybranych z nich do ulubionych. Te następnie widnieją na głównym ekranie aplikacji. Co po wybraniu miejscowości? Dostajemy obrazek z funkcją zoomowania. To wszystko. Aplikacja opiera się właśnie o taki prosty model wyświetlania treści – za pomocą przygotowanego wcześniej obrazka. Na nim znajdują się informacje o temperaturze, opadach, ciśnieniu czy zachmurzeniu. Są naprawdę dokładne i zawierają tyle informacji, iż powstała nawet legenda do odczytywania owych wykresów pogodowych. Jeśli chcecie wiedzieć więcej na temat pogody, pobierajcie Meteo. Aplikacja jest brzydka, ale naprawdę funkcjonalna. Tej mnogości danych nie da się nie docenić. Meteo jest dostępne do pobrania za darmo. Program ten był opisywany również w wersji na Windows Phone. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 