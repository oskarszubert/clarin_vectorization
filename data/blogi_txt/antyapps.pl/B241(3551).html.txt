13.09.2012 Wystarczy spojrzeć na screeny by od razu zaklasyfikować najnowsze dzieło, które wyszło spod skrzydeł Alawar Entertainment. Należy ono bowiem do bardzo popularnego na urządzeniach mobilnych rodzaju gier w stylu hitowego Cut The Rope i jemu podobnych. Ot, plansza zajmująca cały ekran iPad’a lub iPhone’a, a na niej porozmieszczane fanty, które należy zebrać w jak największej ilości. Proste? Tylko pozornie. Robber Rabits opowiada historię dwóch, wcale niesympatycznych długouchych gryzoni mających wielką ochotę na lody marchewkowe. Niestety, króliki nie mają przy sobie ani grosza – zakup smakołyku jest więc niemożliwy. Kompani postanawiają więc zdobyć marchewkowy przysmak dokonując… włamania do sklepu. Niczym w filmach, robią podkop pod market i w ten sposób dostają się do środka. Szybko okazuje się, że lody przechowywane są na tyle wysoko, że bez kombinowania się nie obejdzie. W tym momencie do akcji wkracza gracz.  Króliki są dwa, ale stery przejmujemy tylko nad jednym. Nie oczekujmy zbytniej pomocy od Naszego kompana – zachowuje się on bardzo biernie, jedyne do czego jest zdolny to złapanie do przepastnego worka smakołyku, o ile uda się go nam strącić z półki. Celować musimy bardzo dokładnie, gdyż partner ani myśli ruszyć się choćby na krok z zajmowanej pozycji. Przysmaki z kolejnych sklepowych półek zrzucamy z pomocą broni palnej. Twórcy dali graczom do dyspozycji trzy, różniące się od siebie pukawki, wśród których dwie mają ograniczoną liczbę pocisków (chcąc je naładować musimy amunicję kupić – w tym miejscu wkraczają uwielbiane przez graczy mikropłatności), a z jednej (rewolweru) możemy strzelać do woli. Zarówno w Cut The Rope, jak i Robber Rabits (i dziesiątkach podobnych tytułów) pierwsze skrzypce gra fizyka. Pudełko z lodami umieszczone jest zazwyczaj bardzo wysoko, a na planszy znajduje się wiele półek, wentylatorów, popękanych żarówek i innych przeszkadzajek. Dysponując jedynie możliwością strzelania z wybranej broni naszym zadaniem jest zrzucenie smakołyku prosto do rąk Naszego długouchego towarzysza. Nie byłoby to możliwe, gdyby nie pewien element zaczerpnięty właśnie ze wspomnianego w tytule Max’a Payne’a (lub, jak kto woli – Matrixa): bullet-time. Po wystrzeleniu pocisku wystarczy przytrzymać palec na ekranie by ujrzeć ciąg zdarzeń w bardzo zwolnionym tempie. Efekt prezentuje się rewelacyjnie i okazuje się być bardzo przydatny, ułatwiając celowanie do bardzo szybko spadającego pudełka i zmianę jego trajektorii lotu. Duży plus dla twórców za implementację tej rzadko spotykanej w mobilnych produkcjach opcji.  Robber Rabits byłby godnym konkurentem dla Cut The Rope gdyby nie jedna wada. Gra jest słabo zoptymalizowana. Problemy z płynnością rozgrywki miałem zarówno na iPadzie drugiej generacji, jak i na iPhonie 4 (w obu przypadkach zainstalowany system w wersji 5.1.1). Niedogodności przejawiały się głównie mocnym zwalnianiem animacji w momentach, gdy na ekranie wiele się działo oraz pod koniec każdej planszy. Czyżby gratisowy bullet-time? Gra dostępna jest na iPhone’a oraz iPad’a z darmo. Ocena: 4+ 