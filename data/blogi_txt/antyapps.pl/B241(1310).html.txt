20.12.2012 Flickr, serwis Yahoo! do dzielenia się zdjęciami popadł na długi okres czasu w zapomnienie, a to przez to, że w firmie nie zauważono mobilnej rewolucji, która na dobre zmieniła sposób robienia i dzielenia się fotografiami. Jednak teraz, po odświeżeniu swoich aplikacji, Flickr wraca do gry. Czy ma szansę konkurować z Instagramem, szczególnie po ostatnich zawirowaniach dotyczących nowego regulaminu? Sam Flickr to serwis bardzo rozbudowany. Nie dodajemy tak po prostu zdjęć, ale możemy określać prywatność każdego z nich, kategoryzować zdjęcia na sety i albumy czy określać ich prawa do rozpowszechniania. Nie jest to więc prosty stream z fotkami i również aplikacja taka być nie może, ale postarano się, aby była jak najprostsza. Jaki jest więc Flickr dla iOSa? Przede wszystkim tryb edycji zdjęcia. Zrobione z poziomu aplikacji lub załadowane z telefonu zdjęcie możemy opatrzyć specjalnie przygotowanymi filtrami. Możemy je również edytować, poprawiając kolorystykę, kadrując, ustawiając kontrast czy jasność i wszystkie to, co oferują narzędzia od Aviary. Wybrane zdjęcie następnie opisujemy, przydzielamy do wybranej grupy lub seta, ustalamy prywatność i wysyłamy w świat. Tyle, jeżeli chodzi o robienie zdjęć. Oprócz tego aplikacja daje nam dostęp do streamu osób które obserwujemy, a zamieszczone przez te osoby zdjęcia możemy komentować, polubić czy się nimi podzielić. Co więcej aplikacja wspiera przeglądanie zdjęć poprzez przesuwanie obrazu w poziomie, tak jak w aplikacji mobilnej do obsługi FB. Z tego poziomu możemy również przeglądać zawartość grup. Oczywiście nie zabrakło funkcji publicznego streamu podzielonego na zdjęcia interesujące i zrobione w naszej okolicy. Mamy również podgląd naszego profilu z wszystkimi jego funkcjami. Sama aplikacja działa bardzo płynnie, graficznie jest dopracowana i ma prostą nawigację. Trudno znaleźć coś, co mogłoby się nie spodobać. Tak, jak jednak wspomniałem na samym wstępie, aplikacja ta obsługuje całkiem rozbudowany serwis społecznościowy i ma wiele funkcji, w których niektórzy mogą się pogubić. Niemniej jednak doskonale sprawdza się jako klient, ale także jako aplikacja do robienia zdjęć. Nie wiele można jej zarzucić. Czy jest w stanie konkurować z Instagramem? Cóż, obie te aplikacje wychodzą z nieco innych założeń. Flickr na pewno jest bardziej rozbudowany, ale z drugiej strony dający więcej kontroli nad naszymi zdjęciami, to niezwykle istotne. Być może Flickrowi nie uda się prześcignąć Instagram, ale bez wątpienia nowa strategia może pozwolić temu serwisowi na powrót do gry. 