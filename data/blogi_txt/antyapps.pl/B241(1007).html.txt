23.01.2014 …jeśli lubicie wyzwania i ten rodzaj gier, rzecz jasna. A Dodge   Roll to klasyczny przykład gry zręcznościowej, która do poprawnego działania nie potrzebuje miliona przycisków i kombinacji. Tytuł przy którym siadamy, zerkamy na jedyną wirtualną gałkę analogową i zaczynamy zabawę. Zasady tej do skomplikowanych również nie należą, także można by rzec, że od razu przechodzimy do akcji. A na tę składa się zbieranie śnieżek i wplatanie ich do toczącej się kuli — również składającej się z białego puchu. Jednak to zabawa z goła inna niż uwielbiane przeze mnie Katamari — przede wszystkim perspektywa jest inna. Całą rzecz obserwujemy z góry, a nie zza pleców głównego bohatera. Jednak samo zbieranie śnieżek po choćby najbardziej zawiłych planszach nie brzmi źle, zatem gdzie tkwi haczyk?  Mapy faktycznie, bywają zakręcone, ale także po brzegi wypełnione najróżniejszej maści pułapkami i elementami które chcą zbić nas z tropu. Wyrzutnie miotające ogniem od razu nas roztopią, podsypanie warstwą ziemi natychmiast nas opóźni, natomiast dawka wody sprawi że zaczniemy się ślizgać i stracimy panowanie nad ogromną kulą. Wraz z kolejnymi planszami takich utrudnień zaczyna przybywać, a naszą jedyną nadzieją jest odpowiednie wyczucie czasu połączone z dawką ostrożności i uprzednio przemyślanym każdym ruchem… a także czary, które pozwolą nam walczyć ze wszystkimi tymi przeciwnościami. Na szczęście w krytycznych momentach na pomoc przychodzą nam dodatki pozwalające uratować skórę. Te możemy nabyć za zdobywane za sprawne wykonanie zadania monety, lub kupując je w ramach zaimplementowanych mikrotransakcji — podobnie jak dodatkowe zaklęcia. Graficznie Dodge   Roll może nie powala, szczególnie na świeższych sprzętach z ekranami wysokiej rozdzielczości, ale nie można na pewno powiedzieć, by raziło niechlujnym wykonaniem. Jest poprawnie. Autorzy przygotowali dla nas kilkadziesiąt wyzwań, które upchnęli w trzech rozdziałach. Wraz z kolejnymi planszami zręcznie wplatają coraz więcej — a co gorsza — nieustannie trudniejszych — wyzwań; jednak całość jest na tyle płynna, że trudno się od produkcji oderwać. Od dawien dawna bardzo lubię gry zręcznościowe, dlatego Dodge   Roll było moją miłością od pierwszego wejrzenia. Gra urzekła mnie swoją prostotą — zarówno jeżeli chodzi o zasady jak i rozwiązanie zaimplementowanego sterowania. Przyjemna gra która wciągnie zarówno starszych jak i młodszych miłośników elektronicznej rozrywki. D R można nabyć zarówno w AppStorze jak i Google Play — w obu przypadkach została wyceniona na niewiele ponad 3 złote. 