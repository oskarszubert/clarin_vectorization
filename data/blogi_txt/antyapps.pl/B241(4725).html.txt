18.01.2013 Za oknem biało, temperatury ujemne, długoterminowe prognozy optymistyczne (czytaj: ma być coraz zimniej a i śniegu ma wciąż przybywać). Trudno wyobrazić sobie lepsze warunki do uprawiania narciarstwa czy snowboardingu. Wczoraj Kamil przygotował zestawienie programów dostępnych w Google Play, za pomocą których sprawdzimy warunki śniegowe w ośrodkach narciarskich w całej Polsce. Dziś przeczytacie co w tym segmencie mają do zaoferowania urządzenia wyposażone w system iOS.  Szusujemy.pl. Pierwsze wrażenie jest bardzo pozytywne. Aplikacja wita użytkownika przejrzystym menu, na które składają się cztery czytelne ikony: region, w pobliżu, planer/trasy oraz rejestr trasy. Wybieramy interesującą nas opcję i… czar pryska. Do Szusujemy.pl znakomicie pasuje frazeologizm groch z kapustą. Wszystko jest tu wymieszane i poplątane, a na dodatek nieaktualne. Umieszczenie w jednej wyszukiwarce ośrodków narciarskich, hoteli, pensjonatów, restauracji, szkółek snowboardowych, wypożyczalni sprzętu i nie wiadomo czego jeszcze jest zupełnie nietrafionym pomysłem. Co gorsza, uzyskanych wyników wyszukiwania nie można w żaden sposób posortować ani przefiltrować – totalny bałagan na ekranie jest nie do ogarnięcia i z miejsca zniechęca do aplikacji.  Gwoździem do trumny Szusujemy.pl są nieaktualne informacje o panujących na stokach warunkach – znajdująca się niedaleko mnie nieczynna od kilku dni stacja narciarska według aplikacji ma się całkiem nieźle i zapewnia bardzo dobre warunki do uprawiania narciarstwa. Mógłbym napisać jeszcze o często nie reagujących na dotyk przyciskach i ogólnie ospałym działaniu aplikacji, ale sobie daruję – i bez tego program jest bezużyteczny. Z kronikarskiego obowiązku dodam, że Szusujemy.pl dostępne jest również na smartfony z Androidem.        Snow Racer nie jest typową aplikacją informującą o warunkach śniegowych w polskich ośrodkach narciarskich. Choć tego typu informacje również tu znajdziemy, to głównym zadaniem programu jest zapisywanie narciarskich osiągnięć użytkownika. Dzięki wykorzystaniu modułu GPS Snow Racer śledzi nasze przejazdy, oblicza odległości, umożliwia sprawdzenie prędkości i różnicy poziomów. Niestety, z racji tego, że w tym roku jeszcze nie udało wyrwać mi się na narty nie byłem w stanie przetestować tej funkcjonalności. Sprawdziłem natomiast wszystkie inne opcje Snow Racer’a i cóż… jest źle.  Zacznijmy od bardzo skromnej bazy ośrodków. Baza aplikacji zawiera zaledwie 28 stacji narciarskich. Wydawać by się mogło, że tak mała ilość zimowych kompleksów uwzględnionych w programie zostanie nadrobiona wyjątkowo dokładnym potraktowaniem tych, które załapały się na krótką listę. Nic bardziej mylnego. Co prawda każda stacja została zobrazowana czytelną mapą wyciągów i tras, ale już informacje o panujących na stokach warunkach są nieaktualne (podobnie jak w przypadku Szusujemy.pl). W przypadku niektórych stacji ostatni komunikat śniegowy podaje dane z… połowy grudnia. Czy muszę pisać coś więcej? Informacje o bieżącej ilości śniegu na trasie i o otwartych aktualnie trasach są kluczowe dla każdego miłośnika sportów zimowych. Częsta aktualizacja danych powinna być traktowana przez producentów tego typu aplikacji PRIORYTETOWO – bez tego nie ma co startować. Snow Racer możecie znaleźć również w Google Play (są chętni?:).        Skiraport.pl. Dotarliśmy do jedynej sensownej aplikacji dla narciarzy jaką udało mi się znaleźć w AppStore. Tak się złożyło, że program (w wersji na Androida) opisał we wczorajszym zestawieniu Kamil. SKIraport.pl w wersji iOS jest przynajmniej tak udanym produktem jak jego Androidowy odpowiednik. Różnice w interfejsie są symboliczne, a pod względem funkcjonalności aplikacje prezentują się identycznie.  SKIraport.pl oferuje użytkownikom aktualne informacje śniegowe i rozbudowaną bazę stacji narciarskich czyli elementy, które powinny być standardem w tego typu aplikacji. Nawigacja po programie jest bezproblemowa i intuicyjna, a bardzo praktycznym dodatkiem jest możliwość sprawdzenia opinii użytkowników o wybranych ośrodkach narciarskich. 