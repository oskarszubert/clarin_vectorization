07.02.2012 Google Maps jest świetne i nagminnie z niego korzystam, ale często za granicą bywa to kłopotliwe. Tak, wiem, że można pobrać na telefon mapy o określonym zasięgu, ale nie jest to szczególnie intuicyjne szczerze mówiąc. Poza tym usługa Google nie wspiera zbyt dobrze POI, czyli wyszukiwania konkretnych miejscówek. City Maps 2Go poniekąd rozwiązuje dwa problemy, ale przy okazji niestety jeden tworzy. Ideałów nie ma.  City Maps 2Go to bowiem aplikacja, w której możemy pobrać za darmo na nasz telefon ponad 7 tysięcy map wybranych lokalizacji. Całość podzielono na kraje, a następnie miasta, wsie czy regiony. Z dość bogatej listy wybieramy co nas interesuje i pobieramy. Mapa np. Poznania ma jakieś 2-3MB, więc nie są to specjalnie wielkie pliki. W środku wygląd przypomina rzecz jasna ten znany z Google Maps. Aplikacja wykorzystując GPS bez połączenia się z siecią jest w stanie określić naszą lokalizację, co przydatne jest szczególnie podczas zagranicznych wojaży. Dodatkowo posiada dość bogatą bazę rozmaitych placówek – banków, bankomatów, restauracji, sklepów, pubów… Wszystkiego, co potrzeba nam w trakcie wycieczki i nie tylko. Możemy wskazać dane miejsce na mapie, ale tutaj pojawia się największy minus, którego jednocześnie nie ma w Google Maps – City Maps 2Go nie potrafi wyznaczyć trasy. Na bieżąco pokazuje nasze miejsce, więc teoretycznie jesteśmy w stanie dotrzeć do celu, ale przy nieco większych metropoliach, gdzie niewielkich czy jednokierunkowych ulic nie brakuje, może nie być to takie proste. CM2G kosztuje jednak w chwili obecnej niespełna 1 euro, więc trudno wymagać od niego funkcjonalności typowych dla pełnego GPSa. Jako offline’owe mapy z POI w formie para-przewodnika sprawdza się wyśmienicie. Dodatkowo za 2.39 euro można w ramach IAP wykupić dostęp do Wiki Plus, dzięki czemu uzyskamy jeszcze dostęp do 200 tysięcy artykułów na temat miejsc z Wikipedii. Reasumując, CM2G przyda się przede wszystkim podróżującym za granicę, ale chcącym nieco zaoszczędzić na roamingu. Przed wyjazdem warto pobrać mapy miejsc do których się wybieramy, a następnie już na miejscu z nich wygodnie korzystać. Warto tym bardziej, że ilość map i miejsc zawartych naprawdę pokrywa niemal całą planetę. Albo przynajmniej Polskę i japońską wieś, które sprawdzałem. City Maps 2Go można nabyć tutaj. 