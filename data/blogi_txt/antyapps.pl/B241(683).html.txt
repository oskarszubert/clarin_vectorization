14.06.2013 Piątkowy wieczór to znakomita pora na podsumowanie najważniejszych premier, aktualizacji i promocji, jakimi uraczyło nas AppStore. Drugi tydzień czerwca nie zawiódł, wręcz przeciwnie – dzisiejszy dzień upłynął pod znakiem premiery jednej z najbardziej oczekiwanych aplikacji mobilnych. Zapraszam do krótkiego podsumowania najważniejszych wydarzeń tego tygodnia. Premiera: Office365  O premierze pakietu Office w wersji dla urządzeń mobilnych mówiło się już od dłuższego czasu. Plotkom nie było końca i na dobrą sprawę ciężko było odróżnić pobożne życzenia użytkowników od sprawdzonych informacji. Summa summarum – Office Mobile for Office 365 subscribers pojawił się w AppStore dzisiaj. Na chwilę obecną aplikacja dostępna jest jedynie w wersji na iPhone’a oraz iPod’a Touch, a pobrać ją można z amerykańskiej wersji sklepu Apple. Wsparcie dla kolejnych 136 krajów (w tym Polski) i 27 wersji językowych pojawi się już w przyszłym tygodniu. Premiera: Man of Steel Światowa premiera Człowieka ze stali już za nami. W Polsce najnowszą część przygód Supermana zobaczymy dopiero 21 czerwca, ale już dziś mamy możliwość zagrania w oficjalną grę opartą na fabule filmu w reżyserii Zacka Snydera. Man od Steel znajdziemy w AppStore w dwóch wersjach – tańszej, przeznaczonej na iPhone’a oraz iPod’a Touch oraz iPod’a Touch (cena: 2,69 euro) oraz droższej, zaprojektowanej z myślą o tabletach (cena: 4,49 euro). Gra charakteryzuje się wyśmienitą, efektowną oprawą 3D. Aktualizacja: Dots: A Game About Connecting  Niespełna dwa tygodnie temu narzekałem na potraktowaną po macoszemu iPad’ową wersję największego przeboju ostatniego miesiąca: Dots, a dziś spotkało mnie miłe zaskoczenie. Programiści wzięli się do roboty, a rezultat ich pracy mam właśnie przed oczami. Nowa wersja Kropek oferuje pełne wsparcie dla iPad’a, a to oznacza, że nareszcie mamy możliwość rozgrywki na całej powierzchni ekranu. Cieszy również fakt, że twórcy dali nam możliwość wyboru – dostępne są trzy rodzaje powiększenia pola rozgrywki: x1 (standardowe, znane z iPhone’a), x1,5 oraz x2 (zajmujące niemal całą powierzchnię ekranu iPad’a). Dots za darmo w wersji uniwersalnej pobierzecie stąd. Promocja: Evomail  Evomail to jedna z najładniejszych aplikacji pocztowych w AppStore. Wraz z ostatnią aktualizacją program doczekał się wersji dla iPhone’a stając się tym samym godną konkurencją dla poczty systemowej i aplikacji Gmail. Na chwilę obecną Evomail obsługuje jedynie konta pocztowe Google, twórcy poinformowali jednak, że pracują nad wsparciem dla innych usług. Aplikacja dostępna jest aktualnie za darmo (standardowa cena wynosi 2,69 euro) Promocja: Analog Camera  Aplikacji fotograficznych przeznaczonych do upiększania zdjęć znajdziemy w AppStore co niemiara. Wśród tego bogactwa wyróżnia się zaledwie kilka, a jedną z nich jest z całą pewnością Analog Camera. Program ten łączy upiększanie zdjęć z przejrzystym, minimalistycznym interfejsem, dzięki czemu praca z nim należy do czystej przyjemności. Analog Camera dostępny jest obecnie w cenie 0,89 euro (normalna cena aplikacji: 1,79 euro). 