09.01.2013 Jestem prawie pewien, że gdyby polska edycja Men’s Health ukazała się w AppStore i Google Play rok temu w takiej formie, w jakiej zaprezentowano ją przed miesiącem zebrałaby przynajmniej dobre recenzje. W ciągu ostatniego roku jednak wiele się zmieniło. Na rynku pojawiło się sporo polskojęzycznych magazynów przeznaczonych na tablety, a półki w cyfrowych kioskach powoli zaczęły zapełniać się tytułami przygotowanymi na bardzo wysokim poziomie. Nie ma już miejsca na fuszerkę i niedoróbki, gdyż wszystkie braki zostaną zauważone i skrzętnie wypunktowane przez wścibskich recenzentów i uważnych czytelników.  Men’s Health to największy na świecie lifestylowy magazyn dla mężczyzn – czasopismo posiada 40 międzynarodowych edycji i łącznie około 20 milionów czytelników. Polska edycja ukazuje się od stycznia 2004 roku i dostarcza czytelnikom porad i informacji w zakresie zdrowia, fitnessu, związków, technologii, podróży i wielu innych tematów. W połowie grudnia ubiegłego roku światło dzienne ujrzała elektroniczna wersja magazynu, którą możecie znaleźć w AppStore i Google Play. Ja przyjrzałem się wersji przeznaczonej na tablety z systemem iOS. Sprzętem, na jakim testowałem samą aplikację oraz jeden z numerów miesięcznika był iPad 2 wyposażony w najnowszą wersję systemu operacyjnego (iOS 6.0.1). Na plus: -Wersja na iOS oraz Android. Men’s Health Edycja Polska jest jednym z niewielu magazynów dostępnych na oba najpopularniejsze systemy mobilne. Większość ciekawych tytułów dostępnych w rodzimym języku posiada aplikacje przeznaczone jedynie dla tabletów z logo nadgryzionego jabłka. Zielony robot wciąż mijany jest szerokim łukiem. W przypadku MH mamy w tym względzie miły wyjątek. -Wygląd. Men’s Health w wydaniu iPad’owym wygląda dobrze (pod warunkiem, że nasz tablet nie posiada ekranu w technologii Retina). Magazyn jest kolorowy, zawiera bardzo dużo zdjęć i grafik, co z uwagi na tematykę jest jednym z jego największych atutów. -Stabilność. Podczas testów aplikacja ani razu nie sprawiała problemów ze stabilnością. Jest to stosunkowo ważna cecha, gdyż ten problem jest bolączką wielu, nawet bardzo udanych pod innymi względami, czasopism elektronicznych.  Na minus: -Cena. Błąd, który zemści się na wydawcy magazynu i cecha, która jest najbardziej krytykowana przez (potencjalnych) czytelników wersji przeznaczonej na tablety. Pojedynczy numer Men’s Health w wersji na iPad’a to wydatek rzędu 2,69 euro. Bo obecnym kursie daje to w przeliczeniu na złotówki około 11 złotych. W kiosku za tą samą treść, tyle że w wersji papierowej zapłacimy dokładnie 9,95 zł. Wystarczy spojrzeć na inne magazyny dostępne w AppStore by zorientować się, ze coś tu nie gra. W przytłaczającej większości to wersja cyfrowa jest zdecydowanie tańsza (nie wspominając już o przypadkach, gdy wiele numerów drogiego – w wersji tradycyjnej – magazynu, dostępnych jest za pośrednictwem aplikacji mobilnej po prostu za darmo np. Wysokie Obcasy Extra!) od swojego papierowego odpowiednika. -Retina. A dokładniej jej brak. Użytkownicy iPad’ów trzeciej i czwartej generacji to coraz bardziej licząca się grupa. Wypuszczenie w obecnym momencie aplikacji nie wspierającej rozdzielczości oferowanej przez te urządzenia jest kardynalnym błędem. Motor Presse Polska – wydawca tabletowej wersji Men’s Health się go nie ustrzegł, za co zbiera zasłużone baty w komentarzach w AppStore. -Czas. A konkretniej - irytujące, trwające niekiedy nawet kilkanaście (!) sekund wczytywanie wybranej strony magazynu. Przeglądamy czasopismo, wszystko działa płynnie i elegancko, a tu bach… kolejne strony wczytują się jak przysłowiowa krew z nosa. Problem ten zauważyłem w przypadku dosłownie kilku cyfrowych stronnic, ale jego wystąpienie jest za każdym razem bardzo denerwujące. -Reklamy. Całe mnóstwo. Biorąc pod uwagę wysoką cenę samego magazynu – reklamy irytują. Owszem, są estetyczne i dopasowane do tematyki czasopisma, ale trzeba znać umiar. Tutaj niestety go zabrakło. -Brak numeru testowego. Miły zabieg polegający na udostępnieniu jednego (najczęściej pierwszego) numeru czasopisma zawsze mnie (i jak sądzę, wielu innych również;)) cieszy i pozwala przekonać (lub zniechęcić) niezdecydowanych. Niestety, w przypadku MH użytkownik nie ma możliwości namacalnego sprawdzenia cyfrowej wersji magazynu. Nie trzeba być biegłym matematykiem by zorientować się, że wady polskiej edycji Men’s Health zdecydowanie przeważają nad zaletami. Piszę to ze smutkiem, gdyż sam magazyn (jego forma, skład, objętość czy nawigacja pomiędzy artykułami) prezentuje się w sumie dobrze. Całkiem niezły obraz psują jednak niedoróbki (brak Retiny, problemy z wczytywanie niektórych stron) i dziwna polityka wydawcy (cena wersji tabletowej wyższa niż wydania papierowego i brak przynajmniej jednego numeru darmowego). 