08.02.2013 Terry’ego Cavanagha, autora opisywanej dzisiaj produkcji, większość miłośników mobilnej rozrywki zapamięta głównie dzięki fenomenalnemu Super Hexagonowi. Warto mieć jednak na uwadze, że autor ma na swoim koncie również inne produkcje, m.in. opisywane dzisiaj Don’t Look Back, platformówkę w starym stylu. I pisząc o starym stylu nie mam tym razem na myśli mojej ukochanej ery 16-bitowców, a bardziej zamierzchłe czasy!  Osiem bitów to dla mnie wszelkie klony Nintendo Entertainment System. Jednak patrząc na Don’t Look Back przed oczami stają mi wszystkie hity jakie kojarzę ze starusieńkiego Atari. I stety (albo i nie?) nie chodzi jedynie o wygląd, ale również o poziom trudności. Na grę składają się proste komendy — ruchy prawo/lewo, skok i strzał. Jednak nawigacja między nimi do łatwych należeć nie będzie. Zarówno dlatego, że autor ostro wyśrubował poziom trudności, jak i sterowanie specjalnie nam nie pomaga. Rozmieszczenie wirtualnych przycisków jest kłopotliwe i naprawdę miałem sporo trudności by w nie trafić — szczególnie, kiedy liczyła się każda klatka. Bo nie wiem czy już wspominałem, ale w grze liczy się setna-sekundy, by zdążyć uskoczyć, przeskoczyć, strzelić, wydostać się… aby przeżyć i grać dalej.  Gdybym nie wiedział kto stoi za całym projektem i kiedy powstał, mógłbym śmiało założyć, że to nie żadna stylizacja, a klasyk sprzed lat. Terrry Cavanagh zadbał nie tylko o grafikę, ale i muzykę. Wszystko to składa się na znakomitą produkcję, która była przystawką przed stworzeniem popularnego VVVVVV. Wprawiony gracz da radę uporać się z grą w 10-15 minut. Całe szczęście że twórca był wyrozumiały i punkt kontrolny zaserwował nam niemal na każdym ekranie — inaczej coś czuję, że gra dla wielu byłaby nie do przejścia. Swoją drogą, podobno kiedy uda nam się przebrnąć całość bez zadraśnięcia, czeka na nas zupełnie inne zakończenie. Ktoś chętny sprawdzić i potwierdzić? Don’t Look Back można pobrać za darmo zarówno na iOS (gdzie na chwilę zresztą została zablokowana, jako że autor w jej opisie zakpił z wewnątrzgrowych transakcji ;) jak i Androida. 