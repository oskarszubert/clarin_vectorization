05.12.2012 W grach „skakanych do góry” nie można co prawda przebierać tak, jak w klonach Tetrisa czy produkcjach gdzie bez końca biegniemy przed siebie, ale nie zmienia to faktu, że również można znaleźć kilka perełek — choćby znane i lubiane Doodle Jump czy Mega Jump. Tym razem także przyjdzie nam nieco poskakać — a dokładniej mówiąc przyjdzie nam przeskakiwać jeżem po obracających się jabłkach. I nie, to nie jest żadna metafora! Poznajcie Wacky Hedgehog jump! Tak jak w innych podobnych produkcjach, odbijamy się od powierzchni klikając w panel dotykowy urządzenia. Każde jabłko na które wskakuje nasz bohater obraca się z różną prędkością, a co gorsza — nie zawsze w tym samym kierunku, przez co czasem można się naprawdę zakręcić. Szczególnie, jeśli chcemy zdobyć 3 gwiazdki, czyli najwyższą notę — wówczas to musimy zmieścić się w najkrótszym narzuconym odgórnie progu czasowym. Wraz z kolejnymi poziomami zostają dodawane kolejne utrudnienia, a to jeszcze jedna z gier, która nie wybacza żadnego błędu. Skocz na fragment jabłka nawiedzony przez sympatycznego robaka, a automatycznie zostaniesz uraczony smutnym ekranem game over, nie ma zmiłuj. Do tego im dalej w las, tym odległości między jabłkami są coraz większe, a prędkości z jakimi się obracają bardziej zróżnicowane — dobre wyczucie czasu jest wówczas niezbędne do sukcesu! W grze znalazło się ponad 20 wyzwań, a kiedy już z tymi się uporacie, zawsze możecie do nich wrócić i poprawić Wasze wyniki. Pod względem sterowania Wacky Hedgehog jump zepsuć się nie dało — po prostu klikamy w ekran, aby nasz bohater oddał skok. A co z innymi technicznymi aspektami gry? Wizualnie nie powala. Trudno powiedzieć, by była sama w sobie specjalnie brzydką. Sam nie lubię przeładowania zbędnymi elementami, tutaj tego z pewnością nie uświadczymy. Jednak całość jest utrzymana w bardzo ascetycznej formie, a poszczególne elementy są niedopracowane — co wyraźnie widać już na niewielkim ekranie smartfona, nawet nie chcę myśleć jak wygląda to na tabletach z wysoką rozdzielczością. Dziesiątki innych gier na sprzęty mobilne udowodniły, że da się oszczędne w detale gry zrobić schludnie i atrakcyjnie, po prostu lepiej. Jakby tego było mało do zestawu niepowodzeń dochodzi jeszcze wyjątkowo drażniąca muzyka — tę na szczęście można wyłączyć nawet podczas gry, dzięki skrótowi w dolnej części ekranu. Wacky Hedgehog jump dostępny jest w dwóch wersjach: darmowej (z reklamami — na tyle niefortunnymi, że zakrywającymi w całości miejsce w którym wyświetlane są wyniki naszych zmagań, ale poza tym nie przeszkadzającymi w samej zabawie) oraz płatnej, wycenionej na niewiele ponad 3 złote. 