17.04.2012 Jeśli na Twitterze zapytałbym kto używa Blipa, to dostanę tysiące odpowiedzi, że Blip jest martwy. Zgłaszam sprzeciw! Blip żyje i ma się dobrze, ale zmienił się chyba trochę profil serwisu i nie jest już polskim Twitterem, a po prostu BLIPem (Bardzo Lubię Informować Przyjaciół) i w takiej roli jest świetnym serwisem do utrzymywania kontaktu ze znajomymi. Przy pomocy Blippera!  Na samym początku przylansujemy Droids on Roids – bo to kolejna (po Soupperze) ich aplikacja, której opis pojawia się na łamach AntyApps. Kolejna, której przysłodzę i którą znam jak własną kieszeń. Dodatkowo kolejna, której mam niewiele do zarzucenia. Blipper to jedna z dwóch sensownych aplikacji do obsługi serwisu Blip.pl (drugą jest Blippi, o którym może jeszcze coś kiedyś napiszę).  Z aplikacjami do Blipa był pewien problem – bo o ile na iPhone pojawiło ich się parę na początku funkcjonowania serwisu, w momencie, gdy był on stosunkowo popularny, o tyle na Androida była jedna – i to strasznie kiczowata. W międzyczasie pojawiły się jakieś próby napisania alternatywnego klienta, który pozwalałby na zarządzanie blipowym kontem w sposób wygodny i przyjemny. Na efekty trzeba było dość długo czekać, niemniej – było warto. Blipper to najnowsza produkcja umożliwiająca blipowanie z androidowych urządzeń. Oferuje ona praktycznie te same możliwości co strona WWW – pisanie nowych blipów i dołączanie do nich zdjęć, rozmowę przez wiadomości prywatne i bezpośrednie, a także rzeczy, których na Blip.pl nie uświadczymy – sekretarkę i możliwość dołączenia lokalizacji do blipnięć. Jak na aplikację do blipa przystało – layout programu jest typowo blipowo- pomarańczowy i widać, że wzorowany jest na aplikacji do Twittera na Androida (nie tej wersji, która jest teraz, ale poprzedniej). Nie wyszło to oczywiście źle i używanie Blippera można zaliczyć do przeżyć jak najbardziej przyjemnych. Jeśli nie macie konta na Blip.pl – to Blipper pewno wam się nie przyda, a jeśli macie – to definitywnie jest wart grzechu. Chociaż… Co to za grzech, kiedy program dostępny jest za darmo w Google Play? 