19.11.2013 Daleko mi do nazwania siebie miłośnikiem gier wyścigowych. Owszem, od czasu do czasu zdarza mi się zagrać w lepszy czy gorszy tytuł należący do tej kategorii, ale moja przygoda na torze kończy się zazwyczaj po kilku, góra kilkunastu wyścigach. Tymczasem od przeszło dwóch tygodni katuję do nieprzytomności (uwierzcie mi, bateria mojego iPada po dłuższych sesjach zipie ostatkiem sił) najnowszą część efektownej ścigałki – Asphalt 8: Airbone. Początkowo nie byłem do Asphalt 8 nastawiony specjalnie optymistycznie. Grę pobrałem i… szybko o niej zapomniałem nie uruchamiając jej nawet na chwilę. Dopiero jakieś kilkanaście dni temu, podczas cotygodniowej kasacji zainstalowanych i nie używanych aplikacji natrafiłem na niepozorną ikonkę. Chcąc usunąć wyścigi z czystym sumieniem (gra zajmuje aż 1,5 GB), postanowiłem sprawdzić, co też nowego wymyślili panowie z Gameloftu. Grę przerwałem po kilku godzinach, w momencie gdy rozgrzany do czerwoności iPad zakomunikował, że stopień naładowania baterii spadł do 0%. Taka sytuacja zdarzyła mi się chyba po raz pierwszy.  Asphalt to czysta zręcznościówka. Miłośnicy symulacji nie mają tutaj czego szukać. Kilkusetmetrowe poślizgi, wielosekundowe loty, kraksy z udziałem kilku samochodów, kosmiczne przyspieszenia – tego wszystkiego doświadczycie podczas rozgrywki w nadmiarze. Nie wspominając już o tym, że dzięki ogromnej ilości wszelkiego rodzaju skoczni i urwisk, w powietrzu spędzamy podobną ilość czasu, co na trasie wyścigu:)  Niezwykle efektowny przebieg wyścigu jest podkręcany przez równie efektowną grafikę. Asphalt 8 to jedna z najładniejszych gier, jakie zagościły na dysku mojego iPada 2. Szczególnie dobrze prezentują się modele samochodów, ale i samym trasom nie mogę wiele zarzucić. Otoczenie jest urozmaicone i pełne detali. Nasz samochód wchodzi oczywiście w pełną interakcję z jego elementami – płotki, beczki i inne elementy otoczenia fruwają, aż miło patrzeć:) Szczególnie widowiskowo wyglądają kolizje z innymi samochodami – w momencie zderzenia czas na chwilę zwalnia, zmieniają się kolory na ekranie oraz kąt widzenia kamery.  O trybach rozgrywki dostępnych w najnowszej części Asphalt można pisać wiele, ponieważ… jest ich wiele: od klasycznych wyścigów, poprzez eliminację ostatniego zawodnika, a skończywszy na egzotycznej „infekcji”. W trakcie rozgrywki możemy spróbować swoich sił w pojedynczym wyścigu, rozegrać całą karierę lub zmierzyć się z innymi graczami w trybie wieloosobowym przez sieć lub lokalne połączenie WiFi.  W Asphalt 8 robią wrażenie również liczby. Podczas gry dane nam będzie zasiąść za sterami 47 licencjonowanych modeli samochodów, przejechać się po 9 widowiskowych i bardzo urozmaiconych trasach oraz rozegrać 180 wyścigów w trybie kariery. Zabawa na długie tygodnie gwarantowana:)  Asphalt 8: Airbone to na chwilę obecną prawdopodobnie najbardziej dynamiczne i najefektowniejsze wyścigi, w jakie możemy zgrać na urządzeniach mobilnych. Ich dodatkowym atutem jest cena, a właściwie jej brak – gra w wersji na urządzenia z systemem iOS oraz Android dostępna jest za darmo. Użytkownicy tabletów i smartfonów z Windows Phone na pokładzie będą musieli natomiast wysupłać z kieszeni niewiele ponad 3 zł. PS. Asphalt 8: Airbone oparte jest na modelu mikropłatności. Oznacza to, że podczas gry wiele elementów możemy odblokować dokonując odpowiedniej opłaty. Mimo, że jestem zdecydowanym przeciwnikiem tego rodzaju systemu, muszę przyznać, że akurat w przypadku tego tytułu jest on wyjątkowo mało inwazyjny i bez problemu można w pełni oddać się rozrywce, zamiast zastanawiać się nad regularnym dokupywaniem dodatkowym ulepszeń. 