11.03.2013 Szalony rajd ulicami zakorkowanego miasta. Od tego czy zdążysz na czas zależy nie tylko ludzkie zdrowie, ale i życie. Przepisy ruchu drogowego schodzą na dalszy plan – liczy się tylko Twój pasażer walczący o życie na tyłach karetki. Jazda na sygnale, wchodzenie w zakręty bez hamowania, przemykanie po chodnikach i trawnikach i ogromna prędkość. Zegar tyka, każda sekunda jest na wagę ludzkiego istnienia. Tak mogła wyglądać ta gra. Niestety jest zgoła przeciwnie. Ślimacze tempo, jazda przed siebie, brak jakiejkolwiek swobody, emocje jak na zbieraniu porzeczek, a do tego wszystkiego dźwięk syreny karetki, po usłyszeniu którego masz ochotę rzucić tabletem o ścianę. Witajcie w świecie Ambulance Racing Super Highway. Przyznam bez bicia, ARSH to jedna z najsłabszych gier, w jakie miałem okazję zagrać na urządzeniu mobilnym. Czerpanie jakiejkolwiek przyjemności z rozgrywki jest dla mnie rzeczą niemożliwą, a w najlepszym wypadku niewyobrażalną. Karetka, którą przyszło nam sterować zachowuje się na trasie jak kartonowe pudło – brak jej jakichkolwiek cech pojazdu kołowego. Na zupełne kuriozum zakrawa fakt, że możliwość poruszania się pędzącym na sygnale „samochodem” została ograniczona do trzech, niewidzialnych torów. Możemy jechać środkiem, stroną lewą lub prawą, płynne manewrowanie pomiędzy tymi trzema obszarami pozostaje w sferze marzeń. Sporą ciekawostką są dla mnie również wraki samochodów i betonowe bariery gęsto porozrzucane na prostej trasie. Skąd tam się wzięły. Może Zombie Apokalipsa? Szkoda tylko, że nic o tym wydarzeniu nie wspomniano w historii wprowadzającej. Ambulance Racing Super Highway to idealna pozycja dla masochistów zaopatrzonych w urządzenia mobilne działające pod kontrolą systemu iOS lub Android. 