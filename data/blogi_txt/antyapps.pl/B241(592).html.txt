03.01.2013 Synchronizacja aplikacji kalendarz od Apple z Google Kalendarzem to droga przez mękę. Oczywiście, da się, czemu nie, na wszystko znajdzie się sposób, ale daleko temu połączeniu do perfekcji i wygody użytkowania. Apple nie lubi synchronizować się z czymkolwiek niż samo Apple, a już na pewno nie z Google. Ale przecież nie trzeba koniecznie używać applowskiej aplikacji, prawda? W AppStore jest cała masa aplikacji do obsługi kalendarzy, zarówno tych od Google, jak i Apple. Dzisiaj chciałbym przedstawić Wam dość prosty i intuicyjny klient gogolowskich kalendarzy: CalenMob. CalenMob ma jedno zadanie – wyświetlać nam nasze kalendarze, które prowadzimy w usłudze Google i spełnia je naprawdę dobrze. Wystarczy, że zsynchronizujemy nasze konto z aplikacją i po kilku chwilach nasze kalendarze wylądują w tej aplikacji. Jak się z niej korzysta? Niezwykle intuicyjnie. Twórcy postawili na maksymalną prostotę. Do wyboru mamy 4 widoki naszego kalendarza. Najbardziej szczegółowy, podział dni, widok tygodnia, agendę oraz oczywiście widok miesiąca. Zasadniczo to samo, co w webowej usłudze Google.  Również dodawanie wpisów jest bardzo intuicyjne. Edytor pozwala nam nazwać wydarzenie, wybrać kalendarz, do którego chcemy je przypisać, dodać przypomnienie i lokalizację oraz opis. Twórcy aplikacji postanowili również dodać specjalny moduł określania daty i godziny, tak, aby przyśpieszyć i uprościć ten proces. Aplikacja oczywiście obsługuje widok poziomy. Minusy? Cóż, przede wszystkim aplikacja nie obsługuje kolorowych etykiet. Poza tym graficznie jest przeciętna. Ale są to drobnostki, a główne jej zadanie, czyli bycie klientem Google Kalendarzy, wypełnia bardzo dobrze i szybko. CalenMob można pobrać za darmo, ale trzeba się liczyć z reklamą, którą oczywiście można zlikwidować kupując płatną wersję. CalenMob nie jest może wybitnie rozbudowanym narzędziem, ale jako klient sprawdza się dobrze i warto wypróbować tę aplikację. 