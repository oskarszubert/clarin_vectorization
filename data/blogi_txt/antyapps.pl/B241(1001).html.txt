04.04.2012 Widziałem, że dość dużą popularnością cieszył się mój wpis o „aplikacji towarzyszącej” do Magic the Gathering, więc dzisiaj postanowiłem Wam przybliżyć jedną z prostszych gier karcianych, na jakie natrafiłem grając na iOSie. Ascension: Chronicle of the Godslayer to gra o budowaniu talii złożonej z zaklęć i różnego rodzaju postaci, ale nie martwcie się pomimo dużej liczby kart bardzo łatwo zabawę opanować i poznać jej tajniki.  W skrócie Ascension polega na wykładaniu kart z ręki i obserwowaniu co za to mogę kupić lub kogo mogę pokonać. Takie kupione karty lecą dalej do naszej talii i ją wzmacniają, a pokonani wrogowie dostarczają nam punktów zwycięstwa. Interesujący aspekt gry jest taki, że pula tychże punktów oraz obecnie dostępnych kart jest wspólna dla obu graczy, więc dużym elementem strategii jest eliminowanie części rzeczy ze stołu, aby nie dostał ich nasz przeciwnik. Oczywiście wszystko dzieje się w turach, więc spokojnie mamy czas, żeby się zastanowić i odpowiednio przemyśleć strategię. Nie chcę wchodzić głębiej w zasady, bo bez obejrzenia gry w akcji będzie to trudne do wyjaśnienia, ale warto wspomnieć, że w grze jest dostępny wszystko wyjaśniający tutorial, a sama mechanika pomimo sporej głębi jest bardzo łatwa do zrozumienia. Dzięki temu nawet osoby nie siedzące dobitnie w grach karcianych mogą spróbować Ascension.  Dużym atutem jest możliwość grania na zmianę na jednym urządzeniu w nawet cztery osoby lub korzystając z asynchronicznego multiplayera online. Gra nie posiada w zasadzie typowego trybu dla pojedynczego gracza a’la kampania, ale możemy wybierać z kilku różnych archetypów zachowań sztucznej inteligencji, aby urozmaicić sobie zabawę. Troszkę do zarzucenia można mieć samym projektom kart. Niby wszystko jest czytelne i nikt się w tym nie pogubi, ale chciałoby się, żeby rysunki były przygotowane z większą dbałością. Po prostu wygląda na to, że bardzo mało czasu poświęcono na dopracowanie szczegółów pojedynczych grafik, rzucając bardziej szkice niż dokończone malunki. Niby nic, ale dla osób lubujących się w elemencie estetycznym gier karcianych będzie to minus.  Ze względu na ilość grafik i ich wielkość zalecam grę na iPadzie, jeśli macie taką możliwość. Co prawda na telefonie również spokojnie można pograć, ale trzeba zdecydowanie więcej rzeczy podglądać, przynajmniej do momentu, jak się nie nauczy człowiek grafik kart. Czy warto? Nie będę tego ukrywać, że Ascension jest drogie, bo kosztuje 3.99 Euro za wersję uniwersalną. Z drugiej strony oferuje dość rozbudowaną mechanikę i pozwala na zabawę nawet czterem osobom na zmianę, a to dość duży atut. Traktować to trzeba bardziej w charakterze gry planszowej, którą kupujemy raz, a bawimy się nią wielokrotnie w nawet dość dużych okresach czasu. To nie jest typowa gra, którą przejdziemy i skasujemy z telefonu. Osobiście czasem mam ochotę na jedną czy dwie partie intelektualnego wyzwania i wtedy sięgam po Ascension. Sprawdza się bardzo dobrze. Link do aplikacji (wersja uniwersalna, 3.99 Euro). 