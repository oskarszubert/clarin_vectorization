09.12.2013 Polskojęzyczni miłośnicy quizów i wszelkiego rodzaju zagadek nie mają łatwego życia w świecie aplikacji mobilnych. Mimo nieprzebranego bogactwa AppStore, akurat ta kategoria programów reprezentowana jest nadzwyczaj skromnie. Co gorsza, aplikacje które pozwalają na umieszczenie ich w tej kategorii, delikatnie mówiąc – nie są najwyższych lotów. Próbę przełamania złej passy podjęli twórcy Fotozabawa: Zgadnij jaki to film. Czy sprostali wyzwaniu? Wątpliwości pojawiają się już w momencie pierwszego uruchomienia programu. Co uważniejsi czytelnicy pierwsze objawy niechlujstwa twórców dostrzegą nawet na ekranie tytułowym, gdzie zamiast „Zgadnij jaki…” widnieje fraza „Zgadnij jaky…”. Zagłębiając się dalej takich błędów znajdziemy całe mnóstwo, okazują się one jednak drobnostką wobec znacznie poważniejszych niedociągnięć, których jest co niemiara.  Fotozabawa: Zgadnij jaki to film polega na odgadywaniu tytułów filmów na podstawie fragmentów zdjęć z tych dzieł pochodzących. Pomysł sam w sobie jest nienajgorszy, ale jego wykonanie pozostawia sporo do życzenia. Po pierwsze – zdjęcia. Pochodzące z filmów fotografie są jednym z najważniejszych elementów Fotozabawy – to właśnie dzięki nim mamy możliwość rozpoznania filmu, dobrze byłoby więc, by przedstawiały one sensowne kadry i dobrą jakość. Z tym jest jednak różnie. Niejednokrotnie zdjęcia są zniekształcone, porozciągane lub źle skadrowane. Na domiar złego często pod obrazkami pojawia się adres strony, z której dana fotografia pochodzi.  Po drugie – zasady. Totalnym nieporozumieniem jest dla mnie brak dodatkowych punktów za szybkie rozwiązanie zagadki. Niezależnie od szybkości, z jaką uda nam się odgadnąć tytuł filmu program przydziela nam taką samą liczbę punktów. Moim zdaniem jest to słabe i mało motywujące rozwiązanie. Po trzecie i ostatnie – błędne tytuły filmów i ogólna niedbałość wykonania. Jakież było moje zdziwienie gdy okazało się, że aplikacja za prawidłowy tytuł filmu „Skazani na Shawshank” akceptuje po prostu „Shawshank” nie dając możliwości wpisania prawidłowej nazwy dzieła (zbyt mała ilość kratek). Z takim kwiatkiem spotkałem się póki co tylko raz, ale nawet jedno jego wystąpienie w grze polegającej na odgadywaniu tytułów filmów jest niepokojące. Gdy dodamy do tego rozjeżdżające się po zmianie orientacji ekranu menu oraz nachodzące na siebie przyciski i komendy, otrzymamy obraz ciekawie się zapowiadającej, ale całkowicie spartolonej przez wykonawców, aplikacji. Zgadnij Jaki To Film: Fotozabawa mimo obiecującej nazwy i przynosi więcej irytacji niż dobrej zabawy. Szkoda, bo wydaje mi się, że w AppStore jest sporo miejsca na aplikacje działające na podobnych zasadach. Podstawą, oprócz dobrego pomysły jest jednak dobre wykonanie, którego niestety w tym przypadku zabrakło. 