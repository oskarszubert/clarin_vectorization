15.11.2013 Flipboard to jedna z najpopularniejszych aplikacji do konsumpcji wiadomości i artykułów. Swoją karierę rozpoczęła od iOS, a gdy odniosła spory sukces przyszła pora na Androida. Teraz dzięki oficjalnej wersji na Windows 8.1 i RT możecie z niej korzystać nie tylko na tabletach, ale też na komputerach. Czy jest to wygodne? Pierwszy kontakt z aplikacją napawa optymizmem. Czym jest Flipboard? W dużym skrócie Twoim wirtualnym magazynem. Łącząc treści z wielu różnych źródłem podaje je nam w strawnej i skondensowanej formie. RSS, Twitter, Facebook, Youtube miejsc z których będą czerpane informacje jest wiele. Nie zabrakło oczywiście już gotowych kategorii, które wystarczy wybrać, aby otrzymać świeżą porcję wiadomości. Ciekawym dodatkiem jest też możliwość tworzenie wirtualnych magazynów.  Wersja na Windows 8.1 i RT posiada większość opcji znanych z innych urządzeń. Swoją przygodę z aplikacją rozpoczynamy od zalogowania się na konto bądź też założenia nowego. Możemy tego dokonać bezproblemowo z poziomu programu. Zarówno obsługa dotykiem jak i myszką nie powinna sprawiać problemu, obie formy komunikacji z Flipboardem są proste i intuicyjne. Standardowo menu ukryto u doły strony, a elementy dodatkowe u góry.  Z opcji dodatkowych wynikających ze specyfiki Windows 8 otrzymaliśmy możliwość przypięcia poszczególnych kanałów jako kafelków. Ten główny wspiera wszystkie możliwe wielkości. Elementem który lekko zawodzi jest mechanizm dodawania kont z innych serwisów. W tym przypadku jest to jedynie Facebook i Twitter, w porównaniu do wersji iOS i Android skandalicznie mało. Oczywiście, konta dodane na tych systemach będą też widoczne z poziomu aplikacji Windows 8. Tutaj pojawia się ciekawe rozwiązanie. Dzięki Flipboardowi użytkownicy systemu od Microsoftu mogą wreszcie przeglądać w spokoju Google+. Jedyny wymóg, dodać konto za pomocą aplikacji iOS bądź Android.  Aplikację możecie pobrać tutaj. Jeżeli nigdy wcześniej nie mieliście styczności z Flipboardem polecam spróbować, możliwe że stanie się waszym ulubionym wirtualnym magazynem. Przypominamy że w drodze jest też wersja na Windows Phone 8. 