13.02.2013 Hitem ostatnich dni bez wątpienia pozostaje Spotify. Start tej usługi muzycznej w wersji dla naszego kraju stał się głównym tematem portali branżowych. Skłoniło to wielu użytkowników do testów, w tym szukania aplikacji mobilnej. Posiadacze Windows Phone mogli czuć się zawiedzeni nie odnajdując jej w lokalnym Marketplace/Sklepie. Dziś jednak uległo to zmianie i aplikacja dotarła także do naszego kraju. Początkowo opis ten miał wyglądać trochę inaczej i zawierać poradnik jak na Windows Phone 8 pobierać aplikacje z zagranicznych sklepów. Dlaczego? Bo tam aplikacja Spotify była dostępna od dawna. Na szczęście sytuacja uległą zmianie i już nie trzeba stosować różnej maści sztuczek. Sama  aplikacja spełnia swoją rolę, jednak lekko zawodzi.  Zaraz po zalogowaniu ujrzymy menu z zakładkami. Żadna z nich nie pozwala nam na bardzo szerokie poznawanie nowych utworów. Nie ma kategorii do przeglądania, a najnowsze to tylko zbiór kilku płyt. Tak więc jeżeli nie posiadacie dużej bazy list i ulubionych ustawionych za pomocą komputera, lub też aktywnych znajomych czeka Was żmudne wyszukiwanie poprzez wbudowaną, niezbyt responsywną wyszukiwarkę. Mobilny Spotify daje nam dostęp do wspomnianych już list i ulubionych. Niezależnie czy rozwijaliśmy je z poziomu komputera, czy też smartfonu. Poszczególne elementy możemy pobrać do pamięci telefonu w celu późniejszego odsłuchania offline.  Tutaj ponownie, sam mechanizm nie należy do czytelnych. Za pierwszym razem ciężko rozpoznać czy utwory już się pobierają, na jakim etapie są, czy już zakończono pobieranie itp. Program kilkukrotnie nie pozwolił mi też na słuchanie pobranej muzyki w trybie offline. Aplikacja integruje się z hub-em muzyka, całościowo zajmuje tylko jeden kafelek, który to wyświetla ostatnio słuchany utwór.  Sam interfejs pomimo kilku wyżej wymienionych braków prezentuje się solidnie. Wprawdzie wymaga krótkiej chwili na spokojne przeklikanie i zgłębienie jego możliwości oraz zależności, ale nie jest to nic uciążliwego. Z poziomu mobilnego Spotify mamy też dostęp do listy naszych znajomych. Po wybraniu konkretnych osób ujrzymy ich ulubione utwory. Oczywiście z możliwością szybkiego przejścia do nich. Aplikacja jest darmowa tak jak i 30 dniowy okres próbny, który pozwala nam na korzystanie ze Spotify także mobilnie. Polecam spróbować, bo to świetna usługa w bardzo dobrej cenie. Szkoda tylko, że aplikacja nie trzyma jej poziomu. Niestety mobilny Spotify jest dostępny tylko na najnowszej wersji mobilnych kafelków czyli Windows Phone 8. 