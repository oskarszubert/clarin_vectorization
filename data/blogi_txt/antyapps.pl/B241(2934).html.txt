16.11.2011 Moja dziewczyna szukała multikomunikatora, który pozwoliłby jej na korzystanie zarówno z Gadu Gadu, jak i Google Talk z poziomu jednej aplikacji. Realna potrzeba, którą okazuje się, że da się łatwo zaspokoić. Palringo umożliwia komunikowanie się nie tylko za pomocą tych dwóch protokołów, ale również daje możliwość przesyłania notatek głosowych i zdjęć, a oprócz tego czatowanie. Palringo to rewelacyjny multikomunikator. Obsługuje sporą liczbę najpopularniejszych protokołów (Facebook Chat, MSN, AIM, Yahoo! Messenger, Google Talk, ICQ, Jabber, MobileMe, Gadu-Gadu), oprócz tego wprowadza swój własny. W trakcie samej rozmowy z wybraną osobą mamy możliwość wysyłania zarówno zdjęć, jak i notatek głosowych. Wszystko bezpośrednio z aplikacji i niezależnie od wykorzystywanego protokołu. Działa to w ten sposób, iż zrobione telefonem zdjęcie czy nagranie głosowe jest wysyłane na serwery Palringo, a naszemu rozmówcy podsyła hiperłącze do danej treści lub osadza je wewnątrz rozmowy, o ile rozmówca również korzysta z tego komunikatora. Oprócz tego Palringo posiada funkcję czata grupowego. Jest to o tyle ciekawa opcja, że nie musimy zawężać grupy jedynie do naszej listy kontaktów. Poza tym możemy podłączać się do innych publicznych grup i korzystać z nich niczym z normalnego czata. W aplikacji znajduje się także wyszukiwarka osób. Komunikator wymaga już na samym początku utworzenia swojego profilu w Palringo. Twórcy chcą w ten sposób zdobyć pewnie masę krytyczną dla swojego protokołu, by móc wyjść z nim gdzieś dalej. Tak czy inaczej myślę, że większość jego użytkowników decydowała się na instalację ze względu na obsługę innych protokołów – Palringo sprawdza się w tym przypadku naprawdę dobrze. Coraz większa popularyzacja tego multikomunikatora na urządzeniach mobilnych może jednak przełożyć się na liczbę użytkowników aplikacji desktopowej. Aplikacja jest zasilana reklamami, które od czasu do czasu wyświetlają się w trakcie rozmowy w formie bannera niczym wiadomość od znajomego. Wykupienie konta Premium likwiduje tę formę reklamy oraz wprowadza funkcję zapisywania historii rozmów na serwerze i ewentualnego jej przeglądania. Sama aplikacja jest natomiast darmowa i dostępna do pobrania w Android Markecie. Istnieje również wersja na iOS. 