21.12.2012 Użytkownicy Windows Phone nie mają ostatnio łatwego życia jeżeli chodzi o YouTube. Najpierw Google zapowiedziało, że nie jest zainteresowane wsparciem tego systemu, a potem dokonało zmian w api, które sprawiły, iż dostępne w Marketplace aplikacje nieoficjalne, stały się bezużyteczne. Na szczęście, niektóre materiały dostępne są niezależnie. Tak jest np. teledyski i aplikacja Vevo. Czym jest samo Vevo? Jeżeli tylko lubicie oglądać teledyski na Youtube na pewno mieliście z nimi styczności. To oni udostępniają materiały takich wytwórni jak: Universal Music Group, Sony Music Entertainment, EMI, Wenner Media. Jak chwalą się autorzy aplikacji, za jej pomocą uzyskacie dostęp do 50 tysięcy materiałów wideo od 11 tysięcy artystów. Poza klasyczną wyszukiwarką, materiały możemy śledzić poprzez playlisty i polecane. Mamy też dostęp do swojego konta. Interfejs ładnie wpisuje się w idee Metro, większość materiałów i treści możemy przypiąć jako kafelek. Jedyne czego mi brakuje to standardowego menu z opcjami oraz dostosowania rozdzielczości do urządzeń z Windows Phone 8. Drażni to zwłaszcza na kafelku średniej wielkości.  Rewelacyjnie rozwiązano kwestie samej prezentacji materiałów. To chyba najstaranniej przygotowany odtwarzacz mediów na Windows Phone. Podczas oglądania wideo możemy jednym kliknięciem sprawdzić informacje o klipie, przejść do kolejnego materiału na playliście, czy też podzielić się nim ze znajomymi. Wszystko dostępne z poziomu okna wideo. Wygląda to rewelacyjnie, polecam pobranie aplikacji, chociażby dla zapoznania się z tym, jak ciekawie można zaprojektować okno odtwarzania. Aplikacja zapamiętuje w którym miejscu przerwaliśmy oglądanie, tak więc bez problemu możemy z niej wyjść w celu napisania maila czy też sprawdzenia innej aplikacji. Szkoda tylko, że nie mamy możliwości słuchania materiału przy zablokowanym ekranie.  Vevo jest darmowa, pozbawiona reklam, a do tego świetnie zaprojektowana. Tak więc polecam pobrać. Nawet jeżeli nie kręci Was dostępna za pomocą Vevo muzyka, to przynajmniej zobaczycie jak ciekawie można rozwiązać niektóre elementy interfejsu podczas prezentowania filmów. Windows Phone 7.5: działa, Windows Phone 8: działa, Lumia 610: działa 