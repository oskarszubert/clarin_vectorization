19.10.2011 Idea istniejącej od kilkudziesięciu lat serii japońskiego developera Taito powinna być znana wszystkim. W New Puzzle Bobble (w USA Bust-A-Move) wygląda to z grubsza podobnie, jak wcześniej. Na dole ekranu znajduje się charakterystyczny smoczek obok czegoś przypominającego steampunkową procę. Wyrzuca z niej do góry kulki, a te w przypadku zetknięcia się minimum 3 o tym samym kolorze – znikają. Pomysł stary jak świat, bohaterowie także… Dlaczego zatem jestem nienaturalnie podniecony pisząc ten tekst?  Jak w to się gra? Podstawowy tryb fabularny przedstawia historię 2 smoczków wędrujących po radosnej krainie, co sprowadza się oczywiście do przechodzenia po kolei dziesiątek plansz. Każda z 10 krain różni się nie tylko wystrojem, ale również występującymi urozmaiceniami rozgrywki. Kulki można poza zwykłym puszczaniem przerzucać nad innymi, występują one także w różnych wariacjach. Dodatkowo wybuchające, zrzucające cały rząd i wszystko pod nim czy metalowe, przebijające się przez wszystko. Jest ich sporo, występują losowo i odpowiednio różnicują rozgrywkę. Podobnie jak nietypowe wersje plansz – na niektórych trzeba po prostu zbić wszystko do zera, na innych uwolnić ptaszki skute łańcuchami czy choćby powstrzymać inwazję złych… najeźdźców.  Dodatkowo na graczy czeka jeszcze niekończący się tryb „endless” oraz specjalne plansze, gdzie istotne jest wykonywanie „trików” kulką, aby jednym strzałem załatwić sprawę. Opis brzmi idiotycznie – wiem. Najlepiej po prostu spróbować. Sterowanie jest bowiem tak banalne, jak się wydaje – po prostu palcem wybieramy kierunek strzału. Czy warto? Gra kosztuje obecnie 3.99 euro i nie żałuję ani jednego centa na nią wydanego. Jest długa, prześliczna, kolorowa, dopracowana i perfekcyjnie skrojona – dzięki krótkim planszom – pod smartfona. Obsługuje również Game Center i osiągnięcia. Ciekawostką z tym związaną jest faktem, że jest jedynym tytułem, gdzie chciało mi się ich odkryć niemal wszystkie (52 na, obecnie, 66 – było 54). Szczerze mówiąc dopiero dziś zauważyłem, że pojawiła się aktualizacja i kolejne rzeczy do zdobycia – pozwólcie więc, że wrócę do zabawy. Wam zalecam to samo. New Puzzle Bobble można nabyć tutaj. Darmowe demo dostępne jest tutaj. 