24.08.2013 Właśnie dlatego tak bardzo lubię smartfony – pośród całej masy aplikacji można wynaleźć pewne perełki, które faktycznie sprawdzają się w codziennym życiu, znacznie nam je ułatwiając. Jedną z nich jest aplikacja Say Go, a moje zadowolenie z aplikacji jest podwójne, ponieważ jej autorem jest nasz rodak Dawid Pietrala.  Popularne przysłowie mówi, że znajdziemy aplikację dla każdego zadania i potrzeby. Problem jednak w tym, że wcale nie oznacza to jednocześnie tego, iż aplikacja będzie spełniała nasze wszystkie oczekiwania i jednocześnie zaskoczy nas czymś, czego byśmy się spodziewali. Aplikacje zastępujący systemowy dyktafon dla iPhone’a postawiły sobie za cel rozszerzenie jego możliwości, by stać się przenośnym studiem nagrań. Tego jednak nie wszyscy potrzebują – aplikacja ma mi pozwolić na szybkie nagranie głosowej notatki, bym mógł bez problemu wrócić po chwili do tego czym się zajmowałem.   Say Go nie tylko doskonale wywiązuje się z tego zadania, ale oferuje także szereg innych funkcji, które z pewnością docenią osoby, którym zalezy na szybkim zanotowaniu czegoś. Po pierwsze aplikacja od razu po jej uruchomieniu rozpoczyna nagranie, nie musimy więc wykonywać kolejnych zbędnych kliknięć. Anulowanie nagrania jest bardzo łatwe, bowiem wystarczy musnąć palcem po ekranie w lewą strone. Oczywiście to nie wszystko – domyślnie czas notatki wynosi 7 sekund, lecz możemy zmienić to w ustawieniach wybierając wartość pomiędzy 4, a 10 sekundami długości. Jeżeli zorientujemy się, że wcześniej ustalony czas nam nie wystarczy, w trakcie nagrywania przesuwamy palcem w prawo i zyskujemy kolejne sekundy.   Do gustu przypadła mi funkcja szybkiego ustawiania przypomnienia, które zaplanujemy… a jakże jednym gestem. Czas przypomnienia można wcześniej określić pomiędzy wartościami 5, a 60 minut. Nie zabrakło jednak opcji przypomnienia o określonej porze i dacie, co jednak musimy zrobić z poziomu listy nagrań. Każda z notatek może być także przesłana za pomocą maila (plik m4a) lub wrzucona na nasze konto na Dropboxie. Aplikację Say Go znajdziemy w App Store w cenie 1,79 euro, jednak jeżeli potrzebujecie aplikacji o której przeczytaliście powyżej, to nie powinniście zastanawiać sie ani chwili. Mnie ten program spodobal się od razu i po kilku dniach znalazł się na liście „must have” aplikacji dla iPhone’a. 