27.03.2013 Ciesząca się dużą popularnością gra MMO World of Tanks wkrótce trafi na smartfony i tablety. Nowa produkcja będzie nosiła nazwę World of Tanks Blitz i zostanie opracowana z myślą o Androidzie oraz iOS. Całość ma być inspirowana wersją desktopową i oferować zabawę w modelu free-to-play. Co już wiemy o nadchodzącej produkcji? Na starcie w grze dostępne mają być popularne nacje, w tym najważniejsze: USA, Niemcy i Rosja. Do dyspozycji otrzymamy też pokaźny zestaw maszyn bojowy, zarówno średniego, jak i ciężkiego kalibru. Nie zabraknie również niszczycieli czołgów. I to właściwie wszystko, co wiemy o warstwie merytorycznej. Na wyobraźnie może działać duże oparcie się na tym, co oferuje wersja na pecety.  Twórcy podkreślają, że gra nie będzie się ograniczała jedynie do stukania palcem po ekranie, ale wymusi na graczach działanie według określonej taktyki oraz współpracę. Pozostaje trzymać kciuki, by obsługa była komfortowa i nie zepsuła całego efektu, z czym niejednokrotnie mieliśmy do czynienia. Nie ma nic gorszego niż atrakcyjna i ciekawa produkcja, w którą nie da się grać z powodu fatalnego sterowania.  Dużym atutem World of Tanks Blitz ma być oprawa audiowizualna. Tutaj twórcy szczególnie mają położyć nacisk na odwzorowanie zaawansowanej fizyki i uczynienie starć między czołgami możliwie najbardziej rzeczywistymi. Na załączonych zrzutach ekranu widać, że nie są to raczej słowa rzucane na wiatr i rzeczywiście gra wygląda całkiem nieźle. Oby ostateczny rezultat był podobny.  W ten sposób Wargaming.net powoli konstruuje pełną ofertę usług, w skład której wejdzie nie tylko wersja mobilna, ale również karciana gra przeglądarkowa. Zapowiada się to bardzo kusząco, zwłaszcza, że wszystko to ma być zintegrowane z jednym kontem użytkownika. Pozwoli to na wcielenie się w rolę czołgisty właściwie w każdym miejscu i o dowolnej porze. Czy jednak obsługa za pomocą dotyku i ograniczenia platform mobilnych nie zabiją potencjału tej produkcji? Póki co, możemy jedynie wróżyć z fusów. Sam szczególnym fanem World of Tanks nie jestem, choć wiele dobrego o samej produkcji słyszałem. Pozostaje czekać na premierę, po której z całą pewnością przyjrzę się grze bliżej i podzielę swoimi wrażeniami na łamach AntyApps. 