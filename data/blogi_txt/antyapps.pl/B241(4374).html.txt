18.01.2013 Na starcie chciałbym zaznaczyć, że to nie to samo Paper Racing o którym pisał kiedyś Paweł Orzech. Tym razem nie chodzi o sprawne przesuwanie rolki papieru toaletowego, a — jak już wspomniałem w tytule — turowe kierowanie pojazdem. Nie, nie pomyliłem się, to naprawdę strategiczna gra wyścigowa, do tego w przyjemnej dla oka oprawie i ciągłym rozwoju.  Jak to w większości wyścigowych gier wideo, zadanie jest proste: dotrzeć na metę jak najszybciej. Jednak tym razem nie będziemy wychylać naszych smartfonów/tabletów, ani nawet na bieżąco panować nad kierownicą. Zamiast tego dostajemy zestaw dziewięciu wirtualnych przycisków ułożonych w kwadrat 3×3 i w ten sposób przyjdzie nam sterować naszą czerwoną bryką: nabierać prędkości, hamować i — co gorsza — skręcać. Samo przebycie trasy i zameldowanie się na mecie jako pierwszym nie będzie należało do prostych zadań, a jakby tego było mało, stałym utrudnieniem są porozstawiane punkty kontrolne których nie możemy pominąć. Za skończenie trasy na podium nagradzani jesteśmy odpowiednio jedną, dwiema lub trzema gwiazdkami.  Paper Racing utrzymane jest w rysunkowej konwencji rodem wyrwanej ze szkolnego zeszytu. Prezentuje się to raczej minimalistycznie, ale mimo tego jest schludnie i, co tu dużo mówić, po prostu ładnie. Tym co mnie natomiast bardzo zdziwiło jest brak jakiejkolwiek ścieżki dźwiękowej — ale później dotarło do mnie, że mimo iż bawię się znakomicie, to jest to jeszcze wciąż wersja beta gry. Udostępnionych weń zostało dziewięć tras (+3 będące elementem samouczka) i jeden standardowy tryb zabawy. Dodatkowo twórcy zachęcają do kontaktu i proponowania kolejnych elementów które powinny znaleźć się w Paper Racing przy najbliższych aktualizacjach — projekt jest cały czas w fazie rozwoju. Po cichu liczę, że w finalnej wersji poza większą ilością tras znajdą się kolejne tryby zabawy (multi na jednym urządzeniu będzie z mojej strony bardzo mile widziane!) i jakiś szerszy ranking, w którym naszymi wynikami chwalić się będziemy mogli w serwisach społecznościowych, rzucając wyzwania znajomym.  W grach mobilnych przed kilkunastoma miesiącami najbardziej oczarowały mnie te proste, acz niespotykane na co dzień pomysły. To jeden z nich — w prostej turówce zamknięto wyścigi, w których potrzeba wprawy i wyczucia, by nie skończyć na pierwszym lepszym drzewie. Intrygujący pomysł, acz sam czekam na dalszy rozwój projektu — przede wszystkim więcej tras i nowe tryby zabawy. Gra dostępna jest za darmo na platformie Google Play. 