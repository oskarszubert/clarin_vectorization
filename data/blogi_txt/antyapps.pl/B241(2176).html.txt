31.05.2012 Logic Ball wykorzystuje znany i obecny w wielu tytułach pomysł na grę logiczną. W tych wszystkich grach chodzi o jedno – o doprowadzenie obiektu do określonego punktu, pamiętając, że ten może zatrzymywać się jedynie na ściankach – w przeciwnym razie wyleci z planszy. W tym przypadku owym obiektem jest kulka. Ale nie to wyróżnia grę z tłumu – jest to naprawdę niezły design. Gry logiczne to mój ulubiony gatunek. Uwielbiam głowić się nad rozwiązaniem zadania, odkładać grę obrażony na zbyt wysoki poziom trudności, po czym wrócić do niej po pięciu minutach, bo zagadka nie daje mi spokoju. Tego typu gry to spore wyzwanie dla inteligencji, a ja po prostu lubię wyzwania. Jaki jest Logic Ball? Elegancki. To ta sama idea, co w Ice Floe czy Move, ale w całkiem innej formie graficznej. Wprowadzono także małe odstępstwo od normy i klocków na planszy jest tyle, że kulka nie jest w stanie z niej wylecieć. Niuans? Takie podejście sprawiło, że gra jest jeszcze trudniejsza. Dzięki odpowiedniemu designowi mamy natomiast wrażenie gry w coś elitarnego. Rewelacja. To nie jakaś prosta gierka, a wysiłek intelektualny dla prawdziwych mężczyzn :) Serio, tak to wygląda, a poziom trudności tylko w tym utwierdza. Dobór kolorów sprawia wrażenie profesjonalnego produktu – mamy tutaj tło w stylu metalicznym, a w świecie smartfonów chociażby obudowy metaliczne od dawna robią spore wrażenie. Dodatkowo ekran wyboru plansz jest bardzo gustowny, a jednocześnie minimalistyczny.  Jeśli lubisz gry logiczne, musisz spróbować Logic Ball. Gra jest dostępna do pobrania za darmo. Aktualizacja Po napisaniu tej recenzji odezwał się do mnie twórca gry. Okazało się, że jest to polska produkcja. Niezwykle mnie to cieszy. Dodatkowo poinformował mnie, iż gra dostępna jest również na Windows Phone.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 