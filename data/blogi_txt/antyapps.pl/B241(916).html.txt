10.11.2011 O Dark Incursion już pisałem wypowiadając się o grze raczej w superlatywach. We wszystkich opisywanych elementach raczej nie mam grze nic do zarzucenia, ale jak wiadomo jest jeszcze jeden ważny element, którego trzeba doświadczyć samemu. Właśnie po to na AntyApps pojawia się recenzja Dark Incursion.  Jak się w to gra? Zacznijmy od największej wady produkcji, czyli sterowania. Z jakiegoś powodu twórcy nie zastosowali typowego analoga, ale stworzyli coś na wzór strzałek poruszających się za palcem, czyli mamy tylko kilka możliwych ustawień. To bardzo duży problem, bo gra często wymaga precyzji – unikanie strzałów przeciwnika, przeskakiwanie pomiędzy platformami i inne podobne rzeczy, które robimy w tego typu grach. Z czasem można się przyzwyczaić, ale były momenty, w których frustrowałem się na sterowanie dość konkretnie, bo psuło to po prostu zabawę. Gdyby nie to, to Dark Incursion mogłoby być moją ulubioną grą na iOSie przez kilka najbliższych dni. Projekt sam w sobie jest bardzo ambitny i czerpie od najlepszych w gatunku, czyli Metroida i Castlevanii. Co prawda nie ma tu tak rozbudowanych projektów plansz, jak w tamtych grach, ale nadal jest sporo do zobaczenia i to za kilka Euro, a nie kilkadziesiąt.  Stylistyka retro również bardzo mi odpowiada. Nie tylko przyłożono się do pixelowego wyglądu postaci, ale również sporo pracy wykonano w kwestii otoczenia i samych przeciwników. Mamy tu takie dziwne połączenie nowych technologii – lasery, karabiny, mechy i „magii”, z której możemy np. budować lodowe bloki, by wskoczyć wyżej. Czy warto? Trudno jednoznacznie powiedzieć. Gdy już się człowiek przełamie i przestanie denerwować na sterowanie to Dark Incursion wciąga i dostarcza dużo frajdy. Pokazałem grę znajomemu, który grał we wszystkie wcześniejsze Castlevanie na DSie i nie mogłem wyrwać mu iPada z rąk, pomimo tego, że ciągle narzekał na to, że postać robi nie to, co on chce. Niestety Dark Incursion nie ma wersji lite, żebyście mogli samemu sprawdzić w czym leży problem i czy Wam to konkretnie przeszkadza. Na szczęście jest nadzieja, bo twórcy obiecują aktualizację z poprawkami odnośnie sterowania i jak tylko się ona pojawi to będę mógł Wam z czystym sumieniem polecić Dark Incursion. Link do pobrania (cena 2.39 Euro – wersja uniwersalna). Gra powinna się również ukazać do końca listopada na Android Markecie. 