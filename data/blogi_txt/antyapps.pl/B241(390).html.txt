06.09.2013 Studio Beamdog, znane z odświeżenia jednej z największych gier RPG wszech czasów – Baldur’s Gate, poinformowało o zamiarze kontynuowania swojej przygody w świecie Zapomnianych Krain. Informacja o reedycji drugiej części Baldur’s Gate krążyła w sieci już od dłuższego czasu, ale oficjalne potwierdzenie znalazła dopiero w komunikacie wydanym z początkiem września przez Beamdog. Baldur’s Gate II: Enhanced Edition trafi na komputery stacjonarne (PC i MAC) już 15 listopada. Nieco dłużej poczekamy na wersje mobilne (przeznaczone na iOS i Androida). Ile? Jeszcze nie wiadomo, ale mając w pamięci doświadczenia z wielokrotnie przekładaną premierą części pierwszej, nie jestem specjalnym optymistą. Podobnie jak miało to miejsce w przypadku pierwszej Enhanced Edition, nowe wcielenie BG II oprócz podstawowej przygody zawierać będzie dodatek (Tron Bhaala) oraz przygotowaną przez Beamdog dodatkową kampanię (The Black Pits 2: Gladiators of They). Jeżeli koncepcja „kampanii” nie zmieni się w stosunku do znanej z pierwszej części Black Pits, możemy spodziewać się co najwyżej serii walk pozbawionych praktycznie całkowicie linii fabularnej. W Baldur’s Gate II: Enhanced Edition nie mogło zabraknąć nowych bohaterów, których będziemy mieli szansę dołączyć  do swojej wesołej kompanii. Tym razem padło padło na pół-elfiego dzikiego maga, zbrojnego pół-orka, mnicha oraz poszukiwacza przygód i złodzieja w jednej osobie. W mobilnej wersji gry odblokowanie dodatkowych towarzyszy przygody będzie się zapewne wiązało koniecznością uiszczenia „symbolicznej” opłaty. Osobiście do Baldur’s Gate II: Enhanced Edition podchodzę bez specjalnego entuzjazmu. Pecetowa wersja BG II jest jedną z moich ulubionych gier komputerowych (zaraz obok BG I oraz HoMaM III), ale doświadczenie nabyte przy okazji wydania przez Beamdog pierwszej części Wrót Baldura (kilkukrotnie przekładana data premiery, usunięcie gry z AppStore, do dziś brak obiecanej polskiej wersji językowej, brak zapowiedzianych poprawek, nadal nie wydana wersja na Androida) każą podchodzić mi do obietnic składanych przez Trenta Ostera i ekipę z dużym dystansem. 