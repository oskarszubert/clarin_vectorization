02.10.2012 Aplikacja do łączenia tekstu z wybranym zdjęciem to nie odkrycie Ameryki ani wyprawa na Księżyc. Takich produkcji jest całkiem dużo, ale nie brakuje im również użytkowników, gdyż dzisiejsza kultura obrazkowa wciąż wspiera się słowem pisanym – całe szczęście. Nie ma więc problemu ze znalezieniem aplikacji tego typu, jest problem ze znalezieniem dobrej. Dzisiaj chciałbym Wam przedstawić aplikację, która w moim mniemaniu, za dobrą uznana być może. Zwie się Text*, a więc nieszczególnie odkrywczo. Na co pozwala nam ta aplikacja? Zasadniczo łączy wybrane zdjęcie z określonym tekstem oraz dostarcza nam narzędzi do edycji jednego i drugiego. Zacznijmy więc od samej nawigacji aplikacji, która jest niezwykle prosta. U góry mamy wysuwany pasek narzędzi do zdjęcia, u dołu edytor tekstu oraz opcje zapisywania i dzielenia się pracą. Oprócz tego, w trakcie edycji tekstu pojawiają się dodatkowe narzędzia po prawej i lewej stronie ekranu.  Po wybraniu konkretnego zdjęcia możemy przejść do jego edytora, w którym znajdziemy szereg funkcji dopasowujących foto do naszych potrzeb. Oczywiście nie zabrakło wszelkiej maści filtrów, pogrupowanych w kilka kategorii. Pierwsza, ogólna jest dostępna za darmo, 3 pozostałe można wykupić. Oprócz tego możemy ustawić jasność obrazka, kontrast, nasycenie, wyostrzenie, dodać rozmycie czy poprawić jego tryb (na przykład na nocny). Gdy już dostosujemy zdjęcie nie pozostaje nam nic innego, jak dodać w wybranym miejscu tekst. Napis możemy oczywiście swobodnie przemieszczać i obracać. Oprócz tego możemy ustawić jego przejrzystość, kolor, rodzaj czcionki, rozmiar i wstawić cień. Funkcje są dobrze pogrupowane i korzystanie z nich jest bardzo proste. Co ważne, aplikacja jest w języku polskim. Co więcej można powiedzieć o Text*? Cóż, jest to bez wątpienia całkiem niezły kreator obrazu i tekstu, z ciekawymi funkcjami edycji. Aplikacja działa szybko i płynnie, a praca z nią jest bardzo wygodna. Nie ma w niej jednak nic nadzwyczajnego, co odróżniałoby ją od wielu jej podobnych. Nie mogę jednak odmówić jej, że działa, tak jak powinna. Normalnie kosztuje 0,79 euro, ale teraz jest w promocji i można ją dostać za darmo. Polecam do wypróbowania. Ocena: 4+ 