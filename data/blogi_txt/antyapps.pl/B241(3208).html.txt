18.01.2013 Misją organizacji pozarządowej World Wide Fund for Nature jest powstrzymanie degradacji środowiska naturalnego na Ziemi i stworzenie przyszłości, w której ludzie będą żyli w zgodzie z otaczającą ich przyrodą. Swoje cele WWF stara się realizować na wiele sposobów. Jednym z najbardziej oczywistych jest docieranie do społecznej świadomości za pośrednictwem środków masowego przekazu – prasy, radia, telewizji, internetu, a ostatnio… aplikacji mobilnej przeznaczonej na iPad’a.  Wydana przed kilkoma dniami oficjalna aplikacja WWF Together to małe cyfrowe dzieło sztuki (przy czym przymiotnik małe nie odnosi się do rozmiaru programu zajmującego… ponad 500MB). Rozpoczyna się od krótkiej, ale bardzo efektownej animacji, której towarzyszy udany motyw muzyczny. Filmik wprowadzający, podobnie jak cały interfejs został oparty o motyw origami – ikony w menu, model kuli ziemskiej, tła oraz część elementów interaktywnych – wszystkie te detale w mniejszym bądź większym stopniu nawiązują do tradycyjnej sztuki składania papieru wywodzącej się z Chin. WWF Together to zdjęcia, filmy, animacje, mapy, ciekawostki i cała masa innych materiałów. W aplikacji nie znajdziemy niedoróbek czy materiałów niskiej jakości – wszystko zostało dopięte na ostatni guzik, a jakość multimediów jest najwyższej próby. Podczas eksploracji programu użytkownik poznaje zagrożone gatunki zwierząt – na chwilę obecną jest to 11 gatunków, a kolejne mają pojawić się wkrótce.  Aplikacja została podzielona na dwa główne moduły. Pierwszy (ten, w którym poznajemy dokładnie 11 gatunków zwierząt) został opisany przeze mnie powyżej. Drugim elementem WWF Together jest interaktywny model kuli ziemskiej, na którym zaznaczono miejsce występowania gatunków zagrożonych. W tym miejscu użytkownik może uzyskać informacje o szacowanej ilości zwierząt żyjących na wolności oraz zorientować się w jakim rejonie świata można spotkać dany gatunek.  Poznawania cyfrowego świata WWF Together potrafi wciągnąć. Aplikacja oferuje kilka niespodzianek dla szczególnie ciekawskich macaczy ekranów, a poznanymi historiami zagrożonych gatunków użytkownik może podzielić się ze znajomymi za pomocą popularnych serwisów społecznościowych (Facebook   Twitter). Program jest do pobrania za darmo. Polecam! 