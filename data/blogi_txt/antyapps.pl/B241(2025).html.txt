21.11.2013 Powoli acz sukcesywnie zaciera się granica między tabletami a smartfonami. Coraz cieńsza jest również linia oddzielająca komputery od tabletów — coraz częściej możemy do naszego urządzenia podłączyć w pełni funkcjonalną, fizyczną klawiaturę, dzięki czemu komfort pracy nieporównywalnie się zwiększa. No i właśnie, skoro zacierają się różnice w systemach, to musi za tym iść kolejny element. Mobilne sprzęty które kiedyś służyły jedynie do konsumpcji treści coraz lepiej nadają się do ich tworzenia. Wysokiej rozdzielczości aparaty i kamery to wierzchołek góry lodowej, a z każdym dniem pojawiają się programy wzbogacające ich funkcjonalność. Jak Media Converter, który pozwoli Wam zmienić format multimediów z poziomu smartfona lub tabletu. Samo zainstalowanie aplikacji to tak naprawdę pierwszy krok. Już przy pierwszej próbie jakiejkolwiek zamiany okaże się, że program jest bezużyteczny tak długo, jak nie pobierzemy do niego zestawu dodatkowych kodeków. Te również znajdziemy w Google Play, gdzie skierowani zostaniemy już z poziomu programu. Po dociągnięciu dodatkowych kilku megabajtów dodatkowych danych, nareszcie możemy przejść do akcji. Aplikacja pozwala na zamianę kodowania zarówno plików audio jak i wideo. Obsługuje większość najpopularniejszych formatów, w tym mp3, mp4 (mpeg4,aac), ogg (theora, flac), 3gp (h263, aac), avi (mpeg4, mp3), mpeg (mpeg1, mp2), flv (flv, mp3) oraz wav. Z poziomu programu możemy także przyciąć do potrzebnej nam długości materiały, by wykorzystać je później choćby jako dzwonek dla połączeń przychodzących czy innych alarmów. Oprócz samego wyboru formatów, możemy także doprecyzować poszczególne opcje, w tym między innymi bitrate, ilość klatek na sekundę czy rozdzielczość. Praca programu jest bezproblemowa, no a jeśli chodzi o jej efektywność, wszystko zależy od mocy obliczeniowej naszego urządzenia. Wszyscy prawdopodobnie zdajemy sobie doskonale sprawę, że wysokiej klasy komputerów domowych w tym zadaniu nie zastąpią, ale radzą sobie całkiem dobrze. Wizualnie program nie zachwyca i nie jest to najwyższa półka jakościowa pod względem wizualnym i projektu interfejsu, ale jest… poprawnie. I działa — a to przecież w tym przypadku jest najważniejsze, nie jest to komunikator czy program do obsługi SMS, byśmy zaglądali doń kilka razy dziennie. Aplikacja Media Converter dostępna jest na platformie Google Play całkowicie za darmo. 