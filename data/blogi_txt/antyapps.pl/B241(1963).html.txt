28.10.2013 Puszczanie latawców kojarzy mi się z beztroską sielanką i latami młodości (choć poza „latawcopodobnymi” produktami z nadmorskich straganów, nie było mi dane pokierować latającą konstrukcją z prawdziwego zdarzenia). Twórcy gry Kite Run podeszli do tematu jednak w zupełnie inny sposób. Wirtualny latawiec jest tu symbolem nadziei w post-apokaliptycznym świecie ogarniętym przez wojnę. Jedyny kolorowy akcent w postaci sześciennego obiektu unoszonego przez wiatr, na tle czarno-białych ruin miast, mimo prostej grafiki, naprawdę robi wrażenie. Dodając do tego niepokojącą muzykę, otrzymujemy wyjątkowo klimatyczną grę, która potrafi wciągnąć i na dłuższą chwilę zatrzymać nas przed ekranami smartfonów i tabletów. Rozgrywkę rozpoczynamy od połączenia z Facebookiem. Nie jest to konieczne, żeby rozpocząć rozgrywkę, jednak umożliwia obecność naszego imienia i nazwiska na tabelach wyników. Jeśli jednak wolicie pozostać anonimowi i nie czujecie potrzeby współzawodnictwa z innymi graczami, spokojnie możecie rozpocząć rozgrywkę bez łączenia gry z serwisem społecznościowym. Grę rozpoczynamy dysponując jedynie sześciennym latawcem, jednak zaoszczędzając odpowiednią liczbę monet, możemy kupić kolejne modele o lepszej sterowności i szybkości lotu. Sama rozgrywka polega na jak najdłuższym utrzymaniu latawca „przy życiu” podczas podróży w górę ekranu. Do wyboru będziemy mieli dwa tryby sterowania: dotykowy oraz rozpoznający ruch naszego mobilnego urządzenia. Muszę przyznać, że rzadko kiedy wybieram tę drugą opcję w podobnych grach, jednak w przypadku Kite Run kontrola została dopracowana w obydwu przypadkach, dlatego niezależnie od rozwiązania, które wybierzecie, sterowanie latawcem powinno być wygodne.  Poza nieruchomymi przeszkodami na planszy czekają na nas różne rodzaje bomb, toksyczne chmury, wyładowania elektryczne i ruchome pułapki. Żeby wyrównać nasze szanse, zadbano również o power-upy, które możemy kupić za określoną kwotę odliczoną z uzbieranych monet. Do naszej dyspozycji będzie między innymi magnes przyciągający pieniądze, wydłużenie czasu oczekiwania na naloty bombowe, przyspieszenia, tarcze ochronne czy dodatkowe życia.  Kite Run nie jest może szczególnie innowacyjny, jeśli chodzi o gry polegające na jak najdłuższym locie w stronę górnej krawędzi ekranu, jednak siłą tego tytułu jest klimat, jaki tworzą szare szkice otoczenia oraz towarzysząca rozgrywce oprawa dźwiękowa. Jeśli więc nie grozi wam jesienna depresja, którą gra mogłaby spotęgować, szczerze polecam sprawdzenie Kite Run na swoich smartfonach. Tytuł dostępny jest za darmo w Google Play oraz App Store. 