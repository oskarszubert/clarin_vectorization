06.09.2013 Przez otwartość systemu w Androidzie nawet bez specjalnego kombinowania możemy sobie pozwolić na więcej, niż w przypadku największych konkurentów — Windows Phone oraz iOS. Bez specjalnej gimnastyki mamy możliwość przeglądania zawartości naszych urządzeń, stąd w oficjalnym sklepie z aplikacjami można do woli przebierać w menadżerach plików. Te na ogól prześcigają się w funkcjach, szczycąc się coraz bardziej zaawansowanymi opcjami. Autorzy Sliding Explorer postawili zaś na prostotę i minimalizm. Ich propozycja to żaden rozbudowany menadżer plików, a najzwyklejsza w świecie ich przeglądarka. Pozwalająca nawigować między folderami, dodawać je do ulubionych by móc szybko dostać się do interesujących nas lokalizacji, a także wykonywać podstawowe operacje na plikach. Podstawowe, to znaczy: kopiowanie, wycinanie, zmianę nazwy oraz ich usunięcie. Nie zabrakło także możliwości tworzenia folderów i samych plików, jeżeli chcielibyśmy zaprowadzić w pamięciach naszych urządzeń nowe porządki. Ponadto wybranymi dokumentami możemy się dzielić z innymi zainstalowanymi na smartfonie czy tablecie programami. Sliding Explorer pozwala także na kompresję oraz dekompresję plików.  W ustawieniach również specjalnie nie poszalejemy. Poza zmianą sortowania (do wyboru trzy warianty: alfabetycznie, według typu oraz wagi), możemy włączyć pokazywanie ukrytych dokumentów, podgląd obrazków, ikon z *.apk oraz dostęp do plików roota. Same podstawy, ale jestem święcie przekonany, że dla wielu użytkowników urządzeń z Androidem na pokładzie będą to funkcje w zupełności wystarczające. Domyślam się, że część z Szanownych Czytelników podniesie zaraz głosy, że podobne operacje mogą robić bez instalowania żadnych dodatkowych programów. To prawda, warto jednak mieć na uwadze fakt, że Android nie ma wiele wspólnego ze spójnością. Różne wersje systemu, nakładki, dodatki — nie wszystkie mają je w standardzie, a nawet jeśli niekoniecznie muszą być tak proste, estetyczne i inuicyjne. Bo pod kątem projektu również nie mam do programu żadnego “ale”. Sliding Explorerowi nie mam absolutnie nic do zarzucenia — jest bardzo ciekawą propozycja w swojej klasie, jeżeli jednak oczekujecie po nim funkcjonalności podobnej do bardzo przeze mnie cenionego Solid Explorera to lojalnie uprzedzam, że to zupełnie inna filozofia programu. Aplikacja dostępna jest za darmo na platformie Google Play. 