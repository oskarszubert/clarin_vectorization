31.07.2012 Koniec miesiąca to czas podsumowań. Z wielkiej trójcy systemów mobilnych przedstawiono już najciekawsze propozycje lipca dla Androida i Windows Phone. A co z iOSem? A dziękuję, wszystko w porządku. Oto top 10 najlepszych aplikacji na iUrządzenia w tym upalnym miesiącu. Solar to jedna z najciekawszych aplikacji do określania aktualnej pogody, jaką znajdziemy w AppStore. Intuicyjny i niezwykle designerski interfejs tej aplikacji przywołuje na myśl inną znaną produkcję: Clear. Jasno przedstawione, podstawowe informacje dotyczące temperatury i zachmurzenia oraz zmieniające się tło w zależności od warunków atmosferycznych – te elementy wyróżniają aplikację z tłumu. Agenda Calendar – bardzo dobra alternatywa dla natywnego kalendarza. Doskonale przemyślana nawigacja, duży wybór narzędzi, integracja z takimi usługami, jak Kalendarz Google czy iCloud. Interesujący i pożyteczny moduł szybkich powiadomień o zmianach terminów. Jeżeli poszukujecie dobrej aplikacji typu kalendarz, to koniecznie wypróbujcie Agenda Calendar.  Shopp – dla wszystkich tych, którzy wybierają się na zakupy i potrzebują aplikacji, która pomoże im stworzyć odpowiednią listę, a mają już dość Listonic. Shoop to aplikacja graficznie niezwykle dobrze przygotowana, a przy okazji niezwykle prosta i użyteczna. Between to coś dla zakochanych par: spersonalizowany komunikator dla dwóch osób, dzięki któremu porozmawiacie ze swoją drugą połówką, stworzycie albumy zdjęć, zapiszecie ważne chwile i daty. Bardzo dobra koreańska produkcja, godny konkurent dla Pair.  DreamWorks Dragons: TapDragonDrop to gra dla fanów (ale nie tylko) doskonałej animacji „How to Train Your Dragon”. Ta gra zmieni pojęcie psa pasterskiego na zawsze: dosiądź swego smoka i zagoń rozproszone owce w bezpieczne miejsce wykorzystując liczne smocze atrybuty. Świetna rozrywka na długie godziny.  Little Fox Music Box to niezwykła aplikacja na iPada, która połączy wszystkie pokolenia. Jest to bajkowa, interaktywna pozytywka: 3 klasyczne piosenki w dwóch trybach (tradycyjnej i karaoke) okraszone niesamowitą oprawą graficzną. Dla wszystkich dzieci od 3 do 130 lat.  artCircles to produkt, dla tych, którym sztuka nie jest obca i obojętna. Aplikacja posiada niebagatelny interfejs, który aż prosi się o to, aby z niego korzystać. I mimo, że jest to de facto internetowy sklep to może być również świetną bazą inspiracji.  Walking Dead: The Game od Telltale Games. Tego tytułu raczej nikomu nie trzeba przedstawiać. Przygotujcie się na apokalipsę nieumartych w raz z pierwszym tytułem serii, który niedawno trafił na iOSa. Walcz z sojusznikami przeciwko falom zombi. Pierwsza część skupia się wprawdzie głównie na podejmowaniu decyzji, ale i tak dla fanów serii pozycja obowiązkowa.  Major Mayhem to darmowa gra, w której wcielamy się w tytułowego żołnierza, który po telefonie od prezydenta rusza na wojnę aby ocalić swoją ukochaną. Przed nami 45 poziomów, w których będziemy zmagać się z przeróżnymi przeciwnikami (od ninja po mumie), w różnych lokalizacjach z wykorzystaniem całego arsenału. Prosta, ale wciągająca, niepozbawiona dreszczyku emocji, dobra rozrywka.  Na koniec dla wszystkich fanów sportu, którzy bez wątpienia śledzą obecnie zmagania naszych reprezentantów na Olimpiadzie: wybór najlepszych aplikacji do obserwowania igrzysk przygotowany przez Marcina. Polecam.  Oto top 10 najciekawszych i wartych wypróbowania aplikacji na iOSa. Następne podsumowanie już za miesiąc. 