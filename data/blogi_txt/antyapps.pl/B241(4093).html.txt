10.05.2013 Rzuć wyzwanie znajomym lub sprawdź swoje siły z graczem z drugiego końca świata w szaleńczej gonitwie z bykami po wąskich uliczkach południowego miasteczka. Brzmi interesująco? Nie tylko brzmi, ale i rzeczywiście tak jest – nowa gra od Zyngi, o wiele mówiącym tytule: Running with Friends ujrzała właśnie światło dzienne. Running with Friends to runner, w którym możemy zmierzyć się ze znajomym ze szkolnej ławki, czy też z nawet najbardziej odległego miejsca na świecie (o ile tylko jest w nim dostęp do internetu). Wyzwanie rzucić możemy znajomym z Facebook’a (po uprzednim udzieleniu zgody aplikacja skorzysta z naszej listy znajomych), losowo wybranym graczom lub konkretnej osobie (o ile tylko znamy jej nick w świecie gry). Dzięki podziałowi rozgrywki na tury ilość jednocześnie trwających pojedynków jest nieograniczona. Jak wygląda to w praktyce? Pierwszym krokiem jest znalezienie chętnych do gry. Jeżeli nie mamy konta na FB lub nie lubimy rozdawać swoich danych osobowych na lewo i prawo, możemy skorzystać z dobrze działającego algorytmu, który automatycznie znajdzie nam przeciwnika. Odbywa się to bardzo sprawnie i już po chwili moja lista  wzbogaciła się w kilku chętnych do dostania batów oponentów. Każdy rozpoczęty pojedynek jest podzielony na trzy rundy, a zwycięzcą zostaje ta osoba, której uda wygrać się dwie spośród nich. Musimy zdać sobie sprawę, że przyjęty przez twórców model rywalizacji sprawia, że jeden trzy-rundowy pojedynek może równie dobrze trwać kilka minut, jak i kilka…miesięcy, a nawet dłużej. Wszystko zależy od chęci i czasu, tak naszego, jak i gracza po drugiej stronie łącza. Świat Running with Friends to jedna z najciekawiej zaprojektowanych krain, z jaką spotkałem się w runnerach przeznaczonych na platformę mobilną. Jest kolorowo, szybko i bardzo różnorodnie. Podczas szalonej gonitwy na ekranie dzieje się naprawdę sporo, a trasa wyścigu jest tak gęsto usłana przeszkodami, że nasze kciuki nie mają co liczyć nawet na kilka sekund wytchnienia. Bieg rozgrywany jest w pełnym 3D, animacje są płynne, a główny bohater błyskawicznie reaguje na nasze gesty, które nakazują mu skręcać, skakać i prześlizgiwać się pod przeszkodami. W ostatecznym rezultacie liczy się nie tylko dystans, jaki udało się nam pokonać, ale i liczba zebranych punktów. Gra dostępna jest w AppStore za darmo. Niestety spory niesmak budzi ponadprzeciętna liczba reklam i banerów zachęcających do kupna przeróżnych ulepszeń, jakie towarzyszyć nam będą podczas poruszania się po menu Running with Friends. Link do wersji gry na iPhone’a oraz iPod’a Touch znajdziecie poniżej, natomiast RwF HD, czyli wersję gry zaprojektowaną z myślą o posiadaczach tabletów możecie pobrać stąd. 