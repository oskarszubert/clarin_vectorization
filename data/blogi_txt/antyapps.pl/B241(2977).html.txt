26.11.2012 Przeglądanie PDFów czy innych dokumentów na ekranie iPhone’a bywa bardzo irytujące. Po prosty urządzenie to ma za mały ekran, i tyle. Dlatego przyjemność z czytania na nim jest niemal zerowa. Czasami jednak musimy wyświetlić jakieś dokumenty na naszym telefonie i wtedy posiadanie dobrego czytnika jest bardzo ważne. AppStore oferuje całą gamę przeróżnych aplikacji do czytania PDFów, o darmowym Adobe nawet nie wspomnę. Ostatnio jednak natknąłem się na aplikację, która od razu przykuła moją uwagę swoją użytecznością. Mówię tutaj o PDF Expert, aplikacji dostępnej zarówno na iPhone’a jak i iPada, ale niestety w dwóch osobnych wersjach. Ja osobiście testowałem ją na telefonie i muszę przyznać, że aplikacja spisuje się naprawdę dobrze i chyba stanie się moim podstawowym czytnikiem PDFów. Co w niej znajdziemy? Zacznę może od managera plików, który jest bardzo przejrzyście i prosto urządzony. Zasadniczo możemy dzięki niemu filtrować dokumenty ze względu na nazwę lub datę, wyświetlać je na siatce lub za pomocą list. Nie jest nic odkrywczego, ale po wejściu w edycję dostajemy listę dodatkowych funkcji, takich jak możliwość otworzenia pliku w innej aplikacji, zmianę jego nazwy, przesunięcie go, skopiowanie, wysłanie mailem czy „zapakowanie”, oczywiście możemy tworzyć foldery. Dodatkowe funkcje są dobrze skategoryzowane, co ułatwia do nich dostęp. Oczywiście najważniejszy jest sam tryb czytania plików. I tutaj też się nie zawiodłem. Wprawdzie czytanie czegokolwiek na tak małym ekranie to masochizm, ale czasem trzeba. Możemy więc czytać pionowo lub poziomo tekst, a gdy powiększamy obraz aplikacja szybko i dobrze wyostrza czcionkę. Dodatkowo możemy zablokować widok tekstu, dodać własny podpis, przeszukać pod kątem wybranych słów, jak również dodać zakładkę. Aplikacja pozwala również na podkreślanie i zaznaczanie treści, kopiowanie jej lub dodawanie notatek. Notatki oczywiście można synchronizować i można mieć do nich dostęp z poziomu specjalnej listy. Sam dokument wczytuje się nadzwyczaj szybko a przewijanie jest płynne.  Dodatkowo Expert pozwala nam na zobaczenie ostatnio czytanych dokumentów, przesyłanie plików za pośrednictwem Wi-Fi prosto na nasz komputer, jak również wspiera takie aplikacje, jak Dropbox, Google Drive, mail, iDisk i wiele innych. W ustawieniach możemy ustawić hasło, możemy również określić niektóre dodatkowe funkcje w czytniku i managerze plików. Sama aplikacja ma dobrze przygotowany i prosty interfejs nastawiony na łatwe wyszukiwanie dokumentów i wykorzystywanie narzędzi samego produktu, działa szybko i płynnie. Jeżeli miałbym się doszukiwać minusów, to chyba musiałbym wskazać przede wszystkim cenę. Aplikacja kosztuje prawie 10 dolarów. To, jak na PDF readera całkiem sporo. Wprawdzie niewiele można zarzucić tej produkcji, ale też nie jest tak, że PDF Expert dostarcza nam jakiś wysublimowanych narzędzi, a przynajmniej nie w wersji dla iPhone’a. Ewentualnie grupuje dobrze znane narzędzia i dba o to, aby rzeczywiście dało się z nich wygodnie korzystać. Jest to spora zaleta tej aplikacji, ale czy warta 10 dolarów? Jeżeli szukacie po prostu aplikacji, na której od czasu do czasu chcielibyście móc otworzyć PDFa, to myślę, że cena tego produktu jest zbyt wygórowana, szczególnie w wersji na smartfona. Ale jeżeli poszukujcie dobrze i szybko działającej aplikacji do intensywnej pracy, to PDF Expert może nie być wcale złym wyborem. Pomijając samą kwestię ceny, aplikacja ta jest naprawdę użyteczna. 