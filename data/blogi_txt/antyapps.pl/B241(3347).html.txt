20.12.2013 Jeszcze jedna zaprojektowana typowo na mobilną modłę produkcja trafia do biblioteki opisanych w naszym serwisie produkcji. Tym razem na widelcu przygody nietypowego kota, który jak na porządnego czterołapa przystało, żadnej rybie nie odpuści. Dlatego też czas najwyższy zabrać się do roboty i złowić wszystkie znajdujące się pod pokładem naszego statku smakołyki. Przy okazji zbierając także wszystkie skarby, a co! Jeżeli macie dobre wyczucie odległości i odrobinę refleksu, to żadna z przygód kociego kapitana nie powinna być dla Was większym problemem. Cały połów odbywa się za pomocą… kotwicy. Tę zarzucamy w morskie otchłanie i teraz zaczyna się prawdziwe wyzwanie. Musimy zmusić nieustannie kołyszącą towarzyszkę by każdorazowo poleciała tam, gdzie nam się zamarzy. Stąd też napisałem, że refleks jest bardzo ważny — kiedy kotwica znajdzie się w pozycji której chcemy ją puścić dalej, musimy kliknąć w ekran i przytrzymać na nim palcem. Tak długo jak go nie oderwiemy, kotwica będzie zmierzać w wyznaczonym kierunku. I tak do momentu, aż dotrzemy do naszej upragnionej zdobyczy. Oczywiście samo łowienie ryb byłoby zdecydowanie za łatwe — żołądek może i pusty, ale co z portfelem? Tutaj z pomocą przyjdą nam zatopione skarby w postaci mieniących się złotych monet oraz całych skrzyń wypełnionych po brzegi błyskotkami. Wciąż nie robi to na Was wrażenia? Zatem dodajmy jeszcze presję czasu — gdy postawicie sobie za cel przejście poziomu z najlepszym możliwym odznaczeniem, będziecie musieli wykazać się nie tylko precyzją, ale i prędkością w podejmowaniu działań. I chyba nikogo specjalnie nie zaskoczę, jeśli napiszę że wraz z kolejnymi wyzwaniami dochodzą kolejne elementy urozmaicające rozgrywkę, ale także podnoszące coraz wyżej poprzeczkę. Graficznie Captain Cat może i nie powala na łopatki, ale to kolejna naprawdę solidnie skrojona produkcja, do której od strony technicznej przyczepić się nie można. Jest bardzo poprawnie, jednak w żadną stronę się nie wyróżnia. Wielki szacunek dla twórców, że darowali nam wersję na małe ekrany, która ze względu na specyfikę rozgrywki, byłaby po prostu uciążliwa i niewygodna. Jednocześnie ograniczyli liczbę potencjalnych nabywców, ale myślę że solidnie zadbali o procent zadowolonych graczy :-). Kilkadziesiąt plansz w podstawowym trybie zabawy plus kilka innych opartych o tę samą mechanikę daje nam w sumie masę godzin świetnej zabawy. Jeżeli lubicie niezobowiązujące logiczno- zręcznościowe produkcje, Captain Cat powinien trafić w Wasze gusta. Od siebie gorąco polecam tym bardziej, że jeszcze przez chwilę grę można pobrać za darmo (standardowa cena to 1,79 euro). 