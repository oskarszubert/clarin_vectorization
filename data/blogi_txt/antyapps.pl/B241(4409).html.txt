11.01.2012 Telefony próbują zastąpić nam wiele elementów życia – od notesów po odtwarzacze muzyki czy wszelkiego rodzaju źródła wiedzy. Rozumiem, że dobrze wiedzieć ile kalorii ma pączek i do tego znajdziemy na pewno niejedną aplikację, jednakże nigdy w życiu nasz telefon nie zastąpi nam trenera weryfikującego nasz progres i sprawdzającego czy dobrze wykonujemy ćwiczenia. Może nas jednak zmotywować do tego wysiłku i tak właśnie ma działać Two Hundred Situps.  To jedna z kilku typów aplikacji tego typu znajdujących się na markecie/Appstorze. Oprócz brzuszków są jeszcze przysiady i oczywiście pompki, więc jeśli szukacie innych ćwiczeń to powinny być odpowiedniki tej aplikacji również wydane przez tego samego producenta. Formuła jest prosta i sprowadza nas do programu treningowego, w którym określamy swoje początkowe umiejętności i jesteśmy wrzucani na jeden z trzech poziomów. Potem dostajemy listę serii konkretnych ćwiczeń, które danego dnia musimy wykonać. Ostatecznie po kilku tygodniach walki powinniśmy osiągnąć poziom ponad 200 brzuszków na poziomie pierwszym oraz 400 na poziomie trzecim. Żeby nas zmotywować do pracy program udostępnia statystyki w postaci jasno pokazującego progres grafu. Jest też lista pytań i odpowiedzi pomocniczych, które powinny pomóc osobom trenującym oraz informacje o poprawnej postawie w trakcie ćwiczenia. Całość jest dość ascetycznie wykonana, ale sprawdza się, bo nie ma tu niepotrzebnych upiększaczy, a to co ważne (nasze wyniki i kolejne cele) jest pokazane w kluczowym i widocznym miejscu. Czy warto? Odpowiedź na to pytanie zależy oczywiście od Was, ja mogę powiedzieć, że program spełnia swoje zadanie – daje nam kolejne cele, pokazuje sukcesy i motywuje do dalszej pracy. Kosztuje jednakże 1.59 Euro i jeśli macie go po tygodniu rzucić w kąt to lepiej te drobne dołożyć do karty na basen, siłownię czy jakiekolwiek inne miejsce, gdzie będziecie mogli uprawiać sport. W tej aplikacji nie ma nic magicznego to po prostu przepisany program treningowy, który znajdziecie na stronach internetowych, ale co ważne mamy go zawsze pod ręką i jest on niejako spersonalizowany pod nas. Link do aplikacji (iPhone, 1.59 Euro). Link do aplikacji (Android, 4,15zł). 