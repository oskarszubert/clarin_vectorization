27.11.2012 Dodawanie napisów do zdjęć stało się ostatnio niezwykle popularnym trendem, a przynajmniej tak by można wywnioskować po liczbie nowo pojawiających się aplikacji, skupiających się tylko na tym zadaniu. Tego typu produkcje już kilkukrotnie były opisywane na łamach Antyappsa, ale dziś chciałbym zainteresować Was jeszcze jednym pomysłem na to, w jaki sposób można wykorzystać tę ideę. Aplikacja nazywa się Overgram i jej podstawowym i zasadniczo jedynym zadaniem jest umożliwienie nam dodawania napisów do zdjęć z wykorzystaniem ciekawych czcionek. Aplikacja jest w gruncie rzeczy darmowa, ale, jak zwykle w tego typu produkcjach, nie obejdzie się bez wewnętrznych opłat. To, co jednak spodobało mi się niezwykle w tej aplikacji, to nie sam pomysł, który jest stary i oklepany, ale przede wszystkim design tego produktu. Jak więc działa i prezentuje się Overgram? Przede wszystkim po uruchomieniu aplikacji dostajemy mozaikę z wszystkich naszych zdjęć, które mamy na telefonie. Dzięki temu nie musimy przechodzić specjalnie do albumu, aplikacja już to za nas zrobiła (o ile jej na to pozwoliliśmy). Z poziomu tej karty możemy również zrobić nowe zdjęcie.  Gdy wybierzemy już którąś z fotografii, możemy ją jeszcze przyciąć, nim trafi ona do naszego edytora tekstu. Gdy już to się stanie przechodzimy do specjalnego widoku. W nim zastosowano dość ciekawe, pół kołowe menu, wysuwające się z prawej strony. Na co ono nam pozwala? Przede wszystkim, oprócz oczywiście ustalenia treści tekstu, który dodajemy do naszego zdjęcia, możemy zmienić czcionkę napisu. Czcionek jest całkiem sporo i prezentują się bardzo interesująco, jednak gdyby nam nie wystarczył podstawowy wybór możemy oczywiście jeszcze dokupić ich więcej. Oprócz czcionki ustalamy również rozmiar napisu i jego kolor, jego justowanie, a także swobodnie dobieramy miejsce, w którym napis ma się pojawić. Po ukończeniu pracy możemy ją zapisać w telefonie lub posłać na Instagram. Czego brakuje mi w tej aplikacji? Skoro już mamy aplikację skupiającą się tylko na tak prostym zadaniu, to dobrze by było, gdyby na przykład oferowała filtry na zdjęcia czy możliwości rotacji napisu. Poza tym aplikacja dodaje do zdjęcia własny watermark i jego usunięcie też kosztuje. Generalnie jednak Overgram spełnia swoją rolę, poza tym działa bardzo szybko i płynnie, a jego interfejs i grafika są na wysokim poziomie. Aplikacja ta może się podobać, a skoro jest za darmo, to czemu by jej nie wypróbować? Dlatego mogę polecić Overgram na jazdę próbną, co niniejszym czynię. 