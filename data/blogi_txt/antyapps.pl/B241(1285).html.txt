13.12.2013 Przeglądarka Firefox jest na desktopach niemal ikoną walki o nowoczesną i szybką sieć www. Dziś Lisek jednak podupadł trochę na zdrowiu i został prześcignięty przez konkurencyjnego Chrome. Mozilla nie składa jednak broni, czego rezultatem jest chociażby premiera wersji z numerem 26. Pomińmy jednak kwestię desktopów i skupmy się na nowościach, które wprowadzono do przeglądarki na Androidzie, a jest ich tutaj niemało. Główną nowością wydania numer 26 jest odświeżona strona domowa programu. Mozilla postarała się, bo wprowadzono tutaj stylistykę typową dla Holo UI. W rezultacie całość wygląda teraz bardzo nowocześnie i jest przystępniejsza. Łącznie znajdziemy tutaj cztery ekrany: historię, popularne (ten jest wyświetlany na początku), zakładki oraz do przeczytania. Na ostatnim znajdziemy artykuły ze stron www, których nie mieliśmy czasu „skonsumować” i przeznaczyliśmy do późniejszej lektury. Działa to na zasadzie popularnych schowków sieciowych, jak np. Pocket. Między wszystkimi ekranami możemy się przełączać, przeciągając po prostu poziomo palcem. Dodatkową nowością jest tutaj możliwość przypinania miniaturek stron, co uchroni przed ich utratą.  Nowy Firefox to również zintegrowane dynamiczne wyszukiwanie Google’a, dzięki czemu nie musimy już wpisywać pełnych haseł do pola wyszukiwania, bo program będzie nam automatycznie podsuwał te najpopularniejsze. Szereg usprawnień wprowadzenie do modułu ustawień nowego ekranu „Ustawienia wyszukiwania”, gdzie oczywiście możemy skonfigurować wyszukiwarki, z których korzystamy. Duży postęp dokonał się również pod maską. Nowy Firefox ma teraz lepiej współpracować z urządzeniami opartymi na platformie Tegra. Osobiście tego nie testowałem, ale różnica jest podobno widoczna na wszystkich wersjach chipów Nvidii – począwszy od wersji nr 2, a na najnowszej czwórce skończywszy. Co więcej nowy Firefos wspiera teraz chipsety Intel x86, co ma się również przełożyć na wzrost wydajności. Znaczące usprawnienia widać również w testach SunSpider, gdzie różnica w stosunku do poprzedniego wydania wynosi ok. 140 ms.  Z mniej istotnych nowości warto wymienić dalsze prace nad implementacją obsługi WebRTC, a także naprawę obsługi Adobe Flasha na urządzeniach z Androidem 4.4. Naturalnie też wyeliminowano szereg błędów i luk, które negatywnie wpływały na stabilność i zabezpieczenia przeglądarki. Firefox 26 to bardzo solidna aktualizacja. Nowy ekran domowy prezentuje się naprawdę dobrze i jest znacznie bardziej funkcjonalny od poprzedniego. Różnice w wydajności również są widoczne gołym okiem, ale co najważniejsze z Liska mogą swobodnie korzystać teraz posiadacze urządzeń z układami Nvidia Tegra oraz Intel x86. Tylko czy to wystarczy, aby zagrozić pozycji takim mobilnym gigantom, jak Dolphin czy Opera? 