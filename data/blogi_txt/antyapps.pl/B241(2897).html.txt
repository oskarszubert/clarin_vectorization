15.05.2012 Jako dziecko bardzo lubiłem papierową twórczość. Na składaniu samolotów spędziłem prawdopodobnie połowę podstawówki, a drugą opracowywałem różnego rodzaju ulepszenia, które sprawiłyby, że to właśnie mój twór poleci najdalej na szkolnym korytarzu. W gimnazjum, po raz pierwszy zobaczyłem serial Prison Break: Skazany na Śmierć, a to było równoznaczne z powrotem papierowych składanek z racji powtarzającego się motywu łabędzia składanego przez głównego bohatera seiralu. Niestety nigdy nie udało mi się stworzyć równie doskonałego ptaka. Dziś mam szansę na nadrobienie zaległości wraz z aplikacją Origami.  Aplikacje autorstwa Sergeya Burlakova to programy, które krok po kroku pokazują jak dojść do zamierzonego celu. W Airplanes oraz Origami autor pokazuje odpowiednio jak wykonać papierowe samoloty oraz dzieła rodem z książek o chińskiej sztuce składania papieru. Nie byłoby w tym nic nadzwyczajnego, gdyby nie fakt, że pokazywane kolejno kroki są animowane, a tuż pod grafiką znajdziemy krótki opis wykonywanych działań. Na wstępie, w obu programach znajdziemy kilka domyślnych poradników, więcej pobierzemy bezpłatnie ze specjalnie przygotowanego Download Center. Programy utrzymują się z reklam, które jednak nie utrudniają samego korzystania z aplikacji. Wygląd Airplanes oraz Origami jest niemalże identyczny… i bardzo dobrze ponieważ tego co dobre nie należy za bardzo zmieniać. Obsługa programów jest intuicyjna, przeglądanie materiałów wygodne, a interfejs sam w sobie jest bardzo przejrzysty.  Zdaję sobie sprawę, że raczej nie rzucicie na bok obowiązków i nie oddacie się składaniu papierów, jednak jeżeli macie w swojej rodzinie młodsze rodzeństwo bądź własne dzieci – pomyślcie o nich. Prawdopodobnie sami dobrze wiecie jak wiele trudu sprawia złożenie czegokolwiek z papieru. Zarówno Aiplanes jak i Origami pobierzecie z AppStore bezpłatnie. 