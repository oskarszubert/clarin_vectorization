06.07.2012 Tak, to już ten moment, to już piątek po południu! To chwila, w której zaczyna się weekend, po którym znów nastąpi poniedziałek… ale na razie nie ma sensu o tym myśleć. Teraz pora na relaks. Jedni sięgną po książkę, inni po film, ktoś pojedzie nad wodę, a ktoś w góry. Ale jedno jest pewne, dzisiaj jest wieczór imprez. Czy to na mieście czy na domówce, tę aplikacje warto mieć przy sobie. GetDrunker to niezbędnik każdego imprezowicza (pełnoletniego oczywiście), a i barman raczej nie byłby zawiedziony. Czym jest GetDrunker? To nasz podręczny poradnik, jakiego zrobić drinka. Aplikacja jest niezwykle prosta w swoim pomyśle i budowie, a przy okazji miła dla oka. Otóż na pierwszej karcie otrzymujemy zestaw różnych napoi i alkoholi w postaci obrazków, od coli po whiskey, od sprite’a po piwo. Następnie wybieramy te, które znajdziemy w naszej lodówce, lub po prostu chcielibyśmy zobaczyć w naszym drinku. Na podstawie naszego wyboru aplikacja generuje szczegółową listę potencjalnych napitków.    Każdy drink ma oczywiście swoją nazwę, pokazane są również napoje, które wchodzą w jego skład, a także podany jest przepis i proporcje mieszania alkoholi. Aplikacja wprawdzie jest po angielsku, ale wątpię, aby ktokolwiek miał problem ze zrozumieniem, co trzeba zrobić, aby wypichcić dobrego drinka. Z dodatkowych funkcji dostajemy opcję naszych ulubionych. Wybrany napój oznaczamy, a jakże by inaczej, serduszkiem. W ten sposób pod ręką mamy nasze ulubione drinki oraz sposoby ich przyrządzenia. Aplikacja ma również wbudowaną wyszukiwarkę, gdybyśmy chcieli poszukać danego napitku wprost po nazwie. Moduł wyszukiwania generuje nam również alfabetyczną listę drinków. Spoglądając tylko na nią można sobie uświadomić, jak duża jest baza tej aplikacji.    GetDrunker to wzorcowy przykład dobrego poradnika. Graficznie dopracowany, z dużą bazą przepisów, intuicyjny w nawigacji oraz bez zbędnych opcji. Skrojony tak, aby udzielić nam odpowiedniej informacji, ale również w ten sposób, aby nie musieć się przebijać przez tonę tekstu. Bardzo dobra aplikacja na weekend i wszelkie imprezy, również te w środku tygodnia. Aplikacja kosztuje tylko 0,79 euro. Hmm, co by tu wybrać na dzisiejszy wieczór? Ocena: 5 