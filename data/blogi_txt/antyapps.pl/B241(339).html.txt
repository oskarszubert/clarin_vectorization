07.12.2011 Caveman to prosta platformówka, w której poruszamy się jaskiniowcem. Jest to ten typ platformówek, gdzie główny bohater idzie automatycznie do przodu i nie da się go zatrzymać, co jest jednocześnie uproszczeniem gry i utrudnieniem rozgrywki. W grze przychodzi nam omijać przeszkody, jak i walczyć z takimi przeciwnikami jak smoki. Caveman pod względem założeń bardzo przypomina opisywaną już przeze mnie grę Doodle Dash. Podobnie jak w tamtym tytule, także i tutaj główny bohater wciąż porusza się do przodu, a naszym zadaniem jest albo omijanie przeszkód za pomocą skoku, albo zaatakowanie wroga za pomocą broni. Przycisk odpowiedzialny za skok znajduje się w dolnym lewym rogu ekranu, a za atak – w prawym dolnym. W grze mamy możliwość korzystania z takich broni jak włócznie czy kamienie, a przeszkodami są nie tylko przepaście, ale i rozpalone ogniska. Jak można się domyślić, gra nie posiada jakiegoś większego przesłania czy nawet fabuły. Jest to prosta platformówka, która pozwala zabić wolny czas i zmierzyć się z samym sobą, gdyż głównym wskaźnikiem rozgrywki jest przebyty przez jaskiniowca dystans.  Jeśli szukacie prostej i darmowej platformówki, Caveman może Wam się spodobać. Z pewnością będzie to także odpowiednia gra dla młodszego rodzeństwa czy własnych dzieci. Jeśli jesteście zainteresowani tym tytułem, zachęcam do instalacji. 