03.02.2014 Strategie i wszelkiego rodzaju gry typu tower-defence nie są moją najsilniejszą stroną. Oczywiście wszystkie klasyczne pozycje znam, szanuję i w dużej mierze mam odhaczone na liście zaliczonych tytułów, jednak nie należę do najmocniejszych głów i zdecydowanie częściej sięgam po bardziej zręcznościowe gry. Evil Moon moon wymaga nie tylko zaplanowania naszych akcji, ale także nieco zręczności, bo przez cały czas samodzielnie sterujemy i żonglujemy różnymi rodzajami broni, przy okazji starając się nie dopuścić, by wrogie siły przedarły się do naszej bazy.  Tuż po rozpoczęciu gry musimy dać sobie radę z pierwszą falą napierających w naszym kierunku przeciwników. Stopniowo wraz z kolejnymi falami i dochodzącymi elementami rozgrywki, autorzy zapoznają nas ze świeżymi opcjami w postaci krótkich samouczków zamykających się w kilku słowach. Jak się jednak okazuje — to wystarcza, bo mechanika zabawy jest niezwykle intuicyjna i naprawdę trudno się tam pogubić.  Rozpoczynamy od jednej broni w naszym arsenale, prostej wyrzutni rakiet miotającej pojedynczymi pociskami. To na dobry początek, bo nieustannie dochodzą kolejne. Wśród nich śmiercionośne lasery czy meteoryty które po zderzeniu z gruntem serwują wybuch potrafiący rozprawić się z kilkoma przeciwnikami jednocześnie. Gdy już uporamy się z płotkami zawsze nadchodzi czas na walkę z bossem — tradycyjnie silniejszym i sprytniejszym niż wcześniejsze fale. Oprócz tego że nieustannie dostajemy nowe bronie, wszystkie je możemy — a nawet powinniśmy — ulepszać. Większa moc, szersze pole rażenia, zwiększona liczba pocisków — to tylko przykłady. Oczywiście do zakupów przyda nam się nieco wirtualnej waluty, tę możemy zarabiać tocząc boje, ale również nabywać w ramach zaimplementowanych mikropłatności, z których raczej przyjdzie skorzystać każdemu, kto zechce podjąć wyzwanie i skończyć przygodę. No, pod warunkiem że nie zobaczy sensu w powtarzaniu tych samych misji kilkadziesiąt razy pod rząd…  Evil Moon może nie należy do specjalnie odkrywczych pomysłów. Jest jednak przyzwoicie skrojonym tower defence ze steampunkowym klimatem, w którym przyda się nie tylko myślenie kilka kroków do przodu, ale także odrobina zręczności i szczęścia. Albo inwestycji w postaci ulepszonych broni. Gra dostępna jest całkowicie za darmo na platformie Google Play — należy się jednak liczyć z tym, że czekają tam na nas nie tylko reklamy, ale również zestawy mikropłatności. 