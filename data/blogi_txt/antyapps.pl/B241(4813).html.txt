06.02.2012 Smartfony zastępują nam telewizory, konsole, klientów emaila czy czytniki książek elektronicznych. Przyzwyczaiłem się już do tego, że na każdym kroku dowiaduję się o kolejnym zastosowaniu urządzenia, które na codzień noszę w kieszeni. Jednak pomysł zamiany ekranu dotykowego w touchpad oraz klawiaturę do sterowania komputerem naprawdę mnie zaskoczył. Najciekawsze jest jednak, że nie jest to jedynie idea, a sprawnie działający projekt o nazwie Mobile Mouse. Opisywane tu narzędzie to prawdziwy kombajn. Zamiana ekranu w gładzik, rolkę i klawiaturę to jedno, zastosowanie multimedialne to druga kwestia. Do codziennej pracy pierwsza grupa funkcji spokojnie wystarczy. Funkcje multimedialne dostępne są natomiast w płatnej wersji… i to właśnie tutaj Mobile Mouse pokazuje pazury!  Jak widać na powyższym filmiku, program może stać się pilotem do komputera, za pomocą którego możemy sterować muzyką, odtwarzanym filmem wideo, a także uruchamiać bezpośrednio programy w systemie. Dzięki dopasowanemu interfejsowi oraz eleganckiemu designowi Mobile Mouse staje się naprawdę godnym uwagi narzędziem, w przeciwieństwie do takiego Texdro, gdzie pomysł był świetny, ale wykonanie kulało. Aplikacja na smartfona to jedno, a serwer aplikacji na komputerze to drugie. Ten jest dostępny na oficjalnej stronie w wersji dla Mac OS oraz Windowsa. Widnieje tutaj także link do wersji na Linuksa, jednak jest ona nieoficjalna, stworzona przez społeczność. W efekcie na moim Ubuntu nie dało się uruchomić poprawnie tego narzędzia. Mobile Mouse komunikuje się z komputerem za pomocą sieci LAN. Z tego powodu momentami zdarzają się opóźnienia, jednak całość i tak prezentuje się całkiem nieźle. Efekt potęgują takie fakty jak wykorzystanie ekranowego multitoucha. Zachęcam do wypróbowania darmowej wersji. Jeśli spodoba Wam się to narzędzie, zawsze możecie wtedy kupić wersję pełną – kosztuje około dziesięciu złotych.   Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 