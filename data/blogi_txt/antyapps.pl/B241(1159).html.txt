16.05.2013 Ile razy chcieliście przed posłaniem dalej, czy publikacją w sieci, upiększyć swoją fotkę różnymi kosmicznymi efektami, ale brakowało Wam do tego narzędzi, bo tekstury z Pilxr-o-Matica (czy obecnie raczej Pixlr Express) nakładaliście już dziesiątki razy? Nie przejmujcie się, na nim świat się nie kończy, zawsze możecie ozdobić swoje zdjęcia innymi narzędziami. Jedną z świeższych propozycji, która pozwala uzyskać naprawdę interesujące efekty jest LensLight!  Jak tytuł aplikacji sugeruje, skupia się ona na temacie optyki, czyli po prostu próbuje naśladować efekty które uzyskujemy przy klasycznej fotografii kombinując z różnymi źródłami światła. Zdjęcia do edycji możemy zarówno wykonywać na bieżąco, jak i importować je z biblioteki grafik które trzymamy na naszym urządzeniu. Następnie z galerii kilkudziesięciu efektów wybieramy, który chcielibyśmy nałożyć na naszą fotkę i gotowe. Następnie pozostaje nam tylko dostosowanie go do naszych preferencji. Gestami rozsuwania i zsuwania palców je powiększamy i pomniejszamy, zaś wskazując miejsce na fotce ustalamy punkt odniesienia, od którego wszystko się zaczyna i gdzie się kończy. Nie zabrakło także opcji obrotów i kilku innych elementów, przez co ten sam filtr można nakładać tak, że zawsze będzie wyglądał zupełnie inaczej. Jakby tego było jeszcze mało, to każdy z nałożonych filtrów możemy jeszcze dodatkowo edytować dzięki kilku prostym zabiegom: zmianie ich palety barw oraz modyfikacji jasności, aspect ratio czy gammy.  Oprócz efektów świetlnych, w programie znalazło się także miejsce dla kilku filtrów kolorystycznych. Nie ma tego dużo i w znacznej mierze są to dostępne właściwie w każdej, nawet najprostszej, aplikacji do edycji zdjęć dodatki typu przyciemniane krawędzie czy jeden wariant sepii. Od biedy można dodać nawet kilka tekstur, ale nad nimi nie mamy żadnej kontroli — ani nad położeniem, ani też intensywnością, przez co ich użyteczność wypada naprawdę marnie. LensLight nie jest żadnym zaawansowanym narzędziem do obróbki grafiki, na pewno nie może nawet stanąć w szranki z produktami takimi jak chociażby Snapseed, że już o mobilnej wersji Photoshopa nie wspomnę. Ale miał się skupiać na nakładaniu efektów świetlnych, no i z tym radzi sobie naprawdę nieźle. Ich galeria jest naprawdę pokaźna, do tego na różnorodność narzekać nie można — jeżeli chcesz urozmaicić swoje grafiki przed posłaniem ich w świat, to jest naprawdę godna pozycja, w której wyśmiewana przez lata flara (ang. lens flare) jest jedną z wielu. Aplikacja dostępna jest w AppStorze za 1,99$. 