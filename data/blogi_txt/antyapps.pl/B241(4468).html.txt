06.02.2012 W ciągu ponad 20 lat bycia graczem zdarzyło mi się już różne rzeczy ratować. Najbardziej podstawowy schemat to oczywiście ziemia, ziemianie, a także księżniczka. Ale raz na jakiś czas wpada jakaś bardziej oryginalna fucha. To takowych z pewnością należy ochrona… ołówka. Nie byle jakiego, ale żółtego HB, z różową gumką, na dodatek posiadającego wielkie oczy oraz nienaganny uśmiech. Przywitajcie bohatera Save the Pencil.  W tej grze naszym zadaniem jest przeprowadzenie tytułowego ołówka przez kartki zeszytów w kratkę, linie czy też, o zgrozo, papieru milimetrowego! Taki podział światów wymyślili sobie autorzy. W każdym z nich czeka kilkanaście plansz, co łącznie daje okrągłą liczbę 60 zadań do wykonania. Na czym one polegają i przed czym musimy HB-kumpla bronić? Otóż przed złowieszczymi spinaczami! Linijkami! Gumkami! A i to nie wszystko – możecie więc wyobrazić sobie jak poważna jest sytuacja. Nasz ołówek musi zaś połączyć wszystkie punkty znajdujące się na planszy i ostatecznie dojść do czerwonego. Cały proces został jednak odpowiednio urozmaicony, dzięki czemu poza zwykłymi kropkami (niebieskie) mamy np. żółte, na które można wejść więcej niż jeden raz. Przeciwnicy, z początku statyczni, ruszają się w rozmaity, ale przewidywalny sposób, więc tak musimy dopasować ruchy ołówka, aby na nie nie wpaść. Brzmi banalnie, w praktyce jednak nie do końca takie jest. Wymagane jest przede wszystkim planowanie ruchów do przodu oraz koncentracja i wyczucie czasu – bez tego będziemy często ginąć. Dla urozmaicenia – na koniec każdego ze światów czeka na nas wielki boss (np. wielki spinacz), którego pokonamy „przejeżdżając” po nim odpowiednią ilość razy. Miła odskocznia. Save the Pencil nie brzmi na, nomen omen, papierze jak fascynujący koncept, ale dobre wykonanie gry i oryginalny nawet jak na App Store pomysł skutecznie do tej logicznej pozycji przyciągają. Aktualnie wersja na iPhone’a dostępna jest za darmo, w związku z czym serdecznie polecam. Save the Pencil można pobrać stąd. 