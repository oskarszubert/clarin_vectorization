16.05.2012 Masz bloga, stronę firmową? Dobrze wiedzieć, co o niej mówią w sieci, prawda? Znalazłem rewelacyjne narzędzie, które sprawdza obecność naszej strony w social media. Minimalistyczna aplikacja podaje nam na talerzu wpisy na Twitterze, Google Plus oraz Reddicie, które zawierają linki do naszej strony. Za darmo! Zadziwia mnie to, jak minimalistyczne i proste w użyciu jest to narzędzie. Nie ma tu w ogóle opcji konfiguracyjnych. Możemy ustawić tylko jeden adres strony internetowej, co w przypadku ich dużej liczby może być kłopotliwe. Z drugiej strony jeśli posiadamy jedynie kilka stron, możemy zaglądać do aplikacji raz na jakiś czas, podać URL i zassać najnowsze informacje. Mentions działa niesamowicie szybko, dlatego taki sposób korzystania z narzędzia wcale nie jest niewygodny. Mentions umożliwia wyszukiwanie informacji w najpopularniejszych serwisach społecznościowych, które wymieniłem wcześniej. Z przyczyn oczywistych nie ma w nich Facebooka, wszak tam większość profili jest niedostępna publicznie. Na pierwszym ekranie program wyświetla nam podsumowanie statystyk. Znajdują się tu same liczby. Do następnych ekranów możemy przejść przesuwając ekran w lewą stronę. Bardzo lubię taki sposób nawigacji między poszczególnymi częściami aplikacji. Niesamowicie wygodna i przyjemna metoda dla użytkownika. Na kolejnych ekranach widnieją już konkretne wpisy dotyczące naszej strony. Co fajne w tym programie, że pomimo minimalizmu, jest naprawdę funkcjonalny. Nie wiem, na jakiej zasadzie działa, ale wykrywa adres naszych stron w URL-ach skróconych za pomocą bit.ly czy fb.me. Oprócz obserwowania social media, Mentions pozwala nam także dołączyć do statystyk profil z FeedBurnera. Dzięki temu z poziomu aplikacji będziemy mogli zobaczyć, jak wielu subskrybujących posiada nasza strona. Twórcy zapowiadają rozbudowanie funkcjonalności w kolejnych wydaniach, a także dodanie płatnej, pozbawionej banera reklamowego wersji. Wszystkich posiadaczy stron i blogów zachęcam do pobierania. Funkcjonalność, minimalizm i piękny design. Poezja!  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 