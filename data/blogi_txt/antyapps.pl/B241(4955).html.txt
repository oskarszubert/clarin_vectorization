24.10.2012 Wystrój pulpitu to ważny element każdego urządzenia — właściwie spoglądamy na niego za każdym razem gdy sięgamy po dany sprzęt. I nie ma różnicy czy chodzi o smartfon, tablet, telefon czy konsolę — to pierwsze co widzimy po jego włączeniu. Dlatego też warto dbać o to, by widok był przyjemny. Ale wiadomo, że wszystko, nawet jeśli jest najlepsze w swojej klasie, po jakimś czasie się nudzi. Pattrn to ogromna baza wzorów, które idealnie nadają się na pulpity naszych urządzeń z Androidem! Ostatnio o podobnym produkcie pisał Kamil z tym, że Vivid Wallpaper przeznaczony był na system iOS i użytkownik mógł z gotowych elementów stworzyć krój jaki mu odpowiada. Tutaj sprawa jest jeszcze łatwiejsza, bowiem po prostu otrzymujemy dostęp do bazy setek wzorów, które możemy ustawić na pulpitach naszych urządzeń. Na początku Pattrn pyta, czy chcemy skorzystać z opcji automatycznej zmiany tapety. Jeżeli tak, ustawiamy kiedy takowe ma nastąpić (codziennie, a może zmiana przyda się na początku każdego tygodnia?) i ruszamy dalej, do głównego okna aplikacji. Tam czekają na nas trzy zakładki: ostatnio dodane, najpopularniejsze oraz nasze. Pierwszych dwóch chyba tłumaczyć nie trzeba, w ostatniej z zakładek zaś znalazł się dział ulubionych (każdą z grafik możemy oznaczyć gwiazdką, by później szybko do niej dotrzeć właśnie w czeluściach tego folderu) oraz naszych tapet. Czyli tych, które zdecydowaliśmy się pobrać lub przyozdobić nimi smartfony i tablety. Po wybraniu interesującego nas wzoru z listy mamy możemy gestami przesunięcia palca na boki nawigować między kolejnymi wzorami. Kiedy trafimy na jakiś interesujący projekt możemy podzielić się nim ze światem, zapisać w pamięci urządzenia, dodać do ulubionych lub — co chyba najważniejsze w całym programie — ustawić jako tło ekranu! Ale to jeszcze nie wszystko, klikając w dolną belkę otrzymujemy zestaw barw które zostały użyte w danej grafice. Klikając na kolor, możemy również przeszukać katalog programu pod kątem wzorków z użyciem wybranego przez nas koloru! Dobre wzornictwo jest w cenie nie od dziś, podobnie jak dopracowana, wpasowująca się w całość tapeta. Jestem przekonany że z Pattrn wszyscy znajdą coś dla siebie: mali, duzi, starzy, młodzi, mężczyźni, kobiety, miłośnicy zarówno ciemnych jak i jasnych barw; naprawdę jest w czym wybierać! Aplikacja dostępna jest za darmo w serwisie Google Play. Jeżeli macie dość swojego obecnego tła i mimo prób nadal nie udało Wam się znaleźć czegoś na jego miejsce, dajcie szansę ten aplikacji — katalog jest przeogromny! 