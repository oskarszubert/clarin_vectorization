29.05.2012 Programiści bardzo lubią Androida i jestem o tym święcie przekonany, dlatego mam dla nich świetną aplikację, która w bardzo prosty i przyjemny sposób pozwoli na edytowanie kodu przy pomocy telefonu. Jednak to nie wszystko – 920 służy nie tylko do przeglądania i edytowania kodu w przyjemny sposób – pozwala także na czytanie ebooków i plików .txt. Sporo, prawda? Opcji, które oferuje 920 Text Editor jest dużo, dużo więcej niż jesteście w stanie sobie to uzmysłowić. Zwykły edytor kodu na Androida po prostu zaszokował mnie swoimi możliwościami. O kolorowaniu składni dla większości popularnych (ASP, ActionScript, C/C++, C#, Erlang, Frink, HTML/XML/WML, CSS, Javascript, Java, JSP, Perl, PHP, Python, Shell/Bash, Lua, SQL, VB/VBS, Tcl, TeX/LaTeX, Verilog) języków chyba nie muszę wspominać, bo wydaje się to być czymś normalnym. Jednak do tego mamy podgląd dokumentów w kartach (rozwiązanie łudząco podobne do tego z Doplhin HD), numerowanie linii i wskazywanie na „niewidzialne” znaki, użyteczny pasek narzędzi, dzięki któremu szybko stworzymy nowy plik, skopiujemy obecny i tak dalej, i tak dalej. Co więcej, dzięki 920 możemy także poruszać się po pamięci telefonu, więc nie potrzeba drugiego, dodatkowego programu do zarządzania kartą. 920 Text Editor jest niesamowity, bo oferuje tak wiele za tak niewiele. Zupełnie tak jak się spodziewaliście – 920 można pobrać z Google Play zupełnie za darmo. Czy warto? Moim zdaniem tak, jest fajny, ładny i działa bardzo zgrabnie, do tego moja ulubiona cena i bardzo ciekawie zrealizowane UI – cytując klasyka – to kawał dobrej aplikacji. 