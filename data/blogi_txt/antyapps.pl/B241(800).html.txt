02.03.2012 Jakiś czas temu opisywałem świetny pomysł ekipy z Poznania, gdzie nauka słówek miałaby miejsce podczas jednej z najczęściej wykonywanych czynności w ciągu dnia – odblokowywania ekranu telefonu. Ówczesna wersja beta była bardziej prezentacją pomysłu niż sensownie działającą aplikacją. Od tamtego czasu zmieniło się sporo. Przede wszystkim EduKoala ma teraz stronę internetową z prawdziwego zdarzenia. Pakiet startowy słówek w aplikacji jest dość ograniczony, dlatego twórcy udostępnili z poziomu strony internetowej możliwość dodawania własnych list słówek. Te po zapisaniu w serwisie widoczne są potem w aplikacji do pobrania przez wszystkich użytkowników. To oczywiście też jest do dopracowania, bo w obecnej chwili daje możliwości do popisu wszelkim grafomanom i wandalom. Możemy jednak naocznie obserwować jak malutkimi krokami idea zamienia się w działający produkt. Zmienił się ogólny design aplikacji – oczywiście na lepsze. Sam ekran odblokowywania nie jest już tak toporny jak był, gdzie momentami aplikacja „nie chwytała”. Pomysł zamiany pasków do przeciągnięcia na bloczki, gdzie ten z poprawną odpowiedzią przeciągamy do góry również jest znacznie lepszy, bo nie cierpimy katuszy, musząc za każdym razem umieszczać palec w innym miejscu ekranu. Było to po prostu niewygodne i odpychało od korzystania z narzędzia. Idąc dalej, EduKoala to już nie tylko odblokowywanie ekranu. W aplikacji pojawił się Quiz, Fiszki, rozpoznawanie mowy, a także quiz czasowy. Pierwszy polega standardowo na wybraniu jednej z czterech odpowiedzi. Fiszek myślę, że nie trzeba tłumaczyć :) Wrażenie robi natomiast funkcja rozpoznawania mowy. Działa to na tej samej zasadzie, co fiszki, z tym wyjątkiem, że nie przypominamy sobie w głowie danego słowa, a musimy je wypowiedzieć. W tym celu została wykorzystana funkcja systemowa Androida. Ćwiczymy zatem nie tylko słownictwo, ale i wymowę. Ostatnia opcja, czyli quiz czasowy, polega na tym, że odpowiedzi nie są wyświetlone w całości, a co około pół sekundy dodawana jest kolejna literka słowa. Im szybciej zgadniemy, tym więcej punktów otrzymujemy. Jak widać, aplikacja cały czas się rozwija i na tym, co mamy teraz, na pewno się nie skończy. Projekt EduKoala brał niedawno udział w konkursie Startup Sauna. Widać zatem zaangażowanie twórców w projekt, który przecież jeszcze nie zarabia – aplikacja jest dostępna do pobrania za darmo, a mimo tego nie wyświetla nawet reklam. Zachęcam do wypróbowania, a po aktualności dotyczące projektu zapraszam na stronę na Facebooku. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 