29.05.2012 Macie już dość różowych, często wulgarnych teledysków, które na co dzień można zobaczyć na YouTube bądź muzycznych kanałach telewizyjnych? Weźcie sprawę w swoje ręce, dosłownie! Wystarczy program Video Star, iPhone oraz dobry pomysł. Zatem… do dzieła! W ubiegły czwartek, twórcy Video Star opublikowali aktualizację swojego programu. Od tego czasu aplikacja jest jedną z najchętniej pobieranych z App Store, a użytkownicy są zachwyceni wprowadzonymi ulepszeniami. Tworzenie własnego teledysku… brzmi poważnie? Nie martwcie się, z Video Star jest to naprawdę dziecinnie łatwe. Interfejs aplikacji jest intuicyjny, a sama jej obsługa, pomimo rozbudowanej funkcjonalności bardzo prosta. Zabawę zaczynamy od wybrania utworu z naszej muzycznej biblioteki. Gdy ten krok mamy już za sobą, zaczynamy poważnie działać. By jednak nie było zbyt „normalnie” tudzież „statycznie”, na zapisywany obraz możemy nałożyć różnego rodzaju efekty specjalne. Czekają filtry, cięcia, przejścia, ramki, a nawet efekty typu green box. Twórcy przygotowali dla nas cały katalog gotowych, darmowych propozycji oraz sklep z efektami płatnymi. Jeżeli natomiast będziecie mieli chwilę czasu na odrobinę więcej zabawy, możecie także stworzyć własny efekt od podstaw, określając kolejne ustawienia.  Muzyka wybrana? Efekty włączone? Zatem rozpoczynamy nagrywanie. Warto zauważyć, że nasz klip może się składać z kilku ujęć, które później zostaną zmontowane w jeden materiał automatycznie. Program bowiem sam dokleja kolejne ujęcia do naszego filmu, a na każde ujęcie możemy nałożyć inny efekt specjalny. Video Star zachwyca możliwościami oraz prostym wykonaniem. Cieszy też fakt, że nawet zaawansowane programy mogą zostać przygotowane za darmo. Aplikację pobierzecie z App Store. 