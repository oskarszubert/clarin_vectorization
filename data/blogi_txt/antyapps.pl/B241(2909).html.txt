01.08.2012 Jest lato, to prawda. Za oknem temperatury, których jako miłośnik zimy wolałbym raczej nie doświadczać — fakt. Sam zawsze po sesji z wiatrakami chodzę przeziębiony, ale skoro sami czytelnicy zaproponowali, by na łamach AntyApps pojawiła się i ta aplikacja, no to cóż mogłem zrobić. Odpaliłem i… oniemiałem. Najprawdopodobniej nie jest to jedyny w całym sklepie Google Play, ale jednak jest — wiatrak. Cooling Fan to idealny przykład programu wybitnie bezużytecznego, którego w mojej opinii nie broni nawet to, że jest ładny. Po włączeniu aplikacji widzimy stojący na jednej nóżce wiatrak, w tle zaś wita nas urocza tekstura. Klikając na urządzenie, włączamy je. Do wyboru mamy dwa poziomy intensywności. Śmigła się kręcą, telefon burczy, a ja niczym zahipnotyzowany wpatruję się w ekran i zastanawiam się, co mogę o tej aplikacji napisać. I chyba się poddaje, bo nie czeka tam na nas nic więcej prócz niewielkiej reklamy na dole. Cooling Fan jest darmowy, jeżeli macie ochotę pobrać tę niecodzienną aplikację z nadzieją, że pomoże Wam ona zasnąć lub w innych celach, nie ma problemu. Ewentualnie jeżeli chcielibyście mnie oświecić do czego takowa może się jeszcze przysłużyć, droga wolna. 