26.06.2012 Chyba wszyscy znają Siri, prawda? Wirtualnego asystenta z kobiecym głosem, który towarzyszy nam przy wykonywaniu codziennych czynności i pomaga sprawdzając pogodę, czy też wyszukując informacje w internecie. Oczywiście tylko wtedy gdy o to poprosimy. Funkcjonalności tego typu przyniósł S-Voice z Galaxy S3, ale ten oficjalnie działa tylko na flagowym modelu Samsunga, więc pozostaje nam szukanie alternatyw. Właśnie taką alternatywą jest Emma. Emma jest fajna. Co prawda jej działanie na razie ogranicza się do tego, że jest „łącznikiem” pomiędzy użytkownikiem, a portalem WolframAlpha, o którym wspominałem jakiś czas temu. Możemy więc zapytać ją „kto stworzył Facebooka” lub „ile lat ma Barack Obama”, ale nie zadzwonimy z jej poziomu do nikogo, ani nie sprawdzimy pogody. Na szczęście plany związane z Emmą są dość ambitne i niedługo może się okazać, że będzie to najfajniejsza tego typu aplikacja w Google Play. Zapytałem autora – Macieja Wilczyńskiego – o parę rzeczy związanych z Emmą. Przede wszystkim o funkcje, które zamierza dodać i kiedy będziemy mogli z nich skorzystać. W najbliższych dniach ma poją pojawić się obrazkowe odpowiedzi (takie jak przy pogodzie w Siri), w przyszłym tygodniu Emma będzie potrafiła dzwonić, wysyłać SMSy, otwierać aplikacje i ustawiać imię użytkownika. Natomiast wkrótce potem będzie potrafiła korzystać z GPS, wskazać trasę z punktu A do punktu B i pokazać nam koordynaty miejsca, w którym jesteśmy. Ambitnie, prawda? Maciej ma nadzieję na to, że przed końcem lipca stworzy z Emmy lepszy odpowiednik Siri. Zapytałem go o jeszcze jedną, ważną rzecz – bo grafiki użyte w programie, do złudzenia przypominają te z iOS – czy nie boi się pozwu od Apple. Odpowiedział, że nie, bo już na dniach Emma będzie miała zupełnie inny wygląd. Moim zdaniem zdecydowanie warto spróbować. Z racji tego, że mogę – to zostanę przy S-Voice, bo tam wszystko działa bezbłędnie. Niemniej Emma zostaje na moim telefonie i będę śledził na bieżąco kolejne aktualizacje, bo to może być naprawdę ciekawa aplikacja. Dodatkowo – jest za darmo w Google Play! 