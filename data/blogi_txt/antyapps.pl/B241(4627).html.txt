19.12.2011 Aplikacje turystyczne wzbudzają coraz większe zainteresowanie. Informatory związane z konkretnymi miejscami czy nawet pojedynczymi miastami coraz częściej pojawiają się w Android Markecie. Wielkopolska to jedna z takich aplikacji, która zawiera bazę atrakcji turystycznych tego regionu w liczbie przeszło dwustu! Ten program jest jednym z najlepszych aplikacji tego typu, z jakimi w ogóle się spotkałem. Zbiera sporo pozytywnych opinii i nie ma w tym nic dziwnego, wszak każda pozycja jest dokładnie opisana i ilustrowana w zdjęcia. Wielkopolska zaskakuje zatem nie tylko liczbą opisanych atrakcji, ale i samymi informacjami ich dotyczącymi. Znajdziemy tutaj krótką historię danego zabytku, godziny otwarcia konkretnego skansenu czy ceny biletów. Każda pozycja jest dodatkowo okraszona zdjęciami i to niejednokrotnie kilkoma, jak nie więcej. Wszystkie atrakcje zawarte w bazie dostępne są w formie jednej listy lub posegregowane na kategorie, takie jak na przykład Muzea, Pomniki czy Punkty widokowe. Mamy tutaj także dostęp do całej mapy regionu z atrakcjami turystycznymi pozaznaczanymi za pomocą pinezek. Sama aplikacja posiada także funkcję nawigowania do konkretnego miejsca z tego, w którym obecnie się znajdujemy. W tym celu wspomaga się Mapami Google. Bardzo ważną zaletą Wielkopolski jest to, że działa w trybie offline. Przy pierwszym uruchomieniu pobierana jest baza atrakcji turystycznych. Są to jednak tylko same opisy, co oznacza, że zdjęcia wybranych miejsc pobierają się na bieżąco jedynie przy połączeniu z internetem. Aplikacja jest darmowa. Zachęcam do jej pobierania nie tylko turystów planujących odwiedzić Wielkopolskę, ale także jej mieszkańców. Sam się do nich zaliczam i aplikacja ta okazała się dla mnie bardzo użyteczna – pomaga poznać region, w którym mieszkam. Warto tu nadmienić, iż program powstał na zlecenie Departamentu Sportu i Turystyki, Urzędu Marszałkowskiego Województwa Wielkopolskiego w Poznaniu.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 