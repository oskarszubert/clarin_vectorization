05.06.2012 Twórcy pobranego ponad 25 milionów razy hitu Mega Jump, o którym jakiś czas temu pisał na AntyApps Szymon, powracają wraz ze swoim bohaterem – Redfordem. Tym razem pomożemy czerwonemu smoczkowi w odzyskaniu porwanego rodzeństwa.  Siostra i brat sympatycznego Redforda zostali porwani przez przerośniętego potwora. Dołącz do czerwonego smoczka w niesamowitej przygodzie. Przemierz kilka światów i pomóż mu w pokonaniu dziesiątek trudności pojawiających się na jego drodze. Znajdź zagubioną rodzinę Redforda i odkryj nowy świat do zbadania idąc tropem skradzionych monet. – Tak w skrócie prezentuje się fabuła najnowszego dzieła studia Get Set Games. Dzieła, w które gra się naprawdę świetnie.  Redford napędzany jest automatycznie. Naszym jedynym, pozornie łatwym zadaniem jest omijanie przeszkód poprzez wybranie odpowiedniego momentu do podskoku oraz zbieranie monet i diamentów, które napotkamy na naszej drodze. W praktyce, to zadanie wcale nie jest takie łatwe i okazuje się, że do niektórych poziomów musimy podejść kilkukrotnie. Sam wygląd gry, bardzo przypomina kultowe Mario, jednak to tylko pierwsze wrażenie. Mega Run zachwyca także grafiką, która została dostosowana do ekranu Retina. Gra wygląda wyśmienicie. Kolorowa scenografia tworzy z przyjemną ścieżką dźwiękową idealny duet, w który po prostu chce się zagrać.  Cztery unikalne światy to w sumie ponad 64 wyjątkowe poziomy, setki sekretów do odkrycia oraz synchronizacja wyników z Games Center oraz platformą Open Feint to główne cechy Mega Run. Gorąco zachęcam do pobierania. Gra jest bezpłatna i znajdziecie ją w AppStore. 