11.05.2012 Weekend uważam za oficjalnie rozpoczęty! Ponieważ prognozy pogody nie należą do najbardziej optymistycznych, warto się wyposażyć w gry, które skutecznie zastąpią nasz popołudniowy wypad na rowery. Moją propozycją na ten weekend jest MazeTilt. Żyroskop zamontowany w iPhonie jest najczęściej używany w przypadku gier samochodowych. Przykład MazeTilt pokazuje, że nie tylko w tym segmencie aplikacji świetnie się sprawdza. W MazeTilt naszym zadaniem jest takie manewrowanie telefonem, by zielony piksel trafił do celu. Musimy jednak pamiętać by za wszelką cenę nie dotknąć ścian labiryntu, ponieważ to wiąże się z natychmiastową przegraną. Twórcy gry, na dobry początek proponują nam trzy poziomy trudności. Każdy z nich na chwilę obecną składa się z 24 poziomów. Liczba ta będzie jednak rosła wraz z kolejnymi aktualizacjami programu.  MazeTilt to kolejny przykład gry, która może nie wyróżnia się najoryginalniejszym pomysłem czy też najpiękniejszym designem, jednak mimo wszystko absolutnie wciąga. Aby umilić nam pokonywanie kolejnych poziomów, po pomyślnym przejściu każdego z nich, na naszym ekranie poza gratulacjami pojawi się także ciekawostka. Tym sposobem dowiedziałem się m.in. że na każdą osobę żyjącą na ziemi przypada 170 owadów, a gdybyśmy chcieli skompresować historię ziemi do jednego roku, era człowieka trwała by tylko 2 sekundy. Zrelaksowani i gotowi spróbować swoich sił? Grę kupicie za 0,79€ w AppStore. 