02.11.2013 W dzisiejszych czasach naprawdę łatwo zgubić się w przepastnych zasobach internetu. Użytkownicy coraz częściej szukają więc najlepszego sposobu na to, żeby wśród milionów newsów, stron czy artykułów odnaleźć wartościowe treści i tylko te informacje, które naprawdę ich interesują. Z pomocą przychodzą nam najróżniejsze serwisy, w których użytkownicy polecają najciekawsze tematy, takie jak Digg czy Wykop, z których również możemy skorzystać w wersji mobilnej. Mamy również najróżniejsze czytniki RSSów lub aplikacje typu Pocket, pozwalające zapisywać ciekawe teksty na później. Topiclay to coś pomiędzy wymienionymi tytułami. Aplikacja dostępna dla użytkowników Androida pozwala wybrać interesujące nas tematy, a następnie na podstawie wprowadzonych haseł przeglądać artykuły z najróżniejszych miejsc w sieci.  Topiclay dopiero zaczął swoją karierę w Google Play, dlatego sporo może się jeszcze zmienić. Apka spodoba się z pewnością tym, którzy cenią sobie prostotę. Menu główne podzielone jest jedynie na wysuwaną z boku zakładkę z hasłami oraz większą, prawą część ekranu, gdzie wyświetlają się tytuły tekstów, nagłówki lub zdjęcia.  Do wyboru mamy trzy widoki. Pierwszy z nich wyświetla artykuły jeden pod drugim niezależnie od kategorii. Każda pozycja składa się tu z tytułu, początku tekstu oraz małej miniatury zdjęcia. Drugi tryb pokazywania to „zakładki” pozwalające odkrywać tylko treści związane z danymi hasłami, jakie wcześniej wybraliśmy do kręgu naszych zainteresowań. W ostatnim widoku na pierwszy plan wychodzą obrazki składające się na układankę z kafelków, gdzie każdy prostokąt to inny tekst.  Porównując aplikację do najlepszego, jeśli chodzi o podobne zastosowanie, programu tego typu, czyli Flipboard, Topiclay wypada niestety słabo. Po wybraniu któregokolwiek z artykułów przenosimy się do ekranu, gdzie przeczytać możemy jedynie fragment tekstu. Aby przejść dalej, musimy odpalić link, który z Topiclay przenosi nas do przeglądarki internetowej i niestety dopiero tam możemy obejrzeć w całości zawartość hiperłącza. Jeśli chodzi o dodatkowe funkcje, teksty możemy dodawać do zakładki „na później” lub udostępnić w wybranych mediach społecznościowych lub innych aplikacjach. Nie zabrakło także opcji blokowania określonych źródeł z których teksty, mimo że związane z wybraną przez nas tematyką, nie są dla nas interesujące.  Przeglądając propozycje, jakie wybrało dla mnie Topiclay, widać, że apka dopiero zaczyna. Ponieważ pozycje takie jak Guardian albo The Observer powtarzają się bardzo często, domyślam się, że twórcy apki nie powiązali z nią jeszcze zbyt wielu źródeł. Teksty są jednak aktualizowane na bieżąco i sprawdzając, co nowego w danej dziedzinie, możemy przejrzeć propozycje, które w sieci pojawiły się kilka godzin wcześniej. Osobiście z pewnością dam Topiclay szansę i zostawię apkę w swoim smartfonie, mimo że daleko jej jeszcze do tego, co oferuje Flipboard. Zobaczymy, w jaką stronę projekt będzie się rozwijał. 