17.09.2012 Nie tak dawno na łamach antyapps.pl pisałem o zalewie aplikacji wspomagających zamawianie taksówek. Jedną z najlepszych jeżeli chodzi o możliwości i cały system działania jest iTaxi. Ten polski startup, podszedł do całego procesu bardzo kompleksowo. Zaoferował platformę nie tylko dla klientów ale i przewoźników, która w dłuższej perspektywie miała zrewolucjonizować podejście do zamawiania taksówek.  O iTaxi pisaliśmy sporo, głównie na łamach Antyweb. Zasady jego działania możecie poznać w tym wpisie,  o tym jak biznes się rozwija (a raczej z czym się boryka) tu, a krótkie przedstawienie wersji na androida tutaj. Co wyróżnia iTaxi na tle konkurencyjnych rozwiązań? Nie jest to zwykła baza danych z adresami i informacjami o położeniu kierowców, a pełny system łączący klienta z taksówkarzem. Tutaj nie musimy nigdzie dzwonić, składamy zamówienie, wybieramy taksówkę, a system zajmuje się resztą. Na każdym etapie mamy wgląd w to gdzie taxi się znajduje oraz możliwość kontaktu z przewoźnikiem.  Aplikacji nie odbiega zbytnio możliwościami od tego co znamy z innych systemów. Interfejs dopasowano do ekosystemu Windows Phone. Jest on bardzo minimalistyczny, a dzięki temu prosty, choć nie zawsze czytelny. Zaraz po uruchomieniu aplikacji pojawia się nam mapa (bing) z naszą pozycją oraz najbliższymi taksówkami (dynamicznie zmieniają swoje położenie). Na dole mamy ikony zamówienia taksówki oraz filtr, a po rozwinięciu dolnej belki dodatkowe opcje. W zależności od tego czy zaznaczymy taksówkę na mapie, czy też nie, klawisz zamów przenosi nas do okna złożenia zamówienia, bądź też listy najbliższych przewoźników. Część tekstu wydaje się być w bardzo niskiej jakości.  Wprawdzie dalej pozostaje czytelny, ale prezentuje się niezbyt okazale. Tyczy się to głównie nazw taksówek i korporacji, zwłaszcza w wynikach wyszukiwania.  Brakuje również podglądu oceny przewoźników. Wersje na pozostałe systemy przedstawiają średnią z ocen przy wynikach wyszukiwani. Problem napotkałem także podczas weryfikacji numeru telefonu. Po wybraniu tej opcji parokrotnie byłem przenoszony do widoku mapy, bez możliwości wpisana kodu. Dopiero za 5 razem pojawiło się okno pozwalające na jego weryfikację. iTaxi to naprawdę przydatne narzędzie dla osób sporo podróżujących taksówkami. Jeżeli Wasze miasto znajduje się w zasięgu tej aplikacji (Warszawa, Wrocław, Gdynia), możecie za jej pomocą zamówić przewoźnika, o wiele dokładniej niż w innych aplikacjach tego typu. Program w wersji na systemy Windows Phone znajdziecie pod tym linkiem. Dostępny jest za darmo. Ocena: 4+ 