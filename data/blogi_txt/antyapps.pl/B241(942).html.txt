16.02.2012 Tej gry chyba nie muszę nikomu przedstawiać. Remedy trochę długo odkładało premierę na Androidzie z uwagi na ciągłe rozszerzanie wersji na iOSa, ale wygląda na to, że właściciele telefonów z systemem od Google’a nie powinni narzekać, bo wszystkie dodatki dostaną już w pierwszej wersji. Można powiedzieć, że to będzie kompletne wydanie i co najciekawsze – Death Rally będzie dostępne za darmo!  http://www.youtube.com/watch?v=JFcVUfAnOaw Jedne z najlepszych wyścigów na iOSie swoją początkową popularność zyskały dzięki bardzo ładnej oprawie graficznej oraz nostalgicznemu podejściu. Wszyscy pamiętamy tę starusieńką grę o nielegalnych walkach na torach i nieczystych zagraniach. Takie pozostało Death Rally, więc liczba 60 milionów ukończonych sesji i 4 milionów pobrań zupełnie nie dziwi. Gracze na cały świecie chwalą Remedy za stworzenie produkcji bardzo dynamicznej, pełnej akcji i bardzo wciągającej. Największym atutem natomiast jest broń – żadna inna gra na iOSie nie pozwala się tak wyżyć podczas wyścigów, jak Death Rally. Mamy tutaj zabawki pokroju miotacza płomieni, rakietnicy, snajperki, wyrzutni min itd.  Na Androidzie gra będzie darmowa w odróżnieniu od wersji iOSowej, która kosztuje obecnie niecałego jednego dolara (była ostatnio w akcji free app a day). Remedy skorzysta jednak z mikropłatności, które zostały zaszyte również w wydaniu na iPhone’ach. Będziemy mogli kupować dodatkowe modyfikatory oraz broń. W wydaniu na Androida pojawi się również możliwość skorzystania ze sponsorowanych akcji z usługi TapJoy. Najważniejsze jednak, że gra pozostanie darmowa i będąc dobrym powinniśmy bez przeszkód móc w nią grać bardzo długo. Od dzisiaj gra jest dostępna dla Kanadyjczyków, a globalna premiera ma się odbyć w marcu. Jak żartobliwie tłumaczy deweloper, potrzebni byli kierowcy testowi, więc Kanada wydała się dobrym miejscem, by ich odnaleźć. Na razie nie wiadomo czy tryb sieciowy dostępny w ostatniej aktualizacji Death Rally pojawi się już od początku w wersji na Androida. 