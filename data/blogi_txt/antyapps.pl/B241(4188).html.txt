13.09.2013 Stało się! Słynna Terraria, czyli dwuwymiarowy Minecraft z elementami platformówki i erpega, w końcu oficjalnie pojawiła się w Google Play. Jakiś czas temu tytuł był już dostępny pod szyldem Zielonego Robota, jednak była to wersja nieoficjalna przeniesiona do Androida przez fana serii, co niestety nie do końca spodobało się twórcom oryginału. Tytuł dostępny jest obecnie za darmo, z możliwością wykupienia pełnej wersji za 5 dolarów. Fani serii z pewnością nie będą żałować, ponieważ z tego, co udało mi się ustalić, przygotowano specjalne achievementy dostępne tylko w tym wydaniu. Tytuł jakiś czas temu oficjalnie wyszedł na urządzenia z systemem iOS, dlatego, jak to bywa przy tego typu produkcjach, tylko kwestią czasu było pojawienie się wersji na Androida. Tym razem nie zapomniano także o użytkownikach Windows Phone, ponieważ gra za jakiś czas pojawi się również dla tego systemu.  Przyznam szczerze, że nie należę do licznej grupy fanów tego tytułu, a wersja na Androida jest pierwszą, w jaką miałem przyjemność zagrać. Dla niewtajemniczonych wyjaśnię, że gra polega na zbieraniu surowców, przetwarzaniu ich w różnych konfiguracjach na przedmioty, pozwalające pokonywać kolejne obszary gry. Pobłażliwie stwierdziłem, że to po prostu dwuwymiarowy Minecraft, jednak Paweł szybko wyprowadził mnie z błędu zastrzegając, że w tym przypadku o wiele większy nacisk postawiono na walkę z przeciwnikami. I faktycznie. Mimo że, delikatnie mówiąc, raczej nie przepadam za tego typu rozrywką, gra mnie wciągnęła.  Myślę, że gra sprawdzi się na urządzeniach mobilnych tak samo jak w przypadku wersji desktopowej. Jak rzadko w przypadku tego typu tytułów, jestem zadowolony z funkcjonowania dotykowego joysticka, którym (o dziwo!) dobrze prowadzi się naszego bohatera. Nie wiem, jak wygoda sterowania wygląda podczas gry zainstalowanej na komputerze, jednak obsługa z poziomu smartfonu lub tabletu sprawdza się naprawdę nieźle. Jeśli chodzi o minusy apki, nie udało mi się połączyć Terrari z Serwisem Google Play. Już w momencie pojawiania się bannerów twórców aplikacji na ekranie wyświeta się komunikat, że łączność jest niemożliwa. Ten sam problem pojawia się, kiedy chcę kupić pełną wersję gry. Apkę testowałem na Androidzie 2.3.3, więc być może na nowszych systemach problem ten nie występuje.  Kolejna po iOSowej odsłona mobilnej Terrari to na pewno gratka dla fanów tytułu oraz okazaja, żeby grę poznali nowi użytkownicy. W tym przypadku wersja mobilna powinna sprostać oczekiwaniom odbiorców i przyjąć się tak samo dobrze jak desktopowy pierwowzór. Jako osoba niezwiązana z tytułem wstrzymam się jednak od oceny i pozostawię ją w rękach osób zdecydowanie bardziej zorientowanych w świecie Terrari. 