20.06.2012 Choć nazwy są bardzo zbliżone, to jednak różnica w nich zawarta doskonale podkreśla, to co dzieli oba tytuły. Minicraft to taki Minecraft tylko, że w wersji mini. Dodatkowo z paroma ciekawymi urozmaiceniami oraz innymi uproszczeniami.  W przypadku tego tytułu warto przybliżyć historię jego powstania. Minicraft, jak już wspomniałem został zaprojektowany przez Notcha, autora Minecrafta. Stworzył ją w przeciągu 2 dni podczas Ludum Dare (konkurs polega na stworzeniu dowolnej gry w przeciągu 48 godzin). Tak więc mamy tutaj do czynienia z ubogim klonem swego starszego brata, a zarazem grą tak inną, by nieść ze sobą wiele godzin fajnego grania. Obie pozycje odróżnia nie tylko grafika. Minicraft posiada jasno zarysowany cel, pokonanie złego Air Wizarda. To on będzie determinował nasze działania. Po drugie, walka jest tutaj kluczowym elementm gry. Właściwie po to wydobywamy i tworzymy nowe przedmioty, aby uzyskać jeszcze lepsze bronie i zwiększyć swoje szanse na przeżycie.  Gra sama podpowiada nam receptury, tak więc nie musimy pamiętać ich na pamięć. Po uzbieraniu odpowiedniej ilość kruszców nazwa przedmiotu zmienia się z szarego na biały, co oznacza że możemy go wykonać. Ponieważ istotnym elementem gry jest walka, musimy dbać nie tylko o nasze zdrowie, ale i poziom zmęczenia. Tak, kopanie oraz używanie wszelakiego rodzaju oręża, męczy naszego bohatera. Wprawdzie energia (sygnalizowana przez pioruny) regeneruje się szybko, to jednak podczas walki, czy też wydobywania daje się odczuć jej spadek. Grafika ma swój niepowtarzalny klimat retro. Zapewne nie każdy dostrzeże i doceni jej urok, ale zdecydowanie ma w sobie „to coś”. Spójny z całością jest też interfejs. Do wyboru mamy dwie rozdzielczości oraz możliwość włączenia minimapy.  Gra jest darmowa oraz pozbawiona reklam. Zajmuje niewiele, więc polecam pobranie i przetestowanie. Jeżeli nie macie telefonów z systemem Windows Phone, a zaciekawił Was ten tytuł, możecie pograć w grę poprzez przeglądarkę. Ps: Gra nie jest oficjalną wersją Minicrafta, tylko portem stworzonym przez fanów. Ocena: 5 