26.04.2012 Gry studia Hexage mają już wyrobioną dobrą markę wśród graczy i zbierają pochwały za ciekawe podejście do klasycznych tytułów i gatunków. Niedawno w moje ręce trafił jeden z tytułów tego studia: Radiant Defense, za pomocą którego Hexage ponownie udowodniło, że jest w stanie tchnąć nowe życie w wydawać by się mogło całkiem wyeksploatowany gatunek. Jeżeli jesteście fanami gier spod znaku Tower Defense, w których to musicie pogłówkować, aby przygotować obronę przed hordami najeźdźców, to Radiant Defense na pewno Was nie zawiedzie. Jeżeli nie, to z tą grą fanami zostaniecie. Radiant Defense eksploatuje ponownie tę konwencję, ale robi to naprawdę wyśmienicie. Wszystko w tej grze działa tak, aby zmaksymalizować przyjemność z rozgrywki i sprawić, że nie oderwiesz się od niej przez długie godziny. Zacznijmy od grafiki. Hexage naprawdę się postarało: żywe barwy, ciekawie wyglądające wieże obronne, bajeczne lokalizacje. Grafika jak na tak prostą grę jest rzeczywiście bardzo dobra i sprawia wiele wizualnej przyjemności. Co najlepsze, wygląda tak samo dobrze na małym ekranie smartphone’a, jak i dużym tabletu, na którym możemy lepiej przyjrzeć się wszystkim szczegółom. Łączy się z nią ciekawa muzyka, która, choć ciągle odtwarzana, wtapia się w tło i nie męczy. Czasami nawet zapominałem, że jakiś motyw przewodni leci.  Przejdźmy jednak do istoty gry, czyli do rozgrywki. Do swojej dyspozycji dostajemy zestaw misji, każda w inne lokacji i o innym poziomie trudności. Aby powstrzymać watahę kosmitów chcących zdobyć nasz przyczółek możemy zbudować 9 różnych wież obronnych, w których znajdziemy zarówno zwykłe działka, jak i lasery, armaty, broń chemiczną czy miotacz ognia. Każdą broń można dodatkowo upgradować. Oprócz tego możemy nasze ciężko zarobione na likwidowaniu alienów pieniądze przeznaczyć w technologię, jak na przykład ośrodek badawczy, dzięki któremu odblokujemy część broni, czy odzyskiwacz pieniędzy z ciał wrogów.  Gra daje nam również możliwość zmieniania trasy najazdu, poprzez dobudowywanie ścian. Jest to niezwykle ważny element, który może zdecydować o przebiegu całej rozgrywki. Oprócz tego na drodze kosmitów możemy postawić dwa rodzaje min. O ile samą grę można pobrać za darmo, o tyle wewnątrz niej znajdziemy specjalne paczki, za które należy zapłacić, a bez których część broni i technologii zostanie dla nas niedostępnych. Warto również wspomnieć o tym, że w każdej chwili nie tylko możemy zresetować całą misję, ale również ostatnie natarcie i to my sami decydujemy, kiedy ono nastąpi, więc mamy czas na spokojnie przygotowanie się.  Twórcy gry postarali się również o to, aby atakujący nas kosmici szybko się nam nie znudzili. Jest ich cała masa i to w różnych odmianach, przez co dobranie odpowiedniej obrony nie jest łatwe. Niektóre są piekielnie szybkie, inne same regenerują swoje życie, inne otoczone są polem siłowym, a czasami wszystko to znajdziemy w jednej postaci. Oprócz tego z każdą kolejną misja napotykamy na coraz to silniejszego bossa i czasami naprawdę trudno jest go zatrzymać.  Radiant Defense jest niezwykle wciągające i wcale niełatwe. Wprawdzie nie jest tak, że nie da się przejść niektórych misji, ale testując tę grę było i tak, że niektóre misje musiałem powtarzać, o ilości powtórek konkretnego ataku nie wspomnę. Dzięki wspomnianej możliwości decydowania o tym, kiedy nastąpi atak, mamy czas na dobre przygotowanie się i naprawdę warto z niego skorzystać, szczególnie pod koniec misji, kiedy mamy już całą gotową infrastrukturę, a tu nagle gra nas zaskakuje nowym kosmitą, na którego dotychczasowa obrona nic nie poradzi. Parę słów o Radiant Defense na Androidzie. Generalnie gra ta działa i prezentuje się tak samo dobrze na wszystkich dostępnych platformach. Testując ją na Androidzie korzystałem z tabletu i choć na początku miałem obawy, jak będzie wyglądać grafika na dużym ekranie, to już po chwili się ich wyzbyłem.  Po Radiant Defense na Windows Phone sięgnął również Paweł Piskurewicz. Oddaję mu głos: Gra w wydaniu na Windows Phone nie odbiega zbytnio od pozostałych. Wszystko, o czym napisał Kamil znajduje odzwierciedlenie także tu. Radiant Defense dysponuje rozbudowaną wersję próbną, która to jest odpowiednikiem wersji darmowej z Androida.  Całość bez problemu chodzi zarówno na urządzeniach pierwszej jak i drugiej generacji, radząc sobie płynnie nawet ze zmasowanym atakiem. Całość  wygląda wyjątkowo pięknie na HTC Titan i jego 4,7 cala. Radiant Defense wspiera też multitasking. Pełna wersja kosztuje 10.49zł. Pomimo, iż Windows Phone oferuje pokaźny zbiór świetnych darmowych Tower Defense, warto zapoznać się z wersją próbną Radiant Defense. Podsumowując. Radiant Defense to świetna gra i godny przedstawiciel tego gatunku. Wszystko w niej jest dopracowane: grafika, dźwięk, rozgrywka, ilość kosmitów, bronie. Zapewnia rozrywkę na długie godziny, bo aby zakończyć misję z trzema gwiazdkami trzeba naprawdę się postarać. Jedyne, co może nieco odstraszać to cena, którą trzeba zapłacić za pełną wersję – mimo wszystko gra ta, to tylko odświeżenie konwencji. Ponieważ jednak nie musicie kupować kota w worku i możecie Radiant Defense pobrać za darmo, więc gorąco Was zachęcam do wypróbowania tej gry. Ocena: 5 A dla niektórych z Was mamy kody dostępu do pełnej wersji Radiant Defense. Kodów mamy 10: 5 na iOSa i 5 na Androida. 8 z nich w najbliższych dniach rozdamy na naszym Facebooku, ale 2 dajemy od razu. Zasada jest prosta: kto pierwszy ten lepszy! iOS: T5RHU7GCLTS8 Android: 3UHLC36MDBJH 