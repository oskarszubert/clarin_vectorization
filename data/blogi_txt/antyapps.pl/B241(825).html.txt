21.11.2012 Rozwiązywanie krzyżówek to dla wielu bardzo przyjemny i zajmujący sposób na spędzanie wolnego czasu. Krzyżówki poprawiają pamięć, rozwijają intelektualnie oraz przyczyniają się do poszerzenia wiedzy. Dzięki całkowicie odświeżonej aplikacji Krzyżówki Plus przeznaczonej na urządzenia mobilne z systemem iOS każdy posiadacz smartfona lub tabletu z logo Apple może je mieć zawsze przy sobie. Aplikacja Krzyżówki Plus na chwilę obecną oferuje użytkownikom 7 pakietów krzyżówek: 3 bezpłatne (w skład każdego wchodzi 5 łamigłówek) oraz 4 płatne tzw. pakiety powitalne – każdy dostępny jest w cenie 0,89 euro, a składa się na niego po 10 krzyżówek. Twórcy programu obiecują częste aktualizacje aplikacji, wraz z którymi pojawiać się mają nowe łamigłówki.  W tworze Warszawskiej firmy Infor IT znajdziesz krzyżówki panoramiczne, klasyczne, kształtne oraz jolki – wszystkie podzielone pod kątem tematyki. Każda krzyżówka jest również przypisana do jednego z pięciu poziomów trudności, dzięki czemu bez problemu dopasujesz jej poziom do swoich umiejętności i oczekiwań. Dodać muszę w tym miejscu, że już dwu- gwiazdkowe łamigłówki oferowane za pośrednictwem aplikacji potrafią przyprawić mniej wprawnych krzyżówkowiczów o niezły ból głowy.  Wpisywanie liter w kratki rozwiązano w bardzo wygodny i intuicyjny sposób. Wystarczy pacnąć w odpowiednie miejsce łamigłówki by podświetlić brakujące hasło. Zamiast tradycyjnej klawiatury u dołu ekranu znajdziemy pole z alfabetem wraz z polskimi znakami. Jedyną zauważoną przeze mnie niedogodnością jest konieczność przewijania większych krzyżówek – rozwiązanie polegające na umieszczeniu stałej belki z literami ogranicza znacznie powierzchnię ekranu, który mógłby być wypełniony przez krzyżówkę. Krzyżówki Plus obsługują zarówno pionową, jak i poziomą orientację ekranu. Użytecznymi dodatkami są również: zegar odliczający czas rozwiązywania łamigłówki, moduł podpowiedzi oraz procentowy wskaźnik ukończenia konkretnej krzyżówki. 