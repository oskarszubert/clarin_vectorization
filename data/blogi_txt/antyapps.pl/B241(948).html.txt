22.07.2013 Kiedyś gry nie były tak rozbudowane jak teraz, a mimo to stanowiły dla wielu z nas wyzwanie. Naciskanie dwóch przycisków w odpowiednich momentach tylko na pozór wydaje się proste i banalne. W gruncie rzeczy rozgrywka oparta na tym modelu może dać sporo zabawy i satysfakcji. Deep Dungeons of Doom to typowa produkcja zainspirowana magią tamtych lat, kiedy to smoki na ekranie przypominały trochę kurczaki, a mroczne podziemia były eksploatowane do granic możliwości. Tak też jest i tutaj, gdzie przyszło nam się wcielić w krzyżowca czyszczącego ziemie krainy fantasy z wszechobecnego plugastwa pozostałego po inwazji potworów. Model zabawy jest prosty. Na specjalnej mapie wybieramy miejsce kolejnej potyczki, a gdy już będziemy na miejscu, musimy na zmianę atakować i się bronić, wciskając w odpowiednich momentach któryś z ekranowych guzików. Po każdym pokonanym przeciwniku pozostają skarby – monety i czasem jakieś artefakty lub mikstury. Do kolejnej komnaty z kolejnym stworem przechodzimy za pomocą pionowego przeciągnięcia palcem. Czasem trafiamy na inne atrakcje, jak pomniki dające zdrowie lub tajemnicze postaci rzucające nic nie mówiące nam hasła. Klimat jest bardzo wciągający, a rozgrywka absorbuje, co jest chyba najważniejszym argumentem przemawiającym za tą produkcją.  Z czasem będziemy mogli wcielić się w innych bohaterów, jak wiedźma czy łotrzyk. Cechują ich oczywiście nieco inne zdolności, ale sposób zabawy sprowadza się do tego samego. Ciekawym dodatkiem jest system rozwijania bohaterów w zamian za zgromadzone w trakcie potyczek złoto. W ten sposób możemy też kupować mikstury i przedmioty. Oczywiście w związku z tym, nie mogło zabraknąć też sklepu, w którym kupimy te złoto za prawdziwe pieniądze. W ten sam sposób możemy też nabyć punkty wskrzeszenia pozwalające wrócić do zabawy w tym samym momencie, w którym zabito naszego bohatera.  Twórcy zadbali też o integrację z usługą Google Play Games, dzięki czemu mamy dostęp do tablicy wyników oraz różnych osiągnięć motywujących do dalszej zabawy. Muszę przyznać, że w praktyce sprawdza się to bardzo fajnie, choć na rywalizację z najlepszymi chyba raczej nie mam szans (albo czasu, by tyle go poświęcić grze…). Grafika jest utrzymana w modnej ostatnio konwencji retro, a więc piksel pogania piksel, a całość wydaje się być całkowitym przeciwieństwem 3D. Rezultat jest średni, choć to pewnie też kwestia gustu. Ja osobiście mam już trochę przesyt tych pikseli i chętnie zobaczyłbym coś z ładną, rysunkową grafiką.  Deep Dungeons of Doom to przyjemna produkcja typu arcade, która przykuje nas pewnie do smartfona na ładnych kilka godzin. Gra ma świetny klimat, ciekawą (mimo, że oklepaną) fabułę oraz przyjemny model rozgrywki. Szkoda, że wypadających ze stworów monet jest tak mało, byśmy prędzej czy później poczuli potrzebę zajrzenia do portfela. 