31.05.2012 Moc obliczeniowa urządzeń mobilnych wciąż mnie zaskakuje. Ciągły rozwój dedykowanych im układów sprawia, że już od dawna grafika trójwymiarowa wpisana jest w ich kanon. Renaissance Blood jest właśnie tą grą, która pokazuje pazurki i moc współczesnych tabletów. Twórcy nie rozwodzą się jakoś specjalnie na temat gry. Wydaje mi się, że jest to raczej twór mający promować sam układ Tegra 3, któremu gra jest dedykowana. Połowa opisu Renaissance Blood w Google Play to rozwodzenie się nad zaletami stworzenia gry pod ten układ Nvidii. Cóż… Czego można się jednak dowiedzieć na temat fabuły? Po śmierci Leonarda da Vinci bohaterowie epoki renesansu rozpoczęli walkę o zdobycie zaprojektowanej przez niego machiny. Posługując się potężnymi rodzajami broni z motywami odwołującymi się do różnych wynalazków Da Vinciego, gracz bierze udział w fascynującej rozgrywce, której reguły ustanawiają nauka i alchemia.  Jak podają twórcy, dzięki wykorzystaniu Tegry w grze mogą występować dynamiczne oświetlenie postaci oraz korekcja gamma zapewniającą bardziej realistyczne obliczenia światła. Mamy tutaj także interakcję z elementami otoczenia dzięki zaawansowanej symulacji fizyki. Brzmi interesująco, na filmiku prezentuje się całkiem nieźle, ciekawe natomiast jak wygląda w praktyce – może któryś z Czytelników zdecyduje się przetestować? Gra jest dostępna do kupienia za około 15 złotych. 