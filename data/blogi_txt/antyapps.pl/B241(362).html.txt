30.10.2013 Od czasów premiery Windows Phone 8 sklep zalały aplikacje wpływające na nasz ekran blokady. Funkcja dodana wraz z nową wersją systemu, choć niedopracowana dała pole do popisu programistom. Sam zawsze mam problem z doborem właściwej aplikacji, tak aby umieścić na nim najważniejsze dane. Niestety, jeszcze nie trafiłem na program idealny, która pozwalałaby dowolnie modyfikować umieszczane na nim treści. AwesomeLock jest blisko, ale to wciąż jeszcze nie to. Pierwsze wrażenie podczas testowania aplikacji nie należało do najlepszych. Już w sklepie AwesomeLock straszy tłumaczeniem, które jest efektem wytężonej pracy translatora. Równie zabawnie wygląda regulamin, potraktowany takim mechanizmem zmienia znaczenie w kluczowych miejscach i wymaga od nas akceptacji. Jeżeli jednak przymkniemy oko na te irytujące detale, otrzymamy bardzo ciekawe narzędzie. Aplikacja składa się z jednego poziomu podzielonego na 5 zakładek, z czego ostatnia to informacje o programie. Pozostałe służą do konfiguracji treści jakie będą wyświetlane na ekranie blokady. Pierwsza to źródła wiadomości. Możemy skorzystać z już przygotowanych (niestety brak wsparcia dla kanałów z naszego kraju), bądź też ręcznie dodać własny. Następnie ustawiamy ilość wpisów (1-2) oraz to czy mają być wyświetlane losowo, czy też najnowsze. Zaraz obok możemy wybrać tło. Dopuszczany jest dowolny obrazek z galerii, bądź też automatyczne tapety bing (dla kilku krajów).  Trzecia zakładka pozwala na konfigurację danych pogodowych. Ręcznie bądź też za pomocą lokalizacji. AwesomeLock bez problemu ustalił moje położenie. Dodatkowo do ekranu blokady możemy dodać wpis o najbliższym wydarzeniu, który zostanie umieszczony nietypowo, na samym dole, pod ikonami powiadomień. Trzeba przyznać że prezentowane treści w większość prezentują się bardzo dobrze. Szkoda że nie mamy możliwość wyboru kilku stylów graficznych czy też ikon, ale zestaw standardowy prezentuje się solidnie. Gorzej wypada interfejs samej aplikacji. Zwłaszcza blade przyciski. Małe problemy może stwarzać także wspomniane wcześniej tłumaczenie. AwesomeLock nie posiada wersji próbnej, a za pełną przyjdzie nam zapłacić 3,49zł. To niedużo, jednak przy sporej konkurencji innych darmowych aplikacji warto zastanowić się nad zakupem. Maksymalną ilość informacji możecie zobaczyć powyżej, na jednym ze zdjęć. Jeżeli właśnie takich danych potrzebujecie, AwesomeLock będzie rozsądnym wydatkiem. 