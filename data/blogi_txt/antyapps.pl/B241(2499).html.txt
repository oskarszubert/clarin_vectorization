25.11.2013 Programy do kontroli wydatków stają się coraz popularniejsze. W teorii za większość rzeczy płacimy kartą i mamy wszystko w historii rachunku, w praktyce sprawa nie jest taka oczywista. Ale po co nosimy zawsze przy sobie tablety i smartfony, jeśli nie do pomocy? No właśnie, wystarczy tylko odpowiednia apka! myExpenses pozwala nam w łatwy sposób notować nasze wydatki oraz przychody. Program został podzielony na cztery kategorie: Ekran główny — tutaj widzimy wszystkie notowane zmiany. Z tej pozycji także najszybciej możemy dokonać zmian w rejestrze – wystarczy kliknąć na jedną z dwóch ikon: earn lub spend. Następnie dodajemy wartość, kategorię, a jeśli mamy ochotę, to również możemy wpisy wzbogacić o dodatkowe adnotacje oraz fotografie. Balans — czyli wykresy z prezentacją wszystkich dodawanych do bazy danych programu informacji. Możemy przeglądać je w formie podsumowań tygodniowych, miesięcznych oraz rocznych. Kategorie — jeżeli zdecydujecie się każdorazowy wpis przyporządkować kategorii, to tutaj można jak na dłoni zobaczyć na co wydajemy pieniądze. Na wykresie kołowym poszczególnymi kolorami zaznaczona jest każda z nich. Podobnie jak w przypadku poprzedniej kategorii, te również możemy przeglądać na przestrzeni tygodni, miesięcy, lat, a dodatkowo również i dni. Historia — tytuł działu prawdopodobnie mówi sam za siebie. Standardowo przeglądamy tam wszystko chronologicznie, ale jeśli chcemy szybko powrócić do interesującego nas okresu, nie ma problemu — wystarczy kliknąć na ikonę zegara, wybrać miesiąc, rok i znaleźć interesujące nas elementy. Stąd za pomocą plusika możemy również dodać nowy wpis, a do tego przyporządkować mu wybraną przez nas datę.  Na końcu podręcznego menu znalazły się zaś ustawienia. W nich zaś zestaw podręcznych funkcji, które — można powiedzieć z bardzo dużym prawdopodobieństwem — prędzej czy później mają szanse nam się przydać. Wśród nich między innymi blokowanie dostępu do danych kodem PIN, zmiana waluty, zrobienie kopii zapasowej danych za pośrednictwem maila lub przeglądarki (z czego to drugie, niestety, wyłącza mi aplikację) by móc odczytać dane w najpopularniejszych arkuszach kalkulacyjnych czy zresetowanie wszystkich danych z programu. myExpenses to solidnie przygotowana aplikacja, która z dużym powodzeniem może wspomagać Was w codziennym notowaniu wydatków oraz przychodów, mimo że wciąż tkwi w starych szatach, które nijak nie pasują do nowej odsłony mobilnego systemu Apple. Program dostępny jest w wersji przygotowanej z myślą o małych ekranach od kilku tygodni już za okrągłe zero złotych. 