09.07.2012 Cały świat nieustannie pędzi przed siebie, czas ucieka, wszyscy się śpieszą. No, może nie wszyscy. Nie śpieszą się, bo nie bardzo mogą, wyluzowane żółwie. Dostojnie i spokojnie przedzierają się przez czas. Nie śpieszno też, a jakże, ślimakom. Kto nie lubi ślimaków (Francuzów pytać nie trzeba)? Dziś polecam Wam grę, w której ślimak uczy gracza cierpliwości. Nieśpiesznie, ale dokładnie tam, gdzie chce. Ot, kwintesencja ślimaczego żywota. Wraz z Snail Break możecie odczuć na własnej skórze ślimaka los. Uwaga, ta gra jest naprawdę dla cierpliwych, a dokładność to cecha, bez której będzie ciężko ją przejść. Nie myślicie jednak, że gra ta jest nuda – grając w nią można stracić nerwy. O co chodzi? Oczywiście o ślimaka. Lub ślimaki, w zależności od okoliczności i planszy. Naszym zadaniem jest przeprowadzić biednego ślimaka przez stół pełen niebezpieczeństw wprost do najbliższej pomarańczy oznaczonej dla niepoznaki flagą. Jeżeli wydaje się Wam jednak, że nie ma nic prostszego, to się mylicie.  Przede wszystkim nasz ślimak, nazwijmy go George, od samego początku kolejnej rozgrywki nieśpiesznie sunie w określonym przez jego położenie, kierunku. Sterowanie w tej grze to najważniejszy element. Ślimakiem sterujemy ruchami naszego telefonu i w ten sposób decydujemy, gdzie idzie nasz ślimak. Co ciekawe, przy okazji określamy kąt widoku naszej planszy.  Nasz George może sunąć w swym zatrważającym tempie, lub schować się do skorupki i wtedy zaczyna się toczyć, całkiem szybko – trudno nad nim wtedy zapanować. Jak wspomniałem wcześniej, aby przejść daną planszę, musimy przeprowadzić ślimaka bezpiecznie przez stół. Jednak nie jest to takie proste, bo jest to dobry, drewniany stół, z licznymi wyżłobieniami, więc nie możemy po prostu przeturlać go, jak po płaskiej powierzchni. Poza tym na naszego ślimaka czyhają niebezpieczeństwa: sól, noże, widelce, szklanki, palniki, wałki i wiele innych. Musimy je ominąć, inaczej nasz zwierzaczek trafi do Krainy Wiecznej Ślamazarności. Pal licho, jeżeli jest jeden, ale gdy musimy nagle sterować jednocześnie większą ich liczbą?  Gra jest w zamyśle prosta, ale w rozgrywce całkiem wymagająca. Graficznie trudno jej coś zarzucić, a zmiany perspektywy są naprawdę dopracowane. Gra ta to dobra rozrywka, wymagająca sporo cierpliwości i opanowania nawigacji, gdyż wbrew pozorom dość trudno się steruje samymi ruchami telefonu. Snail Break to fajny tytuł na chwilę relaksu. Gra jest za darmo, więc warto ją wypróbować. Ocena: 4+ 