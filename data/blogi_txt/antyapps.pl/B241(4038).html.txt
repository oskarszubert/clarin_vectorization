12.03.2013 SupercatalogPKS to obowiązkowa pozycja dla wszystkich fanów sportów „deskowych” korzystających z systemu Android lub iOS. Mimo że twórcy po prostu przenieśli serwis Internetowy Polskiego Katalogu Snowboardowego do świata mobilnej aplikacji to trzeba przyznać, że jej funkcjonalność powinna przypaść do gustu zarówno początkującym sportowcom jak również doświadczonym riderom, którzy wolą przeglądać portal z poziomu swojego smartfonu lub tabletu.  Serwis dostarcza nam naprawdę ogromnych zasobów treści. Poza typowymi informacjami takimi jak newsy, historie uznanych sportowców, czy branżowe ciekawostki związane z wszelkiego rodzaju dyscyplinami powiązanymi z deską, twórcy zadbali także o naprawdę rzetelnie aktualizowany kalendarz zawodów i imprez. Mamy również możliwość pobrania archiwalnych numerów Polskiego Katalogu Snowboardowego, jednak pliki o rozmiarze oscylującym w okolicach 100 MB nie są tym, co zdarza mi się ściągać na smartfon zbyt często. Tym bardziej warto pochwalić twórców za wszystkie inne dodatki, o jakie zadbali tworząc aplikację, bo to właśnie dzięki nim jest ona wyjątkowo przydatna i atrakcyjna. Kolejne funkcje to możliwość sprawdzenia cen sprzętu, jak również odnalezienia sklepów sportowych znajdujących się w naszej okolicy. Akcesoria związane z jazdą na deskach podzielone są tu na osobne kategorie, dzięki czemu możemy szybko i sprawnie znaleźć interesujące nas produkty. Nieco gorzej mają się działy filmowe i fotograficzne, gdzie liczba pustych podkategorii znacznie przewyższa te zapełnione sportowymi multimediami. O ile jestem w stanie zrozumieć istnienie kategorii „fotografia” czy nawet „humor”, o tyle „jedzenie” w aplikacji związanej ze sportami ekstremalnymi wydaje się być lekko przesadzone (szczególnie jeśli dział jest pusty).  SupercatalogPKS to obszerne kompendium wiedzy przeznaczone głównie dla snowboardzistów, jednak z całą pewnością fani innych sportów tego typu znajda tu coś dla siebie. Twórcy zapowiadają też uruchomienie porównywarki cen, zintegrowanej ze sklepami internetowymi, co może okazać się naprawdę przydatnym dodatkiem. 