14.02.2012 Poznań Plaza to jedno z największych centr handlowych w Poznaniu. Sama Plaza to natomiast sieć galerii handlowych, mająca swoje filie również w Krakowie, Lublinie, Rudzie Śląskiej, Rybniku, Sosnowcu i Warszawie. Sieć ta postanowiła stworzyć aplikację informacyjną z listami sklepów czy aktualnymi promocjami w konkretnej filii. Wyszło średnio, mogło być znacznie lepiej. Po uruchomieniu aplikacji wita nas ekran z wyborem miasta. Nie zapamiętuje on jednak wyboru i prosi o wskazanie miejscowości po każdorazowym uruchomieniu programu. Jest to trochę uciążliwe. Znacznie lepsza byłaby opcja zapamiętania miejscowości z możliwością jej ewentualnej zmiany, jak ma to miejsce w Rabatkowo. Po wybraniu miejscowości lądujemy w menu z czterema pozycjami: O nas, Lista sklepów, Promocje w sklepach i Rozrywka/Aktualności (zrzut ekranu nie odzwierciedla chyba aktualnej wersji). W tym menu podoba mi się to, że po pierwsze obrazki są klikalne, a po drugie dopasowują się do wielkości ekranu. Mimo tego menu to nie powala graficznie i mogło wyglądać znacznie, znacznie lepiej. Wybierając pierwszą pozycję z menu otrzymujemy informację o adresie, godzinach otwarcia, numerze telefonu czy stronie internetowej. Jest tutaj także mapka. Co z tego, skoro poszczególne informacje wyglądają jak porozrzucane puzzle. Brakuje tu po prostu ładu. Brakuje jednolitego layoutu, do którego dopasowane byłyby dane występujące w programie. Lista sklepów również wygląda zbyt prosto, wręcz prostacko. Sieć Plaza jest naprawdę spora i myślę, że generuje naprawdę duże dochody, dlatego nie rozumiem tej oszczędności na aplikacji mobilnej. Wygląda jak pisana na szybko przy bardzo ograniczonym budżecie. Program spełnia jednak swoje zadanie. Rzeczywiście uzyskujemy tutaj dostęp do najnowszych promocji, choć są to raczej lakoniczne informacje typu „Rabaty do 50% – sklep Yes”. W aktualnościach widzimy nagłówki prowadzące do dłuższego opisu… który i tak jest tak krótki, że w moim przypadku zajmuje jedynie ćwierć ekranu, a reszta pozostaje czarna. Wygląda to nieciekawie. Program jest dostępny za darmo i mimo nieciekawej oprawy wizualnej, polecam jego instalację każdemu korzystającemu z Plazy.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 