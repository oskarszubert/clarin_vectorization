30.04.2013 Z rana opisywałem bardzo dobrą alternatywę dla oficjalnej aplikacji Facebooka na Windows Phone. Dziwnym zbiegiem losu, niedawno premierę miała nowa beta, która niesie ze sobą wiele zmian i sprawia, że  oficjalny Facebook na mobilnych kafelkach zaczyna być przyjazny dla użytkownika. Warto pamiętać że jest to beta, tak więc wiele rzeczy w aplikacji nie działa jeszcze poprawie. W pewnym momentach mam wątpliwość czy po premierze ten stan się zmieni (powiadomienia), ale o to będę się martwił później. Już teraz natomiast można zobaczyć spore zmiany w interfejsie, jakich doczekała się aplikacja.  Jest jej znacznie bliżej do opisywanej z rana mobilnej strony czy też oficjalnej aplikacji na iOS i Androida. Po zalogowaniu wczytuje nam się strumień. Po jego prawej stronie ukryto listę z kontaktami oraz czat, po lewej menu. U góry standardowo mamy zaproszenia, wiadomości oraz powiadomienia. U dołu możliwość dodania nowego wpisu, zdjęcia czy też zameldowania się. Wszelkie dodatkowe ustawienia, grupy i strony zostały przeniesione do menu dostępnego z lewej strony.  Podczas testów niestety powiadomienia odmówiły posłuszeństwa. Na chwilę obecną nie da się też pisać z wykorzystaniem polskich znaków, aplikacja zgłosi błąd gdy będziemy chcieli ich użyć. Zawodzi także stabilność. O ile nowy Facebook wczytuje się szybko o tyle odświeżanie potrafi być sporym problemem. Jednak jak już pisałem, jest to dopiero beta. Same założenia prezentują się dobrze, choć brakuje np. możliwości szybkiego przejścia do strumienia głównego. Wszystkich chętnych do testowania zapraszam do skorzystania z poniższego QR kodu. A my na pewno przyjrzymy się aplikacji bliżej gdy tylko będzie miała swoją oficjalną premierę. Beta jest dostępna tylko na urządzeniach z Windows Phone 8. 