21.05.2012 Czasami wydaje mi się, że w kwestii gier i aplikacji mobilnych widziałem już wszystko. Ilekroć trafiam na tytuł tego pokroju, dochodzę do wniosku, że umysły deweloperów są nieograniczone i nie raz zaskoczą mnie jeszcze czymś naprawdę nietypowym. Tak jak tutaj. Farm Driver, czyli symulator traktora. Jak w to się gra? Gra polega na przewożeniu ładunków po farmie. Traktorem podjeżdżamy pod przyczepę z wodą i dostarczamy do konkretnej części farmy, gdzie jest na ten produkt zapotrzebowanie. Misje są zatem proste i niewiele się tutaj dzieje. Nie ma tutaj nadzwyczajnych zwrotów akcji. Farm Driver spodoba się natomiast wszystkim tym, którzy lubią spokojną rozgrywkę. Symulator jest naprawdę niezły. Fizyka gry ma sporo wspólnego z fizyką świata rzeczywistego. Możemy wjeżdżać na różne pagórki, a następnie zjeżdżać z nich nabierając znacznie większych prędkości niż normalnie. Pierwszy traktor na płaskiej powierzchni osiąga prędkość około 40-50 kilometrów na godzinę, jednak za zdobyte pieniądze możemy kupować nowe pojazdy. Oczywiście wirtualną walutę możemy również zakupić za prawdziwe pieniądze. Jeszcze odnośnie wzorowej fizyki, gra ma jednak oczywiście swoje ograniczenia. Nie da się na przykład rozbić drewnianego płotka otaczającego wybrane części farmy. Po prostu po zetknięciu z takim elementem prędkość traktora maleje do zera, jednak ani pojazd, ani dany element nie zostają uszkodzone. Szkoda, aczkolwiek nie można mieć wszystkiego. Zwłaszcza na smartfonie, który mimo gigahercowych procesorów pozostaje urządzeniem słabszym od konsol przenośnych. Gra ma spore wymagania sprzętowe. Zalecany jest telefon z gigahercowym procesorem oraz ekranem w rozdzielczości około 800 na 540 pikseli. Czy warto? Nie jest to hit marketu, a raczej prosta, choć technicznie w pewien sposób zaawansowana gra. Zasady gry są banalne. Grę oceniam na trójkę z plusem, gdyż mnie osobiście nie wciąga. W Google Play znajdziemy jednak opinie bardzo zadowolonych z tego tytułu graczy. Cóż, rzeczywiście gra może odpowiadać danej niszy. Ja zdecydowałem się poinformować Was o niej przede wszystkim pod kątem ciekawostki. Gra jest dostępna do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 