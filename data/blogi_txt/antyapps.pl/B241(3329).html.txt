08.11.2011 Niby widziałem już wiele bardzo ładnych gier na iPhonie i iPadzie, ale raz na jakiś czas nadal zdarza się taka, która wręcz zapiera mi dech w piersi. Dzisiaj taki efekt udało się wywołać Oceanhorn: Monster of Uncharted Seas. Fiński deweloper Cornfox   Bros określa go jako przygodową grę akcji inspirowaną Zeldą. Zatem oprócz samej walki czekają na nas jeszcze zagadki i eksploracja. Co prawda nie lubię oczywistych zapożyczeń, bo mam wrażenie, że sporo deweloperów produkujących gry na platformy mobilne idzie na łatwiznę i po prostu kopiuje pomysły z dużych sprzętów (tak, patrzę na Ciebie Gamelofcie), ale Oceanhorn wydaje się być czymś więcej niż tylko ordynarną kopią. Tytuł produkcji wywodzi się z fikcyjnego potwora morskiego, który jest postrachem w świecie Uncharted Seas. My sami będziemy grać jako bezimienny bohater wyruszający na misję uratowania własnej siostry i pokonania bestii. Aby sprostać temu wyzwaniu będziemy eksplorować świat również w łodzi, co zresztą pokazuje jeden z obrazków z gry.  Nie mówcie, że taka oprawa nie zrobiła na Was wrażenia? To zresztą jeszcze nie jest finalna wersja, bo brakuje niektórych efektów. Oczywiście mówimy o iPhonie 4S, ale gra z pewnością będzie działać również na słabszych modelach. Wstępnie ustalona data premiery to 2012 rok. Dobrych gier inspirowanych Zeldą nigdy za wiele, szczególnie tak wyglądających. 