28.02.2013 Podobno kiedy nie korzystamy z naszego mózgu, ten zaczyna się kurczyć. Żaden ze mnie specjalista w tej dziedzinie, wiem jednak, że dobra rozgrzewka to dość istotna sprawa, kiedy czeka nas cały dzień główkowania. Zestaw zagadek o ironicznym tytule Stupid Game to nieszablonowe podejście do sprawy, gdzie faktycznie, nie będzie czasu na nudę.  Cała gra jest po prostu zbiorem zadań wymagających od nas najróżniejszych zdolności. Spostrzegawczości, zapamiętania i powtórzenia sekwencji dźwięków w tej samej kolejności, wykonania narzuconego polecenia, a nawet prostego rachowania (…). Tego typu, prostych acz z rozwojem przygody coraz bardziej podchwytliwych, zagadek są dziesiątki. Po wykonaniu kilku z nich docieramy do miejsca kontrolnego, w od którego zaczniemy, kiedy stracimy wszystkie cztery szanse na błędy. Ilość tychże możemy powiększyć w ramach wewnątrzgrowych mikropłatności, istnieje nawet możliwość wykupienia „nieśmiertelności”.  Dużym plusem Stupid Game jest różnorodność i niepopadanie w żadne schematy. Każda łamigłówka może być z zupełnie innej bajki, dlatego cały czas musimy się mieć na baczności, zwłaszcza, że niektóre z nich są czasówkami. A z tymi zawsze jest największy problem, a im dalej w las, tym mniej czasu na przygotowanie stosownej odpowiedzi.  Produkcja nie powala designem, ale też nim nie odstrasza. Interfejs w każdym z zadań jest wygodny i intuicyjny, a to przecież najważniejsze — za każdym razem kiedy nam nie pójdzie wiemy, że wszystko jest naszą winą i nie możemy zrzucić na, o zgrozo dosłownie, „głupią grę”. Stupid Game dostępna jest w wersji na iPhone’a (1,99$) oraz iPada (2,99$) w AppStorze. Obecnie jeszcze trwa promocja, w której możemy pobrać tytuł zupełnie za darmo. 