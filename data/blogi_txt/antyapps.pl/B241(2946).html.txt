24.09.2012 Programów służących do koncepcyjnego szkicowania i sporządzania odręcznych notatek możemy znaleźć w AppStore od groma. Wybór w tej kategorii jest niezwykle szeroki – od upakowanych opcjami i możliwościami kombajnów, po aplikacje oferujące użytkownikowi jedynie czystą cyfrową ‚kartkę’ i narzędzie służące do jej wypełnienia. Paper by FiftyThree zdecydowanie należy do tej drugiej grupy i jest bez wątpienia najlepszym jej przedstawicielem. Mający premierę z początkiem bieżącego roku Paper, z miejsca stał się jednym z najbardziej popularnych, minimalistycznych szkicowników na iPada. Co sprawiło, że to właśnie Paper odniósł sukces, podczas gdy wiele podobnych inicjatyw przemykało bez echa? Czy aplikacja zawdzięcza to jakąś niespotykaną w podobnych programach funkcjonalnością? Bynajmniej. Moim zdaniem o sukcesie Paper by FiftyThree przesądził świetnie zaprojektowany wygląd który, w połączeniu z intuicyjnością i efektywnością obsługi, stanowił (i stanowi nadal) o sile tego, wielokrotnie już nagradzanego szkicownika. Klasyczny, prosty notatnik. Kolorowa okładka ozdabia kilkadziesiąt sklejonych lub zszytych gładkich kartek. Prosty projekt, ale jak uczy życie – takie często są najlepsze. Idea maksymalnej prostoty przyświecała twórcom Paper podczas projektowania aplikacji – widać i czuć to w każdej chwili podczas korzystania z programu. Interfejs jest do bólu minimalistyczny, ale w żadnym wypadku nie wpływa to negatywnie na obniżenie jego funkcjonalności – wzystkie potrzebne czynności wykonamy, czy to za pośrednictwem dostępnych ikon (kosz, udostępnij, dodaj notatnik), czy też z pomocą intuicyjnych gestów. Pierwsze otwarcie nowego notatnika przypomina nieco pierwsze włączenia iPada. Przyjemność sprawia nie tyle samo szkicowanie, co sam kontakt z aplikacją, nie potrafię nie zachwycić się animacjami przewracanych kart i płynnością z jaką się to odbywa. Zresztą to trzeba zobaczyć na własne oczy, z czym nie powinno byc problemu, gdyż Paper jest dostępny za darmo. Aplikacja, mimo swojego podkreślanego na każdym kroku minimalizmu jest praktyczna. Choć ograniczenia stawiane przez twórców są spore – użytkownik do dyspozycji ma jedynie pióro, gumkę oraz 9 (!) kolorów… to okazuje się, że w znakomitej większości przypadków jest to całkowicie wystarczająca paleta. Jeżeli jednak zapragniemy czegoś więcej, proszę bardzo: dodatkowe narzędzia: ołówek, pisak, długopis i pędzel – kosztują w pakiecie 5,99 euro, natomiast każde z osobna: 1,59 euro. Po przelaniu na ekran naszego pomysłu dostajemy możliwość jego udostępnienia. Aplikacja obsługuje serwisy społecznościowe: Facebook, Tumblr oraz Twitter. Rysunek możemy również wysłać jako załącznik w wiadomości pocztowej lub zapisać w pamięci iPada (w rozdzielczości 1024 x 768).  Program, dostępny w AppStore od marca 2012 roku, doczekał się kilka dni temu aktualizacji, która rozszerza jego funkcjonalność o kilka istotnych aspektów. Nareszcie dostaliśmy możliwość zmiany kolejności zapełnionych już kart Naszego notatnika – wystarczy nieco dłużej przytrzymać palec na stronie, którą chcemy przesunąć, by otrzymać możliwość swobodnej edycji kolejności szkiców czy notatek. Bez problemu zduplikujemy także wykonane wcześniej rysunki i zapiski. Twórcy Paper by FiftThree chwalą się również trzykrotnym przyspieszeniem narzędzi do szkicowania i zwiększeniem ich precyzji i rzeczywiście da się odczuć różnicę na plus w tym aspekcie. To oczywiście nie wszystkie poprawki, jakie otrzymujemy wraz z zaktualizowaniem aplikacji. Lista jest nieco dłuższa, ale kolejne usprawnienia są raczej tylko lekką kosmetyką. Najważniejsze, że Paper po aktualizacji nadal pozostaje tym samym, mimalistycznym i intuicyjnym w obsłudze narzędziem. Cieszy mnie, że twórcy nie ulegli pokusie upchnięcia w aplikacji bardziej zaawansowanych funkcjonalności – od tego mamy w AppStore inne narzędzia, w Paper ma być szybko, prosto i przyjemnie i póki co nadal tak jest. Ocena: 5 