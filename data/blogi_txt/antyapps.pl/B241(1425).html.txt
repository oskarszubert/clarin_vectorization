09.04.2013 Chyba każdy z czytelników AntyApps choć raz oczekiwał na paczkę. Niektórzy zapewne niejedną też wysłali. W dobie coraz popularniejszych zakupów internetowych oraz bogatego rynku firm kurierskich, przekazywanie i odbieranie paczek nie jest niczym nowym. Tym bardziej warto zainteresować się aplikacją Gdzie jest moja paczka. Gdzie jest moja paczka ma nam pomóc w śledzeniu naszej przesyłki niezależnie od tego czy jesteśmy jej nadawcą czy też odbiorcą. Oczywiście obecnie, każda licząca się firma kurierska oferuje taką opcję na swoich stronach, jednak mobilna, dedykowana aplikacja ma kilka plusów, które czynią z niej lepszą alternatywę. Opisywany program bardzo sprawnie wykorzystuje możliwości jakie oferuje Windows Phone. I nie chodzi tutaj tylko o sam interfejs. Poszczególne paczki możemy przypisać do ekranu głównego jako kafelki. Dzięki temu będziemy mieli podgląd na aktualny status naszej przesyłki. Dodatkowo o poszczególnych zmianach będziemy informowani także powiadomieniem w górnej części ekran. Przygodę z aplikacja rozpoczynamy od dodania numeru przesyłki i określenia firmy kurierskiej. Jest też możliwość zeskanowania QR kodu. Paczki automatycznie trafią do historii, a my możemy dodać je do obserwowanych. Poza wspomnianymi wcześniej metodami śledzenia aktualnego statusu przesyłek, jest też możliwość sprawdzenia ich położenia na mapie. Niestety podczas dwóch różnych testów, aplikacja nie była w stanie określić tych danych.  Interfejs bardzo sprawnie czerpie z możliwości i wytycznych metro/modern. Wprawdzie aplikacja nie zachwyca jakoś szczególnie wykonaniem, ale jest czytelna oraz bardzo spójna. Bez problemu można odnaleźć potrzebne informacje oraz opcje. Może z czasem autor mocniej zadba o wizualny aspekt Gdzie jest moja paczka, teraz jednak dopieścił w niej to co najważniejsze. Gdzie jest moja paczka każdy może pobrać za darmo, co jest niewątpliwie sporym plus. Jeżeli tylko zdarza się Wam korzystać z usług kurierskich, aplikacja dzięki prostej budowie oraz świetnym powiadomieniom znacznie ułatwi ten proces. Polecam, naprawdę warto mieć ją na swojej liście. 