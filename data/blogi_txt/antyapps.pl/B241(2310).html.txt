04.12.2012 Wczoraj wieczorem zachęcałem was do spróbowania swoich sił w roli inżyniera budującego mosty w Bridge Constructor, dziś proponuję wcielić się w profesjonalnego biologa. Gra Merge już od 3 tygodni dostępna jest do pobrania z AppStore i dziwię się, że pomimo drzemiącego w jej wnętrzach potencjału, nie została jeszcze okrzyknięta nowym zręcznościowym hitem na miarę Angry Birds czy Fruit Ninja.  Pewnego dnia do laboratorium szanowanego profesora wchodzi jego asystent z pytaniem, czy jego naukowy guru nie ma jakiś przyziemnych potrzeb. Kawa byłaby ukojeniem – zdaje się odpowiedzieć starszy pan ciężko pracujący nad analizą najnowszych próbek. Pech chciał, że stawiając filiżankę świeżo zaparzonego trunku, asystent potyka się o leżącą na ziemi rurkę i jednocześnie niszczy całą pracę profesora mieszając zgromadzone próbki. Naszym zadaniem jest teraz to wszystko naprawić. Merge to typowa gra zręcznościowa, w której będziemy musieli połączyć pływające w niezidentyfikowanej cieczy elementy o tym samym kolorze. Sprawiające wrażenie łatwego zadanie, z każdym kolejnym poziomem staje się jednak coraz trudniejsze. Na naszej drodze pojawiają się bowiem przeszkody czy też bomby skrzętnie niszczące wykonaną przez nas pracę. W dodatku na każdą z kolejnych rund, możemy przeznaczyć jedynie określony przez profesora czas.  Wspomnienie we wstępie o Angry Birds oraz Fruit Ninja nie było zupełnie przypadkowe. W moim odczuciu twórcy Merge od jednego i drugiego tytułu, trochę sobie pożyczyli. Interfejs gry wygląda niemalże dokładnie tak samo jak ten, który znamy z Angry Birds. Wysuwane szybkie menu, pojawiające się po lewej stronie przy wciśnięciu „pauzy”, wybór poziomów… aż sprawdziłem kto odpowiadał za stworzenie tej gry. Oczywiście nie było to Rovio produkujące Wściekłe Ptaki. W przypadku Fruit Ninja była to już raczej wyłącznie „inspiracja”, a nie zwykłe kopiowanie – po prostu, kto lubił ciąć owoce mażąc palcem po ekranie, równie bardzo polubi mazanie łączące mniejsze elementy pływające na planszy. Wzorowanie się na innych tytułach nie zmienia jednak faktu, że w Merge gra się po prostu przyjemnie. Faktem jest, że twórcy mogli wykazać się większą kreatywnością tworząc interfejs aplikacji, jednak czy ktokolwiek na to zwraca uwagę? To co najważniejsze, czyli sam gameplay został świetnie dopracowany zarówno pod względem graficznym jak i grywalności i właśnie to powinno was przekonać do tego, że Merge to warta waszej uwagi pozycja w AppStore. 