13.01.2014 Najlepsze pod względem technicznym mobilne czasopismo dla kobiet? Dotychczas Wysokie Obcasy Extra! były o kilka kroków przed konkurencją. Wszystko wskazuje na to, że nareszcie miesięcznik wydawany przez Agorę znalazł godnego przeciwnika. Nowy Women’s Health Polska prezentuje się znacznie lepiej niż dobrze – prezentuje się perfekcyjnie. Women’s Health w wydaniu papierowym jest jednym z największych na świecie magazynów lifestylowych skierowanych do kobiet. „Women’s Health Polska” to czasopismo motywujące, regularnie dostarczające sporej dawki informacji na temat zdrowego odżywiania, stylu, urody, dbania o formę, seksu oraz poruszające wiele tematów pokrewnych. Grupą docelową dwumiesięcznika są nowoczesne, aktywne Polki szukające sposobu na pozytywne zmiany w swoim życiu prywatnym i zawodowym. Cyfrowa edycja Women’s Health PL zachwyca już od pierwszej chwili. Magazyn został dopieszczony w najmniejszych szczegółach. Co warto zauważyć (bo nadal jest rzadkością) – miesięcznik nie jest wierną kopią swojego papierowego odpowiednika. Część materiałów w nim zawartych została bowiem wzbogacona o ilustracje, zdjęcia, filmy, czy animacje, których próżno szukać w wydaniu tradycyjnym. Mimo całkiem sporej ilości grafik, wszystkie teksty zachowały swoją czytelność, a całe czasopismo prezentuje się bardzo przejrzyście.  Kolejną zaletą Women’s Health Polska jest płynność działania aplikacji. Mimo nie najnowszego sprzęt,u na którym była ona testowana (iPad 2) i nagromadzenia sporej ilości atrakcyjnych wizualnie, ale swoje ważących grafik i animacji, całość hula naprawdę zadziwiająco dobrze. Przycinki praktycznie się nie zdarzają, co przy magazynach tego rodzaju jest naprawdę rzadkością.  Ciekawostką dla wielu może być fakt, że pierwowzór Women’s Health Polska, czyli jego amerykańska edycja, w wydaniu tabletowym prezentuje się znacznie gorzej niż magazyn dostępny w naszym rodzimym języku. WH Polska jest aplikacją uniwersalną, mogą ja więc zainstalować tak użytkownicy iPadów, jak i iPhone’ów. Sam program, za pomocą którego możemy pobierać kolejne numery magazynu jest oczywiście darmowy. Pojedynczy numer czasopisma w wersji cyfrowej kosztuje 1,79 euro, roczna prenumerata została wyceniona przez wydawcę na 8,99 euro. 