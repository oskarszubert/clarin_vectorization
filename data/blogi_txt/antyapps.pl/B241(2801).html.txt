20.11.2012 W wielu graczach tegoroczna premiera Diablo III ponownie obudziła miłość do gier RPG akcji, a ściślej mówiąc – hack’n'slashy. I dobrze, bezapelacyjnie to znakomity gatunek, który powoli zadomawia się także na urządzeniach mobilnych z panelami dotykowymi. Nie tak dawno pisałem o Eternity Warriors 2, a dziś kolejna gra w podobnym stylu — Heroes Call!  Podobnie jak w większości tego typu produkcji wcielamy się w postać najemnika, który musi stawić czoło tysiącom istot, które niechciane zadomowiły się na pewnym terenie. Tym razem chodzi o miasteczko Brineside. Na starcie tworzymy postać, wybieramy jego klasę (a właściwie nie ma wielkiego pola do manewru, dostępna jest tylko jedna, za pozostałe trzeba zapłacić) i rozpoczynamy zabawę.  Po wstawkach fabularnych w postaci tekstowych linii dialogowych przed rozpoczęciem każdej z misji zabieramy się do wykonania zleconego nam zadania. W skrócie: pokonujemy kolejne zastępy mniejszych i większych przeciwników, zbieramy loot, penetrujemy dungeony, wymieniamy ekwipunek i osiągamy kolejne poziomy dzięki zdobywanym non-stop punktom doświadczenia. …i tak przez co najmniej kilkanaście godzin :)  Defiant Development (m.in. Ski Safari) odrobili pracę domową i zapewnili taki zapas akcesoriów wzbogacony różnorodnym zestawem wrogów, że zabawa przebrnięcie przez kilkadziesiąt dungeonów może okazać się prawdziwym wyzwaniem. Szczególnie jeśli weźmiemy pod uwagę dziesiątki coraz groźniejszych i bardziej rozbudowanych lochów wmieszanych w model biznesowy oparty na mikrotransakcjach. Trzeba będzie nieco pogrindować, ale bez przesady — to jedna z tych gier, przy których nawet bez sięgania do portfela można się świetnie bawić. Sam spędziłem z Heroes Call kilka ładnych godzin, podczas których bez problemu brnąłem do przodu. Trzeba jedynie wyczuć słabości przeciwnika i odpowiednio dobrać ekwipunek, a tego — gwarantuję, znajdziecie na swojej drodze aż za dużo. Będzie w czym wybierać!  Twórcy zrezygnowali w wirtualnych przycisków na rzecz prostego sterowania wskaż-by- poszedł. Bohater zmierza w miejsce, które naciśniemy na ekranie. Do wykonania standardowego ataku wystarczy kliknąć na przeciwnika, ale to dopiero początek zabawy, bowiem oprócz dostępne są również ataki specjalne które wykonujemy wciskając jeden z przycisków z przybornika, lub wykonując gest, np. przesunięcia palcem z lewej do prawej strony ekranu. Ogromnym plusem Heroes Call jest również oprawa audiowizualna — wyśmienita grafika, fantastyczne efekty dźwiękowe: nic dodać, nic ująć! Do tego dzięki integracji z Facebookiem która zapisuje stan gry można grać na różnych urządzeniach, również między platformami!  Najświeższa produkcja Defiant Development to dla mnie ogromna niespodzianka. Przede wszystkim sam projekt gry — mimo że Heroes Call zarabia tylko na mikropłatnościach, to nie są one na tyle natrętne że gra bez nich nie ma sensu. Ponadto oszałamiająca grafika i sama rozgrywka, której starcza na wiele godzin i mimo powtarzalności (jak to w h’n's bywa) wciąż ma się ochotę bawić dalej. Gra jest dostępna za darmo zarówno w GooglePlay jak i AppStorze. 