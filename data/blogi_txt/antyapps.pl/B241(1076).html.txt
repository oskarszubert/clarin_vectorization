21.06.2012 Dropboxa nie trzeba chyba nikomu przedstawiać. Jest to jeden z najpopularniejszych serwisów w chmurze, który mimo silnej i wciąż pojawiającej się nowej konkurencji, trzyma się mocno. Oczywiście Dropbox to również aplikacja mobilna, która właśnie dostała aktualizację. Co znajdziemy w odświeżonym Dropboxie? Od jakiegoś czasu firma stara się spopularyzować automatyczne przesyłanie zdjęć do Dropboxa. Nie tak dawno temu dodano nową funkcjonalność w desktopowej wersji, która pozwala nam wysyłać z automatu fotki po podłączeniu do komputera aparatu, telefonu lub kary SD. Teraz zaś funkcja ta trafia do mobilnej wersji. Otóż od teraz możemy automatycznie wysyłać nasze zdjęcia zrobione iPhone’m od razu w chmurę. Po uruchomieniu opcji zostaniemy zapytani, czy chcemy, aby Dropbox pobrał obecnie istniejące zdjęcia. Od nas zależy, jaką opcję wybierzemy, ale pamiętajmy, że darmowa przestrzeń w tej usłudze jest limitowana. Nasze zdjęcia możemy również przeglądać w wewnętrznej galerii. Firma postawiła również na promocję. Jeżeli zapełnimy nasz limit zdjęciami dostaniemy 500 MB dodatkowej przestrzeni za darmo . W ten sposób możemy dozbierać sobie nawet 3GB.    A co z iCloud? W końcu Apple również udostępnia swoim użytkownikom chmurę. Nie ma się co czarować, iCloud obecnie jest średnio użyteczne, w porównaniu z funkcjami Dropboxa, to wzór braku wyczucia, czym chmura być powinna. Ale ma jednak jedną wielką przewagę nad Dropboxem. W iCloud przesył zdjęć jest nielimitowany.  Dla power userów, którzy robią swoim telefonem dużo zdjęć, dropboxowy limit może być nie do przejścia. Osobiście mam zagwozdkę. Mam zarówno Dropboxa, jak i iCloud zsynchronizowane z moim desktopem. Dropbox na każdej linii wygrywa użytecznością. Do tego działa znaczenie szybciej niż iCloud. Czasami trzeba naprawdę sporo się naczekać, aż nasze zdjęcie trafi przez serwery Apple na nasz komputer. Z drugiej strony robię całkiem sporo zdjęć i całą masę zrzutów, a dzięki brakowi limitu na nie, nie muszę się martwić, że zabraknie mi miejsca, nie muszę ich nigdzie kopiować, etc. Dlatego, choć iCloud doprowadza mnie do szewskiej pasji, to dalej będę z niego korzystał, jeżeli chodzi o przesył zdjęć. Niemniej jednak, jeżeli macie sporo miejsca w Dropboxie lub nie robicie aż tak dużo zdjęć, to myślę, że będzie o wiele bardziej zadowoleni z tej nowej funkcji niż z iCloud. Fota 