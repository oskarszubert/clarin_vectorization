03.12.2013 Analogowe zegary w coraz większej ilości domostw odchodzą do lamusa. Najpierw musiały ustąpić miejsca o wiele mniejszym cyfrowym braciom, później przyszedł czas i na nich. Zamiast stawiać na biurku dodatkowy gadżet, równie dobrze możemy zainstalować jedynie odpowiednią aplikację, która go w pełni zastąpi — przecież stacje dokujące do naszych smartfonów i tabletów nie są znowu taką rzadkością. The Clock Collection, szczególnie w platynowym wydaniu. w moim mniemaniu jest rozwiązaniem na tyle kompletnym, że nie będziecie chcieli już spojrzeć na żadne inne tego typu aplikacje. Albo inaczej — najzwyczajniej w świecie nie będziecie mieli takiej potrzeby. Aplikacja The Clock Collection to nic innego jak tytułowa kolekcja zegarów. I to niezwykle pokaźna, a co ważniejsze — bardzo elastyczna jeżeli chodzi o dopasowanie się do naszych potrzeb. W testowanej przeze mnie wersji, gdzie odblokowane były wszystkie modele, do wyboru miałem 41 różnorodnych wzorów. Od typograficznych szaleństw, przez futurystyczne wizje zbuntowanych artystów, na bardziej klasycznych modelach kończąc — również takich okraszonych dawką wymiennych fotografii, które możemy w razie potrzeby zaimportować z naszej biblioteki. Ale żeby nie było nudno, to dodam jeszcze, że dla każdego z nich możemy własnoręcznie wybrać schemat kolorystyczny. Twórcy The Clock Collection dali nam  do wyboru kilkadziesiąt różnych konfiguracji z najdziwniejszymi połączeniami kolorystycznymi, ale jeśli żadna z nich do Was nie przemawia, to również żaden kłopot. Po to właśnie dostaliśmy edytor barw, byśmy mogli wszystko dobrać tak, jak nam się tylko żywnie podoba.  Wszystkie przygotowane propozycje fenomenalnie prezentują się nie tylko na małych ekranach, ale także dziesięciocalowych wyświetlaczach Retina — co ciekawe, twórcy zadbali o to, by efekt był równie ciekawy w widoku poziomym jak i pionowym. Oprócz wielu możliwości związanych z wizualnymi aspektami zegarów, nie zabrakło także dodatków związanych z ich funkcjonalnością. A wśród nich znalazły się, między innymi, takie opcje jak budzik czy odczytywanie na głos godziny po dotknięciu ekranu…  Mimo że obecnie z rozwiązań takich jak pełnoekranowe zegary nie korzystam na żadnym z urządzeń, to gdyby w przyszłości coś się w tej kwestii zmieniło, The Clock Collection będzie moim wyborem. To aplikacja kompletna — pełna wzorów, opcji i myślę, że wszyscy, nawet ci najbardziej wymagający, znajdą w jej bibliotece coś dla siebie. Problemem jednak może być cena – najpełniejsza edycja programu wyceniona została na… sześć euro! Na szczęście istnieje także edycja darmowa, w której osobno możemy nabywać poszczególne modele. 