13.04.2012 Jelly Band to nie jedyna darmowa gra od Infinite Dreams. Polskie studio deweloperskie udostępniło pierwsze wydanie swojej mini- gierki za darmo. W grze naszym zadaniem jest strącanie puszek piłeczką. Wydaje się niesamowicie banalne, ale twórcy zadbali o to, żeby gra pomimo praktycznego braku fabuły nie nudziła się, a wręcz uzależniała. Jak w to się gra? Na ekranie widzimy konstrukcję złożoną z puszek. Naszym zadaniem jest strącenie wszystkich, po czym pojawia się kolejna konstrukcja – to na pewno zrozumiałe. W grze kryją się jednak ciekawostki. Zbicie wszystkich puszek jednym strzałem zwiększa mnożnik punktów o jeden.  Liczba piłek nie jest oczywiście nieskończona. Mamy ich pięć, przy czym dostajemy dodatkową po zbiciu całej konstrukcji. Oprócz tego dodatkową piłkę możemy dostać po zbiciu specjalnie oznaczonej puszki. Inne natomiast po trafieniu eksplodują. Wystarczy zatem trafić właśnie w taką, aby praktycznie zmieść wszystkie falą eksplozji. Czy warto? Im dłużej gramy, tym większą wprawę mamy. Fizyka nie jest do końca zgodna z tą, z którą mamy do czynienia w rzeczywistości, ale można się przyzwyczaić. Przy odpowiednim treningu będziemy mogli grać wręcz w nieskończoność. Spróbujcie sami i dajcie znać, jak Wam idzie. Moja ocena tej gry to trójka z plusem. Jest dopracowana graficznie, zawiera liczne atrakcje jak na przykład owe wybuchy, ale to wciąż tylko rzucanie piłką w kierunku puszek. Dobra gra, ale bez rewelacji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 