17.11.2011 Nie wiem czy zdarzyło się Wam kiedyś stanąć przed trudnym znalezieniem kodu pocztowego w momencie, w którym akurat był to jedyny brakujący element do zaadresowania koperty. Wiem, sytuacja raczej nieczęsta, ale zdarza się, więc może warto na telefonie trzymać aplikację Kod Pocztowy, aby w tej krytycznej chwili móc zrobić coś więcej niż tylko podrapać się po głowie. W zasadzie możecie się domyślać wyglądu samej aplikacji – jest bardzo prosty i zbudowany całkowicie o komponenty podstawowe przygotowane przez Apple. Na górnej belce mamy wyszukiwanie po ulicy oraz mieście lub powiecie. Poniżej zaś wylistowana zostaje lista kodów pocztowych znalezionych w bazie. Jeśli na taki kod klikniemy to dostajemy dokładniejsze informacje odnośnie go, czyli w jakiej miejscowości dokładnie to jest, województwie, powiecie, gminie oraz dokładnych numerach obowiązujących dla tej konkretnie wyszukiwanej ulicy.  Szkoda tylko, że autor nie dał możliwości wyszukiwania w drugą stronę – po kodzie do miejscowości i ulicy. Akurat wydaje mi się, że ta funkcja również by się przydała, a dodanie jej nie byłoby wielkim problemem. No i to dokładnie wszystko, co robi ta aplikacja. Niby niewiele, ale jest całkowicie darmowa, nie ma w niej reklam i przede wszystkim nie jest niepotrzebnie zapchana jakimiś dodatkowymi informacjami. Po prostu w tym konkretnym przypadku, gdy poszukujemy kodu pocztowego sprawdza się wzorowo, a szybki i przejrzysty interfejs to tylko dodatkowe atuty. Nawet, jeśli skorzystacie z niej tylko raz w życiu to chyba za wiele nie stracicie. Aplikacje można pobrać stąd. 