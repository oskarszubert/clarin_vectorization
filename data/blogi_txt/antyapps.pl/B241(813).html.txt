11.07.2013 Wprawdzie Wormsy lata świetności i chwały mają już za sobą, ale ich pomysł na rozgrywkę na stałe zadomowił się w growym świecie. To właśnie Wormsy przyszły mi na myśl gdy po raz pierwszy ujrzałem BOOMBA! Trzeba przyznać, że autorzy bardzo zręcznie dopasowali grę do ekranów dotykowych, łącząc ją z mechanizmami jakie znamy chociażby z serii Angry Birds.  BOOMBA! to strzelanka w której naprzeciw siebie stają dwa zespoły. Wygrywa ten, który jako pierwszy wyeliminuje wszystkie jednostki przeciwnika. W przeciwieństwie do Worsmów nasze odziały nie są zbyt ruchliwe. Nie mamy co liczyć na szukanie schronienia czy też wkopywanie się w planszę. Z czasem nauczymy się skakać, ale o pełnej swobodzie poruszania możecie zapomnieć. Dzięki temu rozgrywka jest bardziej dynamiczna i prosta. Nasza rola ogranicza się do strzelania, a to odbywa się na podobnych zasadach jak miotanie wściekłymi ptakami. Grać możemy zarówno przeciwko sztucznej inteligencji jak i z żywym przeciwnikiem. W trybie na kształt kampanii bronimy ziemi przed inwazją obcych. Multi to rozgrywka zarówno na jednym urządzeniu jak i po sieci. Ilość plansz, broni, misji czy też zespołów jest spora. Aby odblokować je wszystkie musimy liczyć się z zakupem pełnej wersji jak i mikropłatnością. Ale nawet bez nich można bawić się bardzo przyjemnie. Limity są tak ustawione by gracz mógł zapoznać się z każdym elementem gry. Jeżeli przypadnie Wam do gustu, za niewielką opłatą otrzymacie jeszcze więcej tego co już znacie. Grafika nie zachwyca swoim wykonaniem, trzeba jednak pamiętać że podobnie było z pierwszą częścią Wormsów. Dzięki temu łatwiej skupić się na rozgrywce. Autorzy zadbali o utrzymanie całości w humorystycznej konwencji. Pewnej wprawy wymaga operowanie zoomem, tak aby odpowiedni skalować planszę, a zarazem nie zatracić precyzji. Oprawa audio dobrze oddaje ducha zabawy, choć nie grzeszy różnorodnością. BOOMBA! wciągnęła mnie na kilka dłuższych chwil. Niestety nie była mi dana rywalizacja z żywym przeciwnikiem, co może dodatkowo podnieść jej atrakcyjność. Jeżeli lubicie taką zabawę, warto odwiedzić sklep i pobrać grę. Za darmo otrzymujemy spore możliwości, w tym także zabawy multiplayer. 