24.04.2012 Na początku roku opisywałem 3D Hunting. Kompletna tandeta. Pamiętam jak zadywałem sobie głośno pytanie – dlaczego ktokolwiek pcha tego typu kiepskie produkcje do Google Play. Czy twórcy są aż tak zafascynowani swoim dzieckiem, że nie widzą, że to kompletne nieporozumienie? Na szczęście inni potrafią podejść do tematu profesjonalnie. I choć Deer Hunting Reloaded jak każda gra od Glu Mobile opiera się o kupno wirtualnej waluty, i tak jest to całkiem niezły tytuł. Jak w to się gra? Glu Mobile robi dobre gry. Nie jest to innowacyjny deweloper, który tworzy tak świetne produkcje jak Jelly Defense, PewPew czy They Need To Be Fed. Jednak nie zawsze o to chodzi. Deer Hunter Reloaded nie zachwyca, jest to po prostu dobry FPS, w którym naszym zadaniem jest odstrzał dzikich zwierząt.  Najważniejsze w tego typu grach jest to, aby nie były rutynowe. Dopracowana, trójwymiarowa gra, która szybko się nudzi, to strzał w kolano dewelopera. Glu Mobile o tym wie i wydłuża żywot swoich tytułów w różnoraki sposób. W przypadku tego tytułu spore znaczenie ma różnorodność. Nie ma tutaj tylko jednego trybu swobodnego. Tego się spodziewałem, ale Glu Mobile mnie zaskoczył. Oprócz zwykłego trybu, gdzie po prostu stoimy w lesie i celujemy do zwierzyny, mamy także bardziej arcade’owy model gry. Ten polega na tym, że zwierzyna napływa do nas falami. Dodatkowo nie przechadza się swobodnie, a biegnie prosto na nas. Naszym zadaniem jest odstrzelenie konkretnej liczby zwierząt podczas każdej fali – i mamy na to określony czas. Tryb ten jest znacznie trudniejszy i musimy nauczyć się szybko celować i oddawać celne strzały, gdyż niektóre zwierzęta naprawdę pędzą. W grze mamy możliwość wydawania zarobionych pieniędzy. Kasa może być wydawana na bronie, ale również bonusy albo ubrania. Bonusy kupujemy głównie za złoto, a mogą to być wspomagacze celowania, tudzież „złote pociski”, czyli zwiększanie siły strzału. Ubrania wpływają natomiast na takie cechy jak widoczność łowcy. Jak przystało na Glu Mobile, na każdym kroku gra zachęca do zakupu wirtualnej waluty. Możemy ją zdobyć również poprzez instalację aplikacji partnerskich. Czy warto? Jeśli macie ochotę zabawić się w łowcę zwierzyny, to jak najbardziej. Jest to prawdopodobnie najlepsza tego typu gra na Androida. Do swobodnej gry nie jest wcale potrzebne kupowanie wirtualnej waluty, bo tę nie tylko zarabiamy, ale dostajemy również za każdy dzień uruchomienia gry. Zakupy waluty są jak zwykle dla tych niecierpliwych :) Zachęcam do spróbowania. Moja ocena tej gry to czwórka z plusem, bo uważam, że powiadomień o możliwościach zakupu wirtualnej waluty jest zdecydowanie za dużo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 