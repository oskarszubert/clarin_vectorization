24.09.2013 Aplikacje do różnorakiej edycji zdjęć i grafik są bardzo częstymi gośćmi na AntyApps. W tym aspekcie Windows Phone nie ma się czego wstydzić, posiada kilka naprawdę dobrych programów, które bezustannie z sobą konkurują. Ale poza wielofunkcyjnymi kombajnami, jest też kilka mniejszych, bardziej wyspecjalizowanych programów, takich jak Shape it. Shape it to narzędzie do przycinania naszych zdjęć w różnoraki sposób. Bardziej zabawny niż profesjonalny, ale przede wszystkim dający spore możliwości. Po uruchomieniu aplikacji wybieramy czy chcemy wykonać zdjęcie czy też skorzystać z grafik zgromadzonych w pamięci naszego telefonu. Rodzaje przycięć podzielono na kategorie główne oraz podkategorie. Tych pierwszych mamy 8. Litery, serca, znaki zodiaku to tylko część z nich. W każdej znajdziemy od kilku do kilkunastu szablonów. Jest z czego wybierać i czym się bawić.  Dzięki opcjom możemy modyfikować ich wielkość, stopień przeźroczystości oraz kolor dookoła wyciętego obrazu. Ilość kombinacji daje spore pole do popisu, zarazem obsługa jest banalnie prosta i intuicyjna. Przełączanie pomiędzy poszczególnymi trybami i efektami jest szybkie i bezproblemowe. Tak stworzone prace możemy zapisać w pamięci telefonu bądź też udostępnić z poziomu aplikacji. Shape it wspiera systemowe menu udostępniania dzięki czemu mamy dostęp do maili i sporej ilość aplikacji współpracujących z nim. Dodatkowo integruje się z HUB- em zdjęcia. Program dostępny jest za darmo, jednak w tym przypadku mamy ograniczoną ilość filtrów. Aby odblokować pozostałe i pozbyć się reklam należy wydać dodatkowo 3,49zł (płatność odbywa się z poziomu aplikacji). Na pewno warto dać jej szansę, zwłaszcza jeżeli często bawicie się zdjęciami na waszych telefonach. Stworzone za jej pomocą grafiki możemy dodatkowo edytować w innych programach. 