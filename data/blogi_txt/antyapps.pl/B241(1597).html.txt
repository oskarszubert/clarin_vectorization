18.03.2013 Do pewnego momentu Flick był najpopularniejszą i najbardziej docenianą usługą dzielenia się zdjęciami w Sieci. Do pewnego momentu, ponieważ usługa, a przede wszystkim jej mobilne aplikacje nie nadążyły za smartfonowym „boomem”, dlatego użytkownicy błyskawicznie pokochali inne, najczęściej prostsze sposoby na udostępnianie fotografii. Yahoo robi więc co może by odzyskać użytkowników i ich sympatię.  Zaprezentowana już jakiś czas temu zupełnie nowa odsłona aplikacji Flickr dla systemu iOS nie okazała się wielką niespodzianką – oprócz zmian wizualnych aplikacja doczekała się opcji dodawania filtrów i szybkiego udostępniania zdjęcia w innych serwisach i usługach. Yahoo pragnie jednak pójść za ciosem i nadal w pocie czoła pracuje nad kolejnymi usprawnieniami w aplikacji, a najnowszą propozycją są właśnie hashtagi.  Dzięki nim odnajdywanie zdjęć o konkretnej tematyce, wykonanych w konkretnych miejscach lub dotyczących konkretnej osoby jest o wiele łatwiejsze. Każde dodawane zdjęcie możemy opisać za pomocą jednego do kilku, kilkunastu tagów – bowiem właśnie tak nazywają się te oznaczenia w aplikacji Flickra. Co ważne, wybierając jeden z tagów przypisanych do zdjęcia umożliwia nam zapoznanie się ze wszystkimi fotografiami oznaczonymi tym tagiem spośród naszej kolekcji, ale również tych publicznie dostępnych. Tak zmiana przybliżyła Flickr do Twittera czy Instagram, których działanie opiera się właśnie o te znaczniki.  By oznaczyć dodawane przez nas zdjęcia tagami należy wybrać pozycję „Tags” w finalnym kroku wysyłania zdjęcia lub po prostu umieścić go w tytule, bądź opisie. Następnie wpisując kolejne słowa i klikając plusik powiększamy listę znaczników, które możemy później zobaczyć w detalach odnośnie naszego zdjęcia. Po wybraniu jednego z nich przejdziemy do wspomnianych list podobnych zdjęć. Nie jest to zmiana fundamentalna dla działania całego serwisu, lecz w rywalizacji z konkurencją jest to dość istotna nowość, której wyraźnie brakowało do tej pory. Aplikacja jest także dostępna w Google Play. Źródło grafiki tytułowej: Macgasm. 