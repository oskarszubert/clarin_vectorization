30.05.2013 Minęło już sporo czasu, odkąd Google wprowadził aplikację kalendarza do Google Play, zapowiadając tym samym jej regularne aktualizacje. Obietnicę spełniono częściowo, bo nowych wersji było tyle, co kot napłakał. Ostatnia po części nam to wynagradza, wprowadzając nowe ekrany podczas planowania wydarzeń. Nowa wersja mobilnego kalendarza Google nie jest rewolucyjna, a więc nie spodziewajcie się, że wywróci do góry nogami sposób w jaki z niego będziemy korzystać. Główny widok kalendarza, czyli niezbyt zachęcająca siatka dni pozostały niezmienione. Różnice zauważymy dopiero podczas dodawania nowych planów.  Na pierwszy rzut oka wszystko jest tutaj po staremu, ale wystarczy, że zechcemy skonfigurować datę lub powtarzalność danego wydarzenia, a zobaczymy bardzo estetycznie i praktycznie wyglądające okienka nam to umożliwiające. To teraz jeden z największych atutów aplikacji. Google nie odstawił fuszerki i zadbał o to, by planowanie zadania było jak najprzystępniejsze. W ten oto sposób, w oknie powtarzania czynności znajdziemy m.in. okrągłe przyciski z dniami tygodnia, a ustawianie czasu odbywa się na dużej tarczy zegara. Aż zapragnąłem, by aplikacja budzika w smartfonie wyglądała podobnie… W nowej wersji możemy też wyszukiwać inne strefy czasowe, co na pewno przyda się użytkownikom często podróżującym. W końcu też możemy zmieniać kolory wydarzeń oraz kalendarzy bez potrzeby opuszczania aplikacji. Oznacza to, że nasz kalendarz będzie bardziej kolorowy, a w rezultacie czytelniejszy. Naturalnie dostosowywanie kolorów odbywa się w podobnym okienku, jak w przypadku pozostałych nowości. Nie ma zatem obaw, że aplikacja jest niespójna.   Google Calendar dla Androida nabiera kształtów, ale ciągle odnoszę wrażenie, że to nie to. Osobiście brakuje mi jakiejś szerszej integracji z Google Taska, a być może również Google Now. Nie pogardziłbym również delikatnym odświeżeniem widoków dnia/tygodnia/miesiąca oraz możliwością planowania w skali roku. Jeżeli kalifornijska firma chce, żebyśmy intensywnie korzystali z tego rozwiązania, musi się bardziej postarać. Nie da się jednak ukryć, że wprowadzone nowości są bardzo pozytywne i warte pochwały – dzięki nim dodawanie nowych zadań jest o niebo łatwiejsze i przyjemniejsze. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 