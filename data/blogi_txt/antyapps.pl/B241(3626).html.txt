29.10.2013 Czy komukolwiek trzeba tłumaczyć czym jest Pong? Gra której popularnością może dorównać chyba tylko tetris, od pokoleń bawi kolejne rzesze graczy. Okazuje się że jednak nawet na tym pomyśle można stworzyć coś ciekawego i innego. Właśnie takie zadanie podjęli autorzy gry Salvation. Trzeba przyznać że wyszło im to całkiem nieźle. W rozgrywkę wprowadza nas krótki komiks. Wraz z naszym przyjacielem psem jesteśmy świadkami lądowania kosmitów na naszej planecie. Korzystając z ich nieuwagi porywamy statek i ruszamy na podbój kosmosu. W taki oto sposób przechodzimy do zabawy. Na czym ona polega? Na planszy mamy dwie paletki, po prawej i lewej stronie, czyli tak jak w klasycznym pongu. Co więc odróżnia Salvation od pozostałych tytułów? Przejmujemy kontrolę nad obiema, bo jest to nasza broń do eksterminowania obcych, pojawiających się po środku planszy. Służy do tego odbijana piłeczka.  Wraz z nowymi poziomami przybywa obcych oraz utrudnień. Jeżeli zbyt wiele razy piłka uderzy w szklane bariery za paletkami, lub też trafią w nie kosmici, przegrywamy. Do wyboru mamy 2 poziomy trudności. Niestety nigdzie nie trafiłem na możliwość ich zmiany. Jeżeli zdecydujemy się na jeden z nich, musimy przy nim pozostać. Z początku zabawa może lekko się dłużyć. Kosmici są pasywni, a ich niszczenie proste. Jednak z kolejnymi poziomami walka nabiera rumieńców. Gra oferuje nam 48 poziomów, podzielonych na kilka planet. Każda z nich wita nas czymś nowym.  Oprawa graficzna zasługuje na pochwałę. Autorzy dopasowali ją do wyższych rozdzielczości, co wciąż jeszcze jest rzadkością na urządzeniach Windows Phone. Duża ilość szczegółów oraz różnorodny, kolorowy świat sprawiają że w Salvation nie tylko miło się gra, ale też na niego patrzy. Muzyka pozostaje lekko w tyle, co nie oznacza że jest zła. Pasuje do klimatu rozgrywki, dodatkowo nie przeszkadza i nie nuży. Zawodzi kafelek. Tylko 2 wielkości, do tego wykonane bez polotu. Salvation na chwilę obecną dostępny jest za darmo. Zdecydowanie warto go pobrać. Ciekawy model rozgrywki, bardzo dobre wykonanie, sporo plansz i brak reklam. W drodze są kolejne wyzwania. Czego chcieć więcej? Może mniej monotonnych początkowych poziomów. Gra jest dostępna tylko na urządzenia z Windows Phone 8. 