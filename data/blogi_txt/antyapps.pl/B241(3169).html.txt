13.11.2012 Słyszeliście kiedyś o telewizyjnym show – Doomsday Preppers? Oryginalny dokument, pokazujący przygotowania ludzi do zapowiadanego końca świata można zobaczyć na kanale National Geographic. Ogromna popularność programu przyczyniła się do emisji drugiego sezonu produkcji, a także do wydania gry na platformę iOS w której wcielimy się w jednego z bohaterów serialu. Przygotowanie aplikacji, popularna na całym świecie naukowa stacja postanowiła zlecić… polskiemu zespołowi – Can’t Stop Games!  Niestety mój dostęp do płatnych kanałów telewizyjnych jest dość ograniczony i nie miałem nigdy okazji obejrzeć pełnego odcinka dokumentu Doomsday Preppers, jednak w dobie YouTube nie da się ukryć niczego. O czym opowiada show? Jest to seria wywiadów i materiałów nagranych w rodzinnych domach ludzi, którzy chcą być przygotowani na najgorsze, a konkretnie – koniec świata. Zapowiadane od dawna wydarzenie i tak kiedyś nadejdzie zatem czemu nie zacząć się do niego przygotowywać już teraz? – Z takiego właśnie założenia wyszli bohaterowie serialu. Na tym także opiera się recenzowana przeze mnie gra.  Wraz z pierwszym uruchomieniem polskiej produkcji o tym samym tytule, co emitowany na kanale National Geographic program, przejdziemy przez proces tworzenia naszej postaci. Wybierzemy dla niej imię, otoczenie, płeć oraz flagę wbitą obok naszej posiadłości – tu dobra wiadomość, w dostarczonym pakiecie nie zabrakło barw biało-czerwonych :). To jednak dopiero pierwsze kroki w liczącym trzydzieści wskazówek otwierającym zabawę tutorialu, który choć chwilami może być dość nużący, okaże się nieocenioną pomocą w przyszłości. Akcja gry toczy się pod ziemią, gdzie tworzymy kolejne piętra, naszego podziemnego schronu. Dobudowywane kondygnacje wyróżniają się swoim przeznaczeniem. Do wyboru mamy 6 kategorii: nauka, warsztat, schron, żywność, ochrona – każdy z nich, niemal tak samo ważny. Niczym są jednak kolejne laboratoria bez odpowiedniej liczby pracowników, a by Ci mogli w nich przebywać muszą mieć gdzie mieszkać – dlatego też schrony w hierarchii „konieczności” wysuwają się nieco na prowadzenie. Każdy kolejny przyjęty przez nas pracownik, to inna konfiguracja umiejętności. Jeden będzie nieco lepszy w przygotowywaniu broni, drugi lepiej się spisze w spiżarni z żywnością. Wszystko wyczytamy z ich wirtualnego CV. Ekosystem gry przypomina ten znany z hiper-popularnego Farm Ville oraz nieco mniej znanego, ale opisywanego przeze mnie wcześniej Monopoly Hotels. Każde zadanie zajmuje określony czas i by rozpocząć kolejne, będziemy musieli poczekać na wyniki. W trakcie gromadzimy tworzone elementy, a także zbieramy złoto i diamenty. Gra – choć darmowa – oferuje przyspieszenie rozgrywki z pomocą prawdziwej waluty za którą kupimy dodatkowe pakiety wymienionych przed chwilą surowców. Polskim developerom z Can’t Stop Games z całą pewnością należą się wielkie brawa i gratulacje! Gra jest wciągająca i świetnie przygotowana zarówno od strony graficznej jak i „merytorycznej” – recenzenci AppStore wręcz nie mogą się nadziwić jak dobrze udało się polskim programistom odwzorować to co pokazywane jest w ich ulubionym show. Choć o Doomsday Preppers wcześniej nie słyszałem, nie miałem żadnych problemów z wdrożeniem się do świata opisywanej gry. Ba! Tematyka zainteresowała mnie nawet do tego stopnia, że zastanawiam się nad włączeniem do oglądania programu.  By jednak nie było zbyt słodko, kilka słów o stabilności. W grę grałem na moim iPhone 4S – produkcja jest kompatybilna już z 3GS więc żadnych problemów się nie spodziewałem – mocno się jednak zdziwiłem, kiedy na ekranie zaczęły się pojawiać spore lagi, a wybudowałem dopiero 10 ze 135 możliwych poziomów! No chyba, że to tak zwany „feature”, który ma mi dać poczucie zbliżającej się apokalipsy – hehe. Warto jednak zwrócić uwagę, że gra ani razu się nie wysypała. Lagi trwały kilka sekund, a potem wszystko wracało do normy. To coś nowego. 