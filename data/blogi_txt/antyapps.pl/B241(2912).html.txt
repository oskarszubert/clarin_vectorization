06.05.2013 Jeżeli lubisz zagadki logiczne oraz klasyczne gry przygodowe typu point and click, to rozgrywka w Doors   Rooms powinna dostarczyć Ci sporo frajdy. Dzieło ekipy Gameday.Inc na pierwszy rzut oka prezentuje się bardzo skromnie i nieefektownie, co może zniechęcić osoby przywiązujące szczególną uwagę do walorów estetycznych. Wystarczy jednak kilka chwil spędzonych sam na sam z grą by przekonać się, że oprawa audiowizualna ma w tym przypadku drugorzędne znaczenie, a na czoło wysuwa się ponadprzeciętna przyjemność płynąca z rozgrywki. Na Doors   Rooms składa się kilkadziesiąt statycznych, ręcznie malowanych etapów podzielonych na kilka światów o różnym poziomie trudności. Ciekawostką jest możliwość samodzielnego wyboru rozdziału, od którego rozpoczniemy zabawę. Nie jest to powszechnie stosowany zabieg – zwykle skazani jesteśmy na pokonywanie kolejnych poziomów w narzuconej z góry kolejności. Na potrzeby recenzji przyjmijmy, że trzymamy się klasycznej kolejności podejmowania wyzwań przygotowanych dla nas w Doors   Rooms. Pierwszy rozdział gry nazwany Rusty Key i oznaczony jedną gwiazdką (ich liczba odpowiada stopniowi trudności) jest banalnie prosty. Naszym zadaniem jest wydostanie się z zamkniętego na klucz pokoju, co nierozerwalnie łączy się z koniecznością odnalezienia klucza lub rozwiązania zagadki, do której podpowiedzi znajdziemy w obrębie pomieszczenia. Jak nietrudno się domyślić – nie obejdzie się bez macania ekranu na ślepo, gdyż przedmioty niezbędne do otwarcia wrót są skrzętnie poukrywane i w żaden sposób nie zaznaczone na planszy. Bardzo dotkliwym okazuje się brak znanego z ekranu monitora komputerowego wskaźnika myszki, którego kształt zmieniał się w momencie najechania nim na aktywny element dekoracji. Na szczęście wszystkie poziomy, z którymi przyjdzie nam zmierzyć się podczas rozgrywki są stosunkowo niewielkie, więc powierzchnia po której przyjdzie nam błądzić nie jest specjalnie rozległa.  Poziom trudności rośnie powoli i właściwie aż do końca rozgrywki nie osiąga ekstremalnego pułapu, niemniej znajdzie się kilka etapów, które wymagają niezgorszego główkowania. Nad oprawą audiowizualną Doors   Rooms nie ma sensu zbytnio się rozwodzić – grafika jest bardzo prosta, wręcz symboliczna, co ma swoje plusy i minusy. Do pozytywów na pewno mogę zaliczyć jej… małą szczegółowość, co w przypadku tego typu gry bardzo przyspiesza tempo rozgrywki i sprawia, że nie jesteśmy zmuszeni do przeczesywania kilkuset elementów otoczenia by znaleźć brakujący element układanki. Doors   Rooms jest grą darmową, jednak by pozbyć się nachalnych reklam atakujących użytkownika z każdej możliwej strony konieczne będzie sięgnięcie do portfela. Gra dostępna jest również w wersji na urządzenia z systemem Android. 