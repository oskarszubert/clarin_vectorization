04.10.2013 Gra, która swojego czasu opisywana była jako jeden z najbardziej grywalnych tytułów tego gatunku na Nintendo Wii, pojawiła się jakiś czas temu na urządzenia mobilne z systemem iOS. Pisał o tym w zeszłym roku Paweł i gra zapowiadała się naprawdę ciekawie. Dopiero niedawno tytuł ukazał się na Androida, dlatego zainteresowany tematem postanowiłem przyjrzeć mu się bliżej. Jeśli w dzieciństwie bawiliście się miniaturowymi Monster Truckami na małych sprężynkach lub autkami Hot Wheels umieszczanymi na długich plastikowych torach, Motoheroz z pewnością obudzi miłe wspomnienia z lat młodości. Od początku gry mamy do wyboru dwa tryby: „one shot” oraz „career”. Jak nietrudno się domyślić, pierwszy z nich to niezobowiązująca przejażdżka po wybranym torze, natomiast w drugim przypadku będą to kolejne misje, gdzie będziemy mogli stopniowo rozbudowywać nasz pojazd i przechodzić do coraz to trudniejszych poziomów. Obydwa tryby umożliwiają połączenie naszego konta w grze z Facebookiem, jednak tylko w przypadku pierwszego jest ono wymagane, aby móc zagrać pojedynczą misję.  Gra stworzona jest w trzech wymiarach, jednak nasze auto poruszać się będzie tylko w dwóch z nich. Grafika wygląda naprawdę efektownie, jednak słabsze modele smartfonów i tabletów mogą mieć małe problemy. Sam jednak miałem większe kłopot nie z samą grafiką, a z dźwiękiem. O ile autko z mniejszymi lub większymi zwolnieniami i zacięciami poruszało się po planszy (niestety telefon nie do końca sprostał wymaganiom gry), o tyle dźwięk zacinał się do tego stopnia, że tak naprawdę trudno było w nim rozpoznać jakiekolwiek odgłosy, nie wspominając o muzyce.  Pozytywnie zaskoczył mnie za to sposób sterowania. Po lewej stronie znajdują się dwa przyciski odpowiadające za przechył auta, natomiast po prawej – gaz i bieg wsteczny. Pojazd poruszał się dokładnie tak jak chciałem, co w innych grach często bywa zawodne. Motoheroz robi dobre wrażenie również ze względu na zróżnicowanie poziomów, udział w międzynarodowych rankingach oraz możliwość ulepszania naszych autek. Nie zabrakło oczywiście systemu mikropłatności, jednak grę możemy spokojnie przechodzić bez ich wykorzystania.  Grę polecam głównie użytkownikom nowszych modeli smartfonów i tabletów. Posiadacze starszych urządzeń mogą mieć problem z płynnym ruchem lub wspomnianym wcześniej dźwiękiem. Motoheroz nie jest grą prostą, co z pewnością będzie stanowiło wyzwanie dla tych, którzy lubią męczyć się po kilka razy z jednym poziomem lub nieustannie pokonywać własne rekordy. Użytkownicy systemu iOS mogą pobrać ją TUTAJ. 