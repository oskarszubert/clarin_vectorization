11.07.2013 Allegro prawdopodobnie nikomu nie trzeba przedstawiać. Największy w Polsce serwis aukcyjny, w którym to… no właśnie, aukcje z licytacjami raczej nie cieszą się specjalną popularnością. Ludzie traktują to miejsce po prostu jako sklep, gdzie klikają „kup teraz” i po odbiorze paczki mogą cieszyć się świeżo nabytym przedmiotem. Korzystając z popularności tychże zakupów stworzono aplikację, która podpowie które przedmioty w danej kategorii cieszą się największym powodzeniem. Poznajcie Allegro.pl – Top 50 aukcji! Aplikacja podzielona została na 3 zakładki:  Top 50 — czyli zestawienie 50 najpopularniejszych ofert ze wszystkich kategorii; Szukaj — tłumaczyć raczej nie trzeba. Wklepujemy frazę którą chcemy wyszukać i dowiadujemy się, które z ofert nią okraszonych cieszą się największą popularnością; Kategorie — tutaj bez większych rewelacji. Najpopularniejsze aukcje w danej kategorii — nie mam jednak zielonego pojęcia jaki jest minimalny próg zainteresowania, bowiem dajmy na to w grach wideo nie wszystkie gatunki zostały mi wyświetlone. Aplikacja jednak nie podaje szczegółowych kryteriów, podobnie zresztą jak opis w Google Play. Wspomina się tam jedynie o „autorskim algorytmie twórców” uwzględniającym m.in. ilość kupujących, komentarze i oceny użytkowników oraz przedmioty najczęściej obserwowane. Jeśli zatem jesteście mu w stanie zaufać, to macie szansę przeglądać najpopularniejsze przedmioty według tychże.   Patrząc na wybrane przez aplikacje oferty zdecydowanie nie jestem miłośnikiem tak rozumianego mainstreamu. Nawet w przypadku wspomnianych gier wideo, żadna z zaproponowanych pozycji nie przypadła mi do gustu, a oferty które mi podsuwano nie były specjalnie korzystne. Jeżeli chodzi o inne — trudno jest mi się wypowiadać, bowiem nie mam specjalnego rozeznania i nie zaglądam tam codziennie. Top 50 natomiast zestaw naprawdę dziwnych przedmiotów w niezwykle niskich cenach. Od wiatraków, przez telefony komórkowe, komputery, tablety, aż na odzieży kończąc. Zerkając na ceny i same aukcje mam drobne wątpliwości odnośnie jakości tychże produktów, ale dziesiątki much nie mogą się mylić. Co interesujące — ich algorytm znajduje aukcje, które niekoniecznie cieszą się największym zainteresowaniem (tj. można znaleźć takie, na których sprzedaje się o wiele więcej artykułów). Specyficzna aplikacja, która jest raczej ciekawostką dla niezdecydowanych. W przeciwnym wypadku wydaje mi się, że szukając konkretnego przedmiotu można samodzielnie odnaleźć interesujące nas rzeczy, a następnie już z poziomu portalu dobrać kilka kryteriów, które zdecydowanie wystarczą. Ale jeśli chcielibyście się przekonać jaki jest według autorskiego algorytmu autorów Top 50 aukcji zestaw najważniejszych okazji, to aplikację możecie pobrać za darmo na platformie Google Play. 