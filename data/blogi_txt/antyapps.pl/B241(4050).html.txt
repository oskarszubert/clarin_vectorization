23.10.2013 Popularność geolokalizacji rośnie, a rozwiązań ją wykorzystujących przybywa. Jednym z takich przykładów jest gra Surrogates, która mocno bazuje na modelu społecznościowym i wymaga jednocześnie od gracza sporo ruchu. Czy to sprawdzony sposób na spędzenie wolnego czasu, czy może lepiej trzymać się od produkcji tego typu z daleka? Surrogates w żaden sposób nie przypomina klasycznych produkcji, w których jedyne, co musimy zrobić, to sterować naszą wirtualną postacią. Tutaj to my jesteśmy bohaterem i żadne przyciski nie pozwolą nam osiągnąć celu. Do tego będziemy bowiem potrzebowali własnych stóp, trochę determinacji sprytu. Rozgrywka odbywa się na mapie, na której umieszczono checkpointy oraz nagrody. Wykorzystywana jest tutaj infrastruktura Map Google’a, a więc przedstawiony teren wiernie pokrywa się z rzeczywistością. Gracz ma za zadanie przechodzić z jednego punktu do drugiego, za co otrzymuje doświadczenie oraz złoto. Najcenniejsze są tutaj oczywiście same nagrody, które można sobie wzajemnie wykradać. Wygrywa osoba, której uda się utrzymać nagrodę aż do momentu upłynięcia czasu zabawy.   Aby dodać całości smaku, a także zmonetyzować swój projekt twórcy dodali do gry ekwipunek. Jest ton dość rozbudowany. Znajdziemy tutaj pistolety, kamizelki kuloodporne przed nimi chroniące, a także power-upy typu immunitet czy niewidzialność. Gracze wykupują je za złoto, które można zdobywać na wspomnianych checkpointach lub kupować za prawdziwe pieniądze. Słowem, im więcej w Surroagtes zainwestujemy, tym większą przewagę uzyskamy nad innymi graczami. Problemem Surrogates jest to, że rozgrywka toczy się właściwie w całej Polsce i jej swoistym centrum jest stolica. Znacznie większych rumieńców rozgrywka by nabrała, gdyby ją ograniczyć do jednego miasta. Tutaj jednak pojawia się problem dotyczący liczby potencjalnych graczy. Ciekawym przykładem była akcja zorganizowana wraz z siecią Play w Toruniu, gdzie gracze walczyli o cenne nagrody (smartfony). Wówczas Surrogates miało naprawdę dużo do zaoferowania. Na większym obszarze rywalizacja trochę rozmywa się.   Interfejs gry jest mocno wystylizowany, ale nie powiedziałbym, że przez to traci na czytelności czy intuicyjności obsługi. Ogólnie rzecz biorąc Surrogates nie wymaga od nas żadnej gimnastyki podczas zarządzania profilem. Niemniej trudno znaleźć tutaj jakiekolwiek elementy stanowiącego ideał interfejsu Holo. Surrogates to produkcja, która łączy w sobie świetny pomysł z niebanalną rozgrywką, ale brakuje jej rozmachu. Owszem, zabawa w poszukiwanie nagrody i walka z innymi graczami daje dużo satysfakcji, lecz tylko wtedy, gdy odbywa się na mniejszym obszarze, a okolicznych rywali jest wystarczająco dużo. W przeciwnym wypadku możemy właściwie tylko chodzić od checkpointu do checkpointu i beznamiętnie gromadzić złoto oraz doświadczenie, co jest mało satysfakcjonujące. 