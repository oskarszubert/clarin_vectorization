25.05.2012 Przy okazji wczorajszej recenzji Shoot The Zombirds zadaliśmy jej autorom parę pytań. Z odpowiedzi dowiecie się trochę więcej o pracy nad grą, jak i planach na najbliższą przyszłość. Zapraszamy do lektury.  1) Ile czasu trwały prace nad Shoot the Zombirds i czy porównując to do waszych innych tytułów jest do duża produkcja? To jak zwykle trudne pytanie, bo projekt powstawał etapami pomiędzy którymi działy się inne, ważniejsze z punktu widzenia firmy rzeczy. Zdecydowanie jednak możemy podkreślić, że nie pochłonął nam tyle czasu co Jelly Defense, więc jest to projekt czasowo skromniejszy. Nie mniej jednak jak zawsze starliśmy się dopieścić grę w najdrobniejszych szczegółach. 2) Jak będzie promowana gra? Dla Shoot the Zombirds nie przewidzieliśmy potężnej kampanii reklamowej, zatem wzorem Angry Birds nie zobaczysz reklamy naszej gry w trakcie Euro 2012. Skupiliśmy się na aktywacji naszych wiernych fanów oraz wsparciu mediów społecznościowych. Naturalnie cały czas staramy się informować branżową prasę o postępach prac nad grą.  Trochę czasu spędziliśmy również nad stworzeniem świetnie wyglądającego trasera oraz trailera, które w całości wykonaliśmy w firmie. Mieliśmy jednak przy tym sporo zabawy, więc wysiłek z pewnością będzie owocny.  3) Jakie są zakładane plany związane z ilością pobrań. Jaki wynik byłby dla was satysfakcjonujący po tygodniu/miesiącu? Nigdy nie podchodzimy do naszych projektów w ten sposób. Najważniejsza jest dla nas opinia naszych fanów, innych graczy oraz dziennikarzy. To w gruncie rzeczy od nich dowiadujemy się czy nadal potrafimy tworzyć dobre i interesujące produkcje. Mamy nadzieję, że gra przypadanie naszym fanom do gust. Naturalnie gdzieś w tle zawsze pozostaje rachunek ekonomiczny, ale jak do tej pory wszystkie projekty okazywały się mniejszymi lub większymi sukcesami. Jeżeli jednak w pierwszy miesiącu rozejdzie się milion kopii, a my zaczniemy gonić Angry Birds to z pewnością jako pierwszy się o tym dowiesz :) 4) Skąd pomysł akurat na taki tytuł i taką mechanikę? Shoot The Birds bardzo się podobało naszym fanom, więc postanowiliśmy rozwinąć temat – tym razem w klimatach tak lubianych przez graczy (jak i przez nas) – zombie. Tym bardziej, że takiej gry nie mięliśmy jeszcze na swoim koncie, a każdy szanujący developer powinien mieć ;) 5) Co dalej – kiedy możemy oczekiwać kolejnych tytułów? Naglących sprawy jest dość sporo. Musimy pamiętać o starszych produkcjach do których od czasu do czasu wracamy, jak chociażby Jelly Defense który został niedawno zoptymalizowany pod możliwości Nowego iPada. Dość duży nacisk wywiera na nas również społeczność skupiona wokół aplikacji Let’s Create! Pottery i dla nich szykujemy dość poważną niespodziankę.   Nowe projekty na 2012 rok to Can Knockdown 3 (ups, Top Secret, nie mów nikomu – jeszcze nic o tym nie pisaliśmy)  oraz K-Rally 3D. Pierwszy z nich to kontynuacja popularnej serii gier w której gracze strącają układy puszek. Oczekiwania są ogromne, bo jak do tej pory rozeszło się ponad 9 milionów kopii gier z tej serii. Pod koniec roku powinniśmy zaszokować branże i graczy niesamowitymi wyścigami 3D, które wycisną z urządzeń mobilnych oraz silnika Unity wszystkie soki. Dziękujemy za wywiad. A czy Wy mieliście już okazję zagrać w Shoot The Birds? Jakie pierwsze wrażenia? 