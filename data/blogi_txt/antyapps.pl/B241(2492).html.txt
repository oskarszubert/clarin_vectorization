24.10.2011 Renesans gier muzycznych to najwspanialsze co nas mogło spotkać, zaraz po wynalezieniu smartfonów. Albo przynajmniej mnie. Kolejna nowa i całkiem świeża pozycja – Blowup!! – idzie zgodnie z ostatnim trendem w tym gatunku i miesza kilka typów gier. W tym przypadku mamy do czynienia ze sprytnym połączeniem rytmu oraz Bejeweled w wyśmienitej oprawie. Kojarzycie pixelartowy styl eBoya? Nie? Trudno, ale musicie wiedzieć, że to retrostyl w najlepszym wydaniu.  Jak w to się gra? Wyobraźcie sobie takie Bejeweled. Ale na planszy trochę jak od Tetrisa. Klocki pojawiają się z góry i z dołu. My musimy je podwójnie klepnąć, aby zniknęły. Najlepiej 8 lub więcej – wtedy jest nam zliczany bonus, który odkrywa kolejne ścieżki w utworze. Zaczyna się bowiem od monotonnego umcy-umcy, a im więcej klocków zbijamy, tym więcej linii melodycznych i rytmicznych słyszymy. Można powiedzieć – banał. Ale niezwykle istotne jest obranie prawidłowej strategii. Czy lepiej zbić mniejszy łańcuch 8-klockowy, czy próbować dokoptować ich więcej, aż do 50-60? Co bardziej się opłaci, co mocniej wydłuży czas gry i podniesie poziom? Małe dylematy wystarczającą zajmują nam głowę, aby ze słuchawkami na uszach wsiąknąć. Czy warto? Uwielbiam gry, w których czuję, że staję się coraz lepszy. Taki progres jest w Blowup!! doskonale widoczny. Przy pierwszej partii poległem na 20-kilku procentach odkrytej muzyki w kawałku, aż kilku próbach doszedłem do końca i dalej kontynuowałem zabawę nabijając punkty. Umiejętność „odczytywania” planszy sprawia ogromną frajdę. Szkoda tylko, że gra zawiera obecnie jedynie 3 utwory. Autorzy już teraz zapowiadają jednak dodanie kolejnych. Wydanych 0.79 euro nie żałuję więc wcale. Blowup!! można kupić tutaj. 