15.04.2013 Najprostsze rozwiązania są zazwyczaj najlepsze. Zasada ta znajduje potwierdzenie w prostej, ale niezwykle przyjemnej w użytkowaniu aplikacji-grze o nieco egzotycznie brzmiącym tytule – Sakura Quick Math. W SQM zadaniem użytkownika jest jak najszybsze wykonywanie wyświetlanych przez program działań matematycznych. Zadania zostały podzielone na trzy stopnie trudności, przy czym poziom łatwy nie powinien sprawić problemu nikomu, prócz dzieciaków dopiero poznających ciekawy świat królowej nauk:) Nieco trudniej robi się na środkowym – intermediate, w którym zaczynają pojawiać się większe liczby. Na ostatnim dostępnym poziomie – advanced, jest jeszcze ciężej, ale rozwiązywanie zadań wciąż sprawia przyjemność i jest możliwe w stosunkowo krótkim czasie. Dzięki temu gra nie traci nic ze swojej dynamiki i jest jedną z najlepiej zbalansowanych produkcji, w jaką miałem przyjemność grać na urządzeniu mobilnym.  Wybór poziomu trudności w Sakura Quick Math jest poprzedzony koniecznością zaznaczenia jednego z pięciu dostępnych trybów rozgrywki: dodawanie, odejmowanie, mnożenie, dzielenie lub działania mieszane. Wybór dokonany w tym miejscu ma pośredni wpływ na stopień trudności rozgrywki, wszak proste sumowanie dla większości graczy będzie łatwiejsze niż mnożenie lub dzielenie. Zabawa z SQM jest dynamiczna i wciągająca, a pobijanie własnych (lub cudzych) rekordów dostarcza całą masę satysfakcji. Postępy w grze możemy śledzić na czytelnym wykresie, na którym zaznaczono czas, jaki był nam potrzebny na wykonanie kolejnych zestawów działań.  Na przyjemność płynącą z rozgrywki niebagatelny wpływ ma ciekawy sposób porozumiewania się na linii użytkownik- aplikacja. W Sakura Quick Math zamiast zwykłego wstukiwania brakujących liczb z wyświetlanej na ekranie klawiatury użytkownik wpisuje odpowiedzi maziając palcem po ekranie. Rozwiązanie to sprawdza się w trakcie gry rewelacyjnie, choć wymaga kilkunastu minut przyzwyczajenia. Przez kilka pierwszych rund aplikacja błędnie odczytywała niektóre z „wpisanych” przeze mnie cyfr. Jedynka stawał się czwórką, a szóstka ósemką i vice wersa. Z czasem błędy w odczycie przestały się pojawiać, ale nie jestem w stanie ocenić czy to program dopasował się do moich bazgrołów, czy to ja dostosowałem swój styl pisania do wymagań aplikacji. Sakura Quick Math to pomysłowe połączenie zabawy z nauką. Aplikacja wykonana jest bardzo dobrze, a zasady rozgrywki i sam interfejs są tak proste, że zbędne stają się jakiekolwiek samouczki wprowadzające w tajniki programu. Dostępna  w AppStore aplikacja jest uniwersalna, a jej cena wynosi 1,79 euro. 