28.01.2014 Smartfony i tablety stały się bardzo funkcjonalną platformą dla wszelkiego rodzaju aplikacji typu fitness. Codzienne ćwiczenia z położonym obok urządzeniem tego typu mogą być przyjemniejsze i bardziej efektywne. Zresztą w przeciwieństwie do komputera stacjonarnego możemy je zabrać ze sobą np. na siłownię. Wszystko to sprawia, że kolejne programy rosną jak grzyby po deszczu. Kolejnym z nich jest Johnson   Johnson Seven Minute. Johnson   Johnson Seven Minute to, jak sama nazwa wskazuje, aplikacja, która pomaga nam w wykonaniu 7-minutowego treningu, w trakcie którego zaangażujemy możliwie największą liczbę mięśni i osiągniemy najwyższy poziom efektywności. Ćwiczenia odbywają się w systemie interwałowym, a więc w powtarzających się cyklach. Aplikacja potrafi je automatycznie dobierać i uczyć się preferencji użytkownika. Gotowi do treningu?  Interfejs programu został świetnie wykonany. Każdy trening to seria krótkich klipów wideo, w trakcie których prezentowane są kolejne ćwiczenia. Można przez chwilę poczuć się, że mamy obok siebie prawdziwego trenera. Łącznie znajdziemy tutaj ok. 30 minut takich nagrań. Zważywszy na to, że każde ćwiczenie ilustruje 1-2-sekundowa zapętlona animacja, to bardzo dużo. Aplikacja odlicza czas do zakończenia danego ćwiczenia, a także wyznacza nam długość odpoczynku. Nie zabrakło też funkcji rozgrzewki i rozciągania. Baza ćwiczeń jest dość obszerna. Co istotne, zawarto tutaj jedynie takie formy ruchu, do których nie potrzebujemy żadnych specjalistycznych narzędzi. Wystarczy nam bowiem ciężar własnego ciała, ewentualnie ściana lub krzesło. Aplikacja pozwala nam również wykonać jeden z kilkudziesięciu innych wbudowanych tutaj treningów. Do dyspozycji mamy m.in. trening siłowy, ćwiczenia dla podróżników, a nawet zestaw dla superbohatera. Oczywiście ich czas trwania znacząco przekracza tytułowe 7 minut – szkoda. Niestety twórcy nie udostępnili nam funkcji układania własnych programów.  Johnson   Johnson Seven Minute to jeden z najładniejszych programów do ćwiczeń, spośród wszystkich, które miałem okazję testować w przeszłości. Twórcy zadbali o to, aby aplikacja była przystępna w obsłudze i nie przytłaczała liczbą funkcji. W rezultacie powstała prosta produkcja sprofilowana pod określonym kątem. Poza 7-minutowym treningiem znajdziemy tutaj wiele innych, zaś wbudowane animacje i funkcje imitujące rzeczywistego trenera okazują się nieocenionym towarzyszem ćwiczeń. 