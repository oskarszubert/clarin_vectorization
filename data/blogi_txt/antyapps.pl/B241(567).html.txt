20.03.2012 Praca recenzenta nie jest usłana płatkami róż. Fajnie jest sobie pograć w dobre gry. Tylko że w Google Play znajduje się naprawdę sporo chłamu i to my go dla Was odfiltrowujemy, żebyście nie musieli mieć z nim do czynienia. Wśród chłamu sporo jest odgrzewanych kotletów, powielanych pomysłów i te pe. Tymbardziej cieszy mnie, gdy trafię na innowacyjną grę, której zasady i ideę muszę po prostu przyswoić, gdyż nigdy wcześniej nie miałem z nią do czynienia. Taką grą jest Burn the Rope. Jak w to się gra? Zasady nie są skomplikowane, choć nie spotkałem się z czymś takim do tej pory. Istnieje w zasadzie jedna podstawowa reguła – ogień może spalać linę tylko unosząc się do góry. W grze naszym zadaniem jest spalenie jak największej części liny znajdującej się na planszy w oparciu o tę zasadę. Oznacza to zatem wielokrotne obracanie smartfonem, niczym jakąś kierownicą, aby tylko płomień dalej się żarzył i nie zgasł.  Poszczególne plansze zawierają w sobie przeróżne wzory budowane z lin. Niektóre z nich są kolorowe i możemy je spalać tylko kolorowym płomieniem, który farbuje się po spaleniu określonego gatunku robala. Za spalanie robali dostajemy dodatkowe punkty. Najfajniejsze w tej grze jest to, że cały czas musimy pilnować ognia. Jeśli ten zgaśnie, to gra się kończy. W tym wypadku jeśli spłonęło za mało liny – musimy przechodzić dany poziom ponownie, w przeciwnym – po prostu dostajemy mniejsze noty niż za spalenie całego wzoru. Czy warto? Płomień niejednokrotnie rozszczepia się i spala się kilka odnóży liny. Zapanowanie nad tym jest nie lada wyzwaniem, a smartfon wręcz wyczynia w powietrzu piruety. Zabawa jest przednia i w przypadku wersji z reklamami – darmowa (część pierwsza, część druga). Wersja płatna nie tylko znosi reklamy, ale i daje dostęp do wszystkich poziomów. W obu przypadkach (część pierwsza, część druga) gra kosztuje 10 złotych. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 