21.01.2014 Graliście kiedyś w Dobble? Ja jeszcze miesiąc temu w ogóle nie wiedziałem o istnieniu tej gry. Wiem, że dla niektórych może być to spory szok, ale nie jest to tytuł dostępny na tablety i smartfony, tylko klasyczna gra towarzyska, w której wykorzystujemy okrągłe karty. Mogę was jednak zapewnić, że analogowa rozrywka wciąż może być atrakcyjna i wciągająca, dlatego jeśli macie okazję zapoznać się z tą pozycją, gorąco polecam. Dla niedowiarków mam dzisiaj gierkę, która od razu skojarzyła mi się z Dobble, a ponieważ od niedawna jestem wielkim fanem tej prostej zabawy, postanowiłem podzielić się z wami dostępnym pod Androidem oraz iOS: „What’s This?”. W Dobble zadanie jest proste: patrzymy na naszą kartę, później na tę, która znajduje się na stole, znajdujemy wspólny symbol w chaosie kolorowych obrazków, wykrzykujemy jego nazwę i w ten sposób pozbywamy się karty. I tak, aż w dłoni nie zostanie nam żadna z kolorowych, okrągłych plansz. W przypadku „What’s This?” nasze zadanie jest podobne, tyle że zamiast karty leżącej na stole, będzie musiał wystarczyć nam obrys przedmiotu. Tu jednak naszym przeciwnikiem nie będą znajomi, a szybko upływający czas. U dołu ekranu pojawią się miniaturki rzeczy, których „cienie” widnieją na dużej planszy. Nasze zadanie polegać będzie na szybkim odnajdywaniu przedmiotów z góry i dotknięciu ich kolorowych, pomniejszonych odpowiedników.  Zaczynamy z czasem 30 sekund. Za każde odnalezienie wszystkich przedmiotów z danej planszy otrzymujemy dodatkowy czas. Musimy jednak uważać, ponieważ błędny wybór analogicznie skończy się dla nas odjęciem cennych sekund. Zadanie to wydaje się banalnie proste i być może takie właśnie jest przez pierwsze dwie lub trzy plansze, jednak spróbujcie szybko myśleć, kiedy cienie nakładają się jeden na drugi, a do końca danego poziomu zostało wam niespełna 10 sekund. Spróbujcie zagrać ze znajomymi na zasadzie: kto zgarnie więcej punktów za jednym razem. Emocje gwarantowane.  Do gry spokojnie możecie wciągnąć młodsze rodzeństwo lub wasze dzieci. Kolorowy interfejs powinien im się spodobać, a i sama rozgrywka sprawi, że dzieciaki zajmą się waszym tabletem lub smartfonem na dobrych kilka minut. Oczywiście polecam również rozdzinne „posiedzenia” przy „What’s This?”. Grę możemy także połączyć z naszym kontem w Google+. Pozwala to śledzić wyniki wśród naszych znajomych, a dodatkowo umożliwia odblokowywanie achievementów, których na ten moment przygotowano dwadzieścia. W trakcie rozgrywi możemy również odblokować kilkanaście nowych pakietów z przedmiotami, dzięki czemu trudniej będzie nas znudzić (razem jest ich przeszło 500).  „What’s This?” to przyjemna gra towarzyska, która dostarczy frajdy zarówno podczas zabawy jednoosobowej, jak i w większym gronie. Mimo że w moim odczuciu tego typu tytuły na ogół lepiej sprawdzają się w swojej klasycznej, papierowej wersji, tutaj ekran dotykowy spisuje się równie dobrze. 