07.06.2013 Sytuacja na rynku mobilnych przeglądarek jest zgoła odmienna niż w świecie desktopów. Tutaj nie rządzą trzy kluczowe marki, ale jest zachowany swoisty pluralizm, w którym największą popularnością cieszy się niedoceniana Opera. Do walki przyłączają się też twórcy popularnego GO Launchera, wprowadzając produkt o nazwie Next Browser. Przeglądarka Next Browser została oparta na silniku WebKit, a więc tym samym, na bazie którego działa Chrome oraz nowa Opera. Interfejs programu w dużym stopniu przypomina oba te produkty. Górny pasek niemal w całości stanowi pole do wprowadzania adresu oraz haseł wyszukiwania, na którym ulokowano też mały przycisk odświeżania strony. W prawym rogu znajdziemy ikonkę do przełączania kart, a w lewym – rozwijane menu. Zasadniczym problemem jest tutaj to, że pasek jest stale widoczny podczas przeglądania, co znacznie uprzykrzy życie posiadaczom urządzeń z mniejszymi ekranami. Bardzo atrakcyjnie prezentuje się strona główna przeglądarki. Znajdziemy tutaj estetyczny pasek wyszukiwania oraz tabliczki z popularnymi usługami internetowymi. Ich układ oraz liczbę możemy swobodnie edytować. Program ma również wbudowaną listę popularnych usług, którym automatycznie przypisuje kolorowe ikonki. Tuż poniżej znajdziemy też przycisk zakładek, po którego naciśnięciu rozwinięta zostanie lista dodanych przez nas stron. Strona główna jest podzielona na trzy ekrany. Przesuwają się w lewo znajdziemy listę popularnych oraz ostatnio odwiedzanych witryn. Po prawej stronie umieszczono natomiast moduł Next View. Jest on tym samym, co funkcja odkrywania w nowej mobilnej Operze. Użytkownik znajdzie tutaj najświeższe informacje ze świata posegregowane na kilka kategorii. Artykuły są wczytywane w „czystej” postaci, a więc bez dodatkowych elementów. Jest to ciekawy sposób na codzienną agregację newsów, choć niestety pozbawiony polskich źródeł.   W menu znajdziemy najbardziej podstawowe polecenia. Górną jego część stanowią standardowe przyciski wstecz/naprzód, zapisywanie zakładek, strona domowa, wyszukiwarka oraz ikonka funkcji Next View. Tuż pod nimi ulokowano pozostałe pozycje wśród których znajdziemy odnośniki do ekranu pobierania, ustawień oraz listy rozszerzeń.   Ciekawie zapowiada się obsługa rozszerzeń przez przeglądarkę. Na razie twórcy udostępnili zaledwie kilka z nich. Są to m.in. czytnik kodów QR, klient serwisu Pocket, dodatek Facebooka oraz Clipper Evernote. Z czasem zapewne pojawią się kolejne. Co ciekawe, nie wprowadzono dla nich żadnego osobnego sklepu – wszystkie znajdziemy i zainstalujemy prosto z Google Play. Next Browser kryje wiele niespodzianek. Program jest śliczny. Niezwykle przypadły mi do gustu poszczególne ekrany, które zaprojektowano z niezwykłym wyczuciem smaku. Wystarczy zresztą spojrzeć na wbudowaną wyszukiwarkę. Niestety twórcy przewidzieli tylko cztery źródła wyszukiwania i nie udostępnili nam możliwości dodawania własnych. Można natomiast zmienić podstawowy silnik z Google’a na Binga, Yahoo! lub chińskie Baidu.   Jak wygląda kwestia wydajności? Next Browser uzyskał przeciętne wyniki w testach SunSpider oraz V8. Dla porównania podaje wyniki najnowszej wersji beta mobilnego Chrome 28: SunSpider: 1451,9 i V8: 1679. Nad wydajnością twórcy Next Browser muszą jeszcze popracować. Podobnie zresztą jak nad obsługą HTML5, w którego teście przeglądarka uzyskała jedynie 301 (+3) punktów (Chrome: 410 +11 pkt). Next Browser to aplikacja efektowna, ale nie do końca efektywna. Jej interfejs wygląda bardzo przekonująco i szybko przypadł mi do gustu. Niestety słabe wyniki w benchmarkach przerwały nasz romans – przynajmniej do czasu, kiedy twórcy nie zadbają o odpowiednią wydajność programu. Jeżeli dysponujecie szybki urządzeniami i nie straszne wam opóźnienia oraz mierna obsługa HTML5, może to być ciekawy wybór. W przeciwnym wypadku lepiej poszukać szybszej alternatywy. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 