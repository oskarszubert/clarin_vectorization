29.10.2013 Facebook Chat Heads, czyli popularne pływające główki na ekranie smartfona powiadamiające nas o wiadomościach w aplikacji Messenger, są jednym z najlepszych (być może dlatego, że nielicznych) pomysłów deweloperów odpowiedzialnych za mobilne wersje serwisu Zuckerberga. Niejednokrotnie rozwiązanie to przenoszono na inny grunt. Call PopOut pozwala nam wykorzystać je w zarządzeniu przychodzącymi połączeniami. Wbrew temu, co można sądzić, Call PopOut nie wyświetla jedynie powiadomień o nieodebranych połączeniach, ale jest całkowitym zastępstwem dla ekranu informującego nas o nich w trakcie. Ma to zapobiegać przeszkadzaniu nam w wykonywanych na urządzeniu czynnościach. Dzięki aplikacji wszystkie przychodzące połączenia mają formę balonika wyświetlanego przy dolnej krawędzi ekranu. Jest on kompletnie nieinwazyjny i tym samym nie utrudnia nam np. oglądania klipu na YouTube czy grania w gry. Możemy tym samym w dalszym ciągu kontynuować naszą czynność pod warunkiem, że nie wymaga ona naciśnięcia palcem ekranu w miejscu, gdzie wyświetlana jest „główka” potencjalnego rozmówcy.   Gdy już tak się stanie, otrzymamy dostęp do czynności związanych z połączeniem. Nie odbiegają one od standardów – możemy odebrać, odrzucić lub wyciszyć rozmowę. W ustawieniach programu dodatkowo znajdziemy funkcje pozwalające na wyciszenie jednym dotknięciem palca naszego urządzenia. A skoro o ustawieniach mowa, Call PopOut pozwala nam na dość daleko idącą konfigurację. Przede wszystkim możemy określić w których aplikacjach nowy sposób powiadamiania o połączeniach będzie aktywny. Twórcy pozwalają nam skorzystać z trzech opcji – całkowitego wyłączenia, włączenia tylko dla listy określonych programów oraz włączenia dla wszystkich. Dodatkowo możemy też określić kolorystykę obramowania „główki”, jej położenie, a także rozmiar.   Zaletą aplikacji na pewno są bardzo małe rozmiary (ok. 500 KB), co przekłada się na bardzo małe zapotrzebowanie na pamięć systemową. Call PopOut powinno działać z powodzeniem na większości smartfonów, choć twórcy nie gwarantują tego i donoszą, że niektóre modele mogą sprawiać problemy (aktualnie dotyczy to głównie niezbyt popularnej w Polsce marki Pantech). Pełną listę kompatybilności można znaleźć na stronie projektu. Jeżeli frustruje nas domyślny sposób powiadamiania o przychodzących połączeniach, Call PopOut może być tutaj ciekawym lekarstwem. Jest to praktyczne, nie wymagające zbyt wielu zasobów i przede wszystkim darmowe rozwiązanie, które skutecznie utrudni naszym rozmówcom przeszkadzanie nam podczas pracy oraz zabawy. 