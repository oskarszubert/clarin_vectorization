07.11.2011 Internet zaczął pojawiać się w prostej formie w telefonach typu feature-phone. Najpierw proste serwisy WAP, które zarabiały krocie na sprzedaży grafik i dzwonków, przez GPRS i EDGE aż do obecnego standardu jakim jest 3G. Na szeroką skalę z sieci zaczęły korzystać jednak dopiero smartfony. To z poziomu tego typu urządzeń łączymy się wiele razy dziennie z serwisami internetowymi. Czemu nie udoskonalić metody przeglądania sieci z poziomu urządzenia mobilnego? W tym celu powstał Dolphin, który jest uważany za najlepszą przeglądarkę na Androida. Flash już jakiś czas temu zaczął zalewać internet, jednak obecne czasy to apogeum tego procederu. O ile w przypadku komputera stacjonarnego jesteśmy w stanie jakoś przeżyć setki reklam we flashu, o tyle urządzenie mobilne nie dysponuje taką mocą, aby obsłużyć tyle tego typu elementów. Abstrahuję już w tym miejscu od czasu pracy baterii. Z tego powodu Dolphin domyślnie blokuje wszelkie materiały we flashu. Wystarczy jedno kliknięcie, aby odblokować wybrane elementy na stronie. Rozwiązanie jest naprawdę świetne i szeroko stosowane również w desktopowych przeglądarkach, jednak za pomocą rozszerzeń. Oprócz tego porównując do domyślnie zainstalowanej w Androidzie przeglądarki, ta działa szybciej. Moim zdaniem na plus przemawia również, iż subiektywnie rzecz biorąc, Dolphin ładniej renderuje strony. Gdyby tego było mało, kolejną przewagą tej aplikacji nad domyślną przeglądarką jest domyślna obsługa gestów. Nie są one z góry narzucone, a edytowalne, zwłaszcza gesty polegające na rysowaniu liter, które odpowiadają za załadowanie wybranej strony – po prostu rewelacja, naprawdę wygodny sposób na przeglądanie sieci na tak małym urządzeniu jakim jest smartfon. W przeglądarce Dolphin zastosowano też mechanizm szybkiego wybierania, podobny do Quick Dial znanego z Opery. Na pochwałę zasługuje również wdrożenie funkcjonalności rozszerzeń. Pojawiło się ich do tej pory już dość sporo. Rozszerzenia to coś, na czym stoją obecne desktopowe przeglądarki, więc nie dziwi fakt przeniesienia tego rozwiązania do urządzeń mobilnych. Wśród dostępnych dodatków do Dolphina znajdziemy między innymi rozszerzenia do obsługi ReadItLater, Dolphin Translate, LastPass (do synchronizacji haseł między urządzeniami), Web to PDF, Browser Faster (wyłącza automatycznie pozostałe uruchomione w systemie aplikacje), Screen Cut (zapisanie strony jako screenshot), Dolphin Tweet (wrzucenie danego URL-a na Twittera). Dolphin jest dostępny w Android Markecie za darmo w dwóch wersjach: HD (standardowa) oraz Mini (ograniczona). Zachęcam do instalowania :) 