05.09.2013 Produkcją, dzięki której gry pokroju Time Surfer na poważnie zaistniały w świadomości graczy mobilnych było Tiny Wings. Przygody sympatycznego ptaka-nielota skaczącego po kolorowych wzniesieniach okazały się tak grywalne i wciągające, że na tytuły czerpiące całymi garściami od pierwowzoru długo czekać nie musieliśmy. Wśród naśladowców warto wymienić choćby rewelacyjny polski Sugar High (recenzja tutaj) oraz bohatera dzisiejszego tekstu – Time Surfer. Time Surfer to gra, z której oceną mam spory problem. Z jednej strony jest to produkcja niezła, przemyślana i wnosząca do mocno wyeksploatowanego gatunku lekki powiew świeżości. Patrząc z nieco innej perspektywy – tytuł zniechęca przegiętym poziomem trudności i zbyt podkręconym tempem rozgrywki.  W TS,podobnie jak w Tiny Wings zadaniem gracza jest przemieszczanie pomiędzy krainami składającymi się z licznych pagórków i dolin. nasz bohater nabiera rozpędu zjeżdżając po zboczu wzniesienia, wybija się z kolejnego pagórka, i tak w kółko. Sterowanie nie odbiega od klasyki gatunku (dotknięcie ekranu prawym kciukiem skutkuje ostrym zanurkowaniem w dół, co z kolei skutkuje zwiększeniem prędkości przemieszczania się), ale twórcy postarali się o dodatkowy element, który dodaje nieco barwy do monotonnej, na dłuższą metę, rozgrywki. Mam tutaj na myśli możliwość cofnięcia się w czasie w momencie popełnienia błędu (choć nie tylko wtedy, ale w takiej sytuacji opcja ta jest wykorzystywana najczęściej). Wystarczy przytrzymać lewy kciuk w miejscu oznaczonym klepsydrą, by nasz bohater teleportował się w czasie o kilka, czy kilkanaście sekund wstecz.  Grafika i muzyka Time Surf stylizowane są na starą, ośmiobitową produkcję. Mi taka konwencja jak najbardziej pasuje, ale z pewnością znajdzie się wielu graczy, którzy widząc wyraźne piksele i słysząc charakterystyczne dźwięki, będą kręcić nosem;)  Time Surf zaskakuje poziomem trudności. W zalewie niewymagających, nudnych produkcji wyróżnia się po tym względem zdecydowanie. Powiedziałbym nawet, że momentami twórcy zdecydowanie przegięli tak z szybkością rozgrywki, jak i z wyśrubowanym poziomem wyzwań postawionych przed graczem. Time Surf powinien przypaść do gustu wszystkim miłośnikom gier z gatunku Tiny Wings. 