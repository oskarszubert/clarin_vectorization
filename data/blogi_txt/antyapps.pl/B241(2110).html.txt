25.11.2013 To już kolejna produkcja z LEGO w tytule, która błyskawicznie podbiła moje serce. Powód jest niezwykle prosty — to niesamowita aplikacja, która pozwoli rozwinąć wodzę wyobraźni i stworzyć materiał filmowy, z którego możemy skleić niewielką historię. Albo i wielką, zależy od naszego podejścia, a co ciekawe — klocki LEGO nam w ogóle do tego nie są potrzebne, choć nie ma co ukrywać — przydadzą się :-).  Jeżeli miałbym w skrócie opisać LEGO Movie, to jest to prosty w obsłudze program, który pozwala nam tworzyć historie ostatecznie wyrażone w formie pliku wideo. Czyli… czyli właściwie co? Zacznijmy od planszy tytułowej, po wyborze jednej ze skórek czas zatytułować dzieło, wpisać dane reżysera i możemy już swobodnie udać się na plan. Światła, kamera… akcja! Czyli zabieramy się za właściwe tworzenie historii. Ustawiamy bohaterów i klikając w środek ekranu robimy zdjęcie. I kolejne, i jeszcze jedno. Aż do momentu, kiedy opowiemy całą historię od początku do końca. Następnie przechodzimy do ostatecznych szlifów i możemy się już do ostatniego stadium, czyli post-produkcji.  Do naszych kompetencji należeć będzie tutaj dobranie odpowiedniej ścieżki dźwiękowej (autorzy przygotowali dla nas kilka instrumentalnych kawałków na różne okazje) oraz efektów (tutaj także kilka jest już nagranych, ale jeśli te okażą się być niewystarczające, zawsze można skorzystać z naszej biblioteki muzycznej), dodanie filtrów graficznych by móc swobodnie wystylizować nasz materiał (głównie opartych na kolorystycznych modyfikacjach opcji), plansz z dialogami w formie napisów, czy zmianę długości poszczególnych scen. Każdą z klatek możemy wydłużać lub skracać w zależności od naszego widzimisię, istnieje również opcja dopasowująca do tego nasze efekty dźwiękowe. Teraz chwila czasu potrzebna na skompilowanie materiału i gotowe — naszą produkcję możemy zapisać w pamięci urządzenia, lub bezpośrednio z poziomu aplikacji udostępnić w serwisie YouTube. Tylko tyle i aż tyle! Nie da się ukryć, że nie bez powodu LEGO Movie Maker sygnowany jest popularną marką duńskich klocków. To typowo zabawkowe rozwiązanie, sam gdy byłem młodszy odgrywałem takie scenki bez rejestrowania ich. Teraz młodzież ma o wiele więcej możliwości, co niezwykle mnie cieszy, szczególnie gdy przyglądam się takim projektom. Budzącym w pociechach kreatywność i prowokujących do działania. To kolejna znakomita aplikacja z LEGO w tytule, obok której trudno przejść obojętnie. Dostępna jest za darmo w AppStorze. 