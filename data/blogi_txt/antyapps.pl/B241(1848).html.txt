13.04.2012 Pierwszy raz mam do czynienia z jakąkolwiek produkcją studia Infinite Dreams i jestem po prostu oczarowany. Jelly Defense to jedna z najlepszych gier, w jakie grałem ostatnimi czasy. Gatunek gier tower defense nie musi już kojarzyć się z rycerzami, żołnierzami czy światem fantasy. Jelly Defense to gra, w której odnajdzie się każdy. Jak w to się gra? Jest to tower defense i podstawowa zasada gry opiera się właśnie o to założenie. Musimy bronić diamentów przed wrogami z galarety. Różnorodność występujących tutaj postaci jest ogromna, a jednocześnie grafika jest dopracowana i cieszy oko.  W zasadzie jest to jedna z najpiękniejszych gier, w jakie kiedykolwiek grałem. Choć w Jelly Defense chodzi o to, by niszczyć wrogów, by z nimi walczyć, to tytuł nie wyzwala w zasadzie jakichkolwiek negatywnych emocji typu agresja. Przez swoją przyjemną oprawę audiowizualną sprawia, że gra się naprawdę miło. W grze występują różne rodzaje przeciwników. Różnią się one między innymi kolorami. Podczas gry nauczycie się, które poruszają się wolniej, które szybciej (to prawdziwa zmora!), na które działają tylko działka, a na które wyrzutnie. Arsenał oczywiście wpasowuje się w klimat gry i na przykład działkiem jest galareta z długim kominem na głowie, z którego to wylatują bomby. Całość wygląda tak przyjemnie, że aż przyciągnęła moją sześcioletnią siostrę. Trudno się oprzeć tej ferii barw, komiksowych napisów typu „Boom” i gładkich kształtów. Jelly Defense nie podaje nam wszystkiego na tacy. Po pewnym czasie zaczną pojawiać się takie atrakcje jak możliwość wynajdowania nowych broni. Ośrodkiem odkrywczym jest drzewo. Nie wiem, jak graficy to zrobili, ale wystarczy przyjrzeć się tej postaci (bo drzewo również zostało poddane antropomorfizacji), by stwierdzić, że jest to introwertyk. Drzewo jest typowym myślicielem, któremu wpadają do głowy ciekawe pomysły. Można do tego dojść chociażby po tym, że korona drzewa ma kształt mózgu. Dodam tylko, że każdy szczegół w grze jest tak dopracowany. Wynajdowanie nowych broni to nie jedyna atrakcja. Mamy tutaj również dodatkowo możliwość masowego ataku typu zatrzęsienie ziemi czy zrzut meteorytów. Ikonki odpowiadające tego typu atakom wypadają z pokonanych wrogów, tak samo jak monety, za które rozbudowujemy potem nasz arsenał. Oczywiście jak przystało na dobry tower defense, mamy tutaj również możliwość awansowania poszczególnych działek. Te zwiększają wtedy moc i zasięg. Czy warto? Uzależnienie od danej gry objawia się u mnie tym, że po zamknięciu oczu dalej widzę postacie i obiekty w niej występujące. Taka sytuacja ma miejsce z Jelly Defense. Gra jest świetna i wciąga na bardzo długo. Choć kosztuje prawie 10 złotych, zdecydowanie jest warta swojej ceny. Daje wiele godzin świetnej i przyjemnej zabawy, a twórcy wciąż dodają kolejne poziomy. Jedna z najlepszych gier, w jakie ostatnimi czasy grałem. Co mnie cieszy jeszcze bardziej, to fakt, iż jest to polska produkcja! W skali szkolnej oceniam ją na 6 z minusem za takie drobnostki jak miejscami za małe przyciski czy ogólnie bateriożerność gry.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 