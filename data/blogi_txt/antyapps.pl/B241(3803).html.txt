18.03.2013 Choć co jakiś czas słyszy się o schyłku sms, wypieraniu ich poprzez komunikatory, mms i inne multimedialne formy komunikacji, to wciąż jednak stara forma wiadomości tekstowych ma się dobrze. O tym jak wiele możliwości w sobie skrywają przypomina aplikacja SMS ART. Tworzone w ten sposób grafiki lata swojej świetności mają już za sobą. Jednym z głównych problemów była kompatybilność pomiędzy różnymi telefonami i systemami. Tekst często się rozchodził, przesuwał i w efekcie odbiorca otrzymywał bliżej nieokreślony ciąg znaków, zamiast zaprojektowanej z dużą precyzją grafiki. Testując ten element SMS ART nie napotkałem ani razu na kłopoty, trzeba jednak mieć na uwadze, że mogą się zdarzyć.  Wszystkie grafiki podzielono na 5 kategorii głównych. Dostęp do nich mamy z menu głównego, wystarczy jednak wejść do dowolnego z nich, by do zmiany wystarczyło samo przewijanie na boki. Każda z kategorii liczy sobie dziesiątki grafik. Szkoda że autor nie wprowadził jakiegoś mechanizmu oznaczania ulubionych, aby za każdym razem nie przewijać list w ich poszukiwaniu. Interfejs bardzo dobrze wpisuje się w styl metro. Treść możemy umieścić w sms na dwa sposoby. Po jej zaznaczeniu skopiować do schowka (odpowiednia ikona na dolnej belce) bądź też tworząc nową wiadomości tekstową. Przed wysłaniem należy jednak pamiętać o usunięciu domyślnego tekstu „Your Text Here”.  Jeżeli często wysyłacie wiadomości tekstowe, lubicie je ubogacać o różne elementy dodatkowe, to SMS ART tchnie w nie trochę życia. W połączeniu z potężną bazą emotek jakie fabrycznie oferuje Windows Phone 8, wasze sms nabiorą nowego wymiaru. Aplikacja dostępna jest w wersji darmowej z reklamami, posiada też edycję płatną. 