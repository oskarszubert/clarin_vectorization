23.01.2014 Choć staram się podchodzić do wszystkich gier bez uprzedzeń, to są gatunki których wersje mobilna już na start budzą we mnie obawy. Tak też było ze  Skateboard Party 2. Jako fan Tony Hawk’s Pro Skater 2 bardzo sceptycznie podszedłem do mobilnego symulatora jazdy na desce. W końcu nawet na komputerze sterowanie potrafiło sprawiać problemy. Jak się jednak okazało autorzy bardzo dobrze odrobili swoje zadanie.  Gra oferuje nam 3 główne tryby zabawy: karierę, swobodne jeżdżenie oraz multiplayer. W tym ostatnim możemy założyć swoją grę, bądź też dołączyć do jednej z już istniejących. Pomimo wielu prób nigdy nie udało mi się odnaleźć wolnej gry, ani gracza który dołączyłby do mnie. Możliwe, że szukałem w złych godzinach. :) Kariera stanowi trzon zabawy i przypomina to co znamy choćby ze wspomnianej serii Tony Hawk’s Pro Skater. Wykonując poszczególne zadania na torach odblokowujemy kolejne poziomy jak i elementy. Im więcej rzeczy odblokujemy, tym więcej będzie dostępnych w trybie swobodnej jazdy. Chylę czoła przed twórcami sterowania. Owszem, to dalej gra mobilna gdzie cała kontrola spada na ekran dotykowy, ale w tych kategoriach zrobiono chyba wszystko by było jak najbardziej przyjemne. Wymagana jest wprawa, ogranie, ale nawet pierwsze, częste upadki nie zniechęcają, a raczej motywują do ćwiczeń.  Gra posiada bardzo rozbudowany system dodatkowych płatności. Walutą są punkty doświadczenia, które zdobywamy podczas gry bądź też kupujemy za pomocą mikropłątności. Podlega jej nawet ścieżka dźwiękowa, wprawdzie akurat ona nie należy do najdroższych, ale jednak nie pamiętam kiedy ostatnio ktoś kazał mi płacić za dodatkową muzykę w grze (inna sprawa że ta jest genialna). Pozostałe elementy do odblokowania to inni skejterzy, stroje, deski itp. Grafika to mocna strona Skateboard Party 2. Tory, zawodnicy oraz animacje przygotowano bardzo starannie. Co najważniejsze gra chodzi płynnie nawet na tańszych lumiach. Zyskuje na tym zwłaszcza widowiskowość trików. Lepsza od grafiki jest muzyka. Mieszanka kilku gatunków idealnie pasujących do zabawy. Niestety, tak jak wspominałem, dotknięta mikropłatnościami.  Skateboard Party 2 to pozycja dobra, choć zdecydowanie nie dla każdego. Jeżeli lubicie gry od Gameloftu, ich FPS, TTP, nie przeszkadza Wam sterowanie w takich grach, będziecie się świetnie bawić. W inny wypadku lepiej sobie darować. Tym bardziej że gra nie posiada darmowej wersji próbnej, a pełna potrafi być droga (obecnie dostępna jest w promocji). Ze względu na sporą mikropłatność, nie polecam zakupu za więcej niż 7zł. 