21.12.2011 Mało kto nie zna Space Invaders. Nawet, jeśli nie grało się w oryginał, to skojarzenie charakterystycznych najeźdźców jest oczywiste – występowały już chyba na każdym wyprodukowanym przedmiocie – od majtek po kostki lodu do drinków. Z tym tytułem też wiąże się zresztą interesująca anegdota – gdy został wypuszczony w 1978 roku w Japonii, to zabrakło tam podstawowych, 100-jenowych monet (takich naszych złotówek) – aż tyle wsadzano ich do automatów. Velocispider czerpie wiele z oryginału, ale też dodaje nieco od siebie.  Pierwsze co rzuca się w tym tytule w oczy to kapitalna oprawa. Ekran telefonu czy tabletu nie jest wypełniony do końca, tylko na obrzeżach pojawiają się charakterystyczne, owalne ramy. Coś na kształt oryginalnego Vectrexa. Sama gra jest zaś pod postacią przepięknego, ręcznie rysowanego 2D. Celowo lekko obniżona rozdzielczość przywodzi na myśl klasyczne, 16-bitowe tytuły o bajecznie kolorowej grafice. W tej konwencji utrzymano zresztą wszystko – od przeciwników po czcionki i ikony w menu – od początku do końca czujemy, jakbyśmy odpalili tytuł sprzed lat. Przynajmniej na niego patrząc, bo gdy zagramy jasnym jest, że to gra z XXI wieku. Ogólny koncept podobny jest do Space Invaders – my kierujemy „obrońcą” na dole ekranu i strzelamy do pojawiających się w górnej części oponentów. Nasze działo samoistnie wypluwa pociski, a rolą jest tak naprawdę ochrona 3 jaj. Gdy wpadną w ręce przeciwników, to czas zaczynać ponownie. Powiewem świeżości jest sterowanie naszym krokodylem z działem na głowie (sic), co wykonujemy wyłącznie wychylając nasz sprzęt w odpowiednim kierunku. Z reguły nie jestem zwolennikiem takiego sterowania, ale tutaj sprawdza się wyśmienicie. Grę zintegrowano z Game Center, a aby nie było nudno co jakiś czas z zastrzelonych najeźdźców wypadają wzmacniające siłę naszego ognia dodatki. Gra oparta jest na „falach”, a główne zadanie to przede wszystkim zdobycie jak najwięcej punktów. I dobra zabawa – i trzeba przyznać, że jest to zapewnione. Velocispider jest obecnie darmowe i można je pobrać stąd. 