26.10.2011 Normalnością stało się, że przy każdej dużej premierze gry pojawiającej się na konsolach i komputerach dostajemy również aplikację towarzyszącą na nasze smartfony. Jednakże dopiero od niedawna zamiast przeciętnie wykonanych portów w nasze ręce wpadają dużo bardziej przydatne narzędzia, które przy okazji promują również grę. Ostatnio tak było chociażby z Batman: Arkham City.  Nie wiem ilu z Was, tak jak ja, jest właśnie w trakcie odkrywania kolejnych sekretów gry, ale wspomnę tylko, że w nowym Batmanie jest mnóstwo (około 400) zagadek do znalezienia i jest to naprawdę trudne zadanie do wykonania samemu. Powiedziałbym nawet, że to niemożliwe, bo niektóre są tak poukrywane, że bez myśli zbiorowej w postaci poradników nigdy nie wpadłbym na to, gdzie niektórych z nich szukać. No i tutaj przychodzi z pomocą oficjalna aplikacja nawiązująca do gry – Batman: Arkham City Official Map App.  Jest to oficjalny zbiór wszystkich zagadek pokazujący, gdzie mamy konkretnie ich szukać, dający nam rozwiązanie do nich oraz możliwość odznaczenia w samej aplikacji, gdy już je zdobędziemy. Sumarycznie bardzo przydatna aplikacja, bo mamy to na telefonie, więc spokojnie możemy grać w grę i przy okazji raz na jakiś czas zerkać na naszego iPhone’a czy nic nie pominęliśmy. Za taki luksus i komfort niegrzebania w internecie zapłacimy 2,39 Euro, czyli całkiem sporo. Ogólna idea mi się podoba tyle tylko, że najlepiej byłoby, gdyby aplikacja sama synchronizowała się z grą i zabrała ze mnie ciężar odznaczania zdobytych zagadek ręcznie. To pewnie pieśń przyszłości, ale nadal jestem fanem idei, że niedługo już nie będziemy grać na konkretnej platformie, ale będziemy wykupywać usługę „GRA X”, a w jej skład będą wchodzić właśnie różne funkcje zależnie od platformy, na której właśnie ją uruchomiłem. Mapa i podręczny ekwipunek na iPhonie? Prostsze minigry na facebooku pozwalające zdobywać walutę do normalnej rozgrywki, gdy wrócę do domu? Możliwości jest ogromnie wiele, ale najważniejsza jest tu wspólna komunikacja, gdy to już będzie gotowe to nie widzę przeszkód, byśmy na facebooku/telefonie/konsoli/komputerze bawili się jednym produktem, tylko w różnych formach. Zapomniałbym. Aplikacja jest do pobrania tutaj. 