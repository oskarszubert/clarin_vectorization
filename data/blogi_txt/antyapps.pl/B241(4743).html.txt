12.08.2013 Jedną z najlepszych motywacji na drodze do osiągnięcia założonego wyniku jest możliwość obserwacji czynionych postępów. Dobrym przykładem może być tutaj cel w postaci osiągnięcia konkretnej masy ciała – niższej lub wyższej od obecnie posiadanej. W tym konkretnym przypadku szczegółowy monitoring postępów ułatwi nam specjalnie pomyślana w tym celu aplikacja – Monitor Your Weight. Monitor Your Weight miałem okazję testować na iPadzie drugiej generacji. Aplikacja w wersji HD (przeznaczonej na tablety) jest obecnie dostępna w promocji i możecie pobrać ją za darmo. Standardowa cena tej wersji wynosi 1,79 euro.  Moja pierwsza reakcja po uruchomieniu MYW to niestety spore rozczarowanie. Wygląd programu nie zachęca, interfejs wygląda topornie, a całość sprawia wrażenie przygotowanej na kolanie. Wrażenie to nasila się wraz z kolejnymi minutami spędzonymi na poznawaniu aplikacji.  Mimo „przyciężkawej” strony wizualnej programu jego obsługa jest naprawdę prosta. Rozpoczynamy od utworzenia własnego profilu po czym uzupełniamy go o podstawowe dane – nazwę, naszą wagę początkową oraz masę docelową którą zamierzamy osiągnąć (i czas, w jakim chcemy tego dokonać). Po odpowiednim ustawieniu aplikacji pozostaje nam zabrać się za ćwiczenia/jedzenie, wszak na wymarzony wynik trzeba odpowiednio zapracować:)  Monitor Your Weight dostarcza informacji o naszym BMI, o postępach, które czynimy, oraz o zalecanej liczbie kalorii w diecie. Nasze sukcesy (i porażki) możemy śledzić na koszmarnie prezentującym się wykresie oraz w niewiele lepiej wyglądającej zakładce „historia”. Tak jak już wcześniej wspomniałem wizualna strona aplikacji w żadnym wypadku nie należy do jej atutów. Obok płatnej wersji HD aplikacja posiada również darmową wersję zaprojektowany z myślą o smartfonie z logo nadgryzionego jabłka. Aplikacja dostępna jest również w Google Play. 