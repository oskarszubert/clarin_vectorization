28.06.2013 Aktywni użytkownicy serwisu Instagram nie poprzestają na standardowych filtrach i efektach, jakie udostępnia ich ulubiona aplikacja. Do edycji kolorów, efektownych dodatków czy wymyślnych ramek powstało już naprawdę wiele programów, takich jak choćby Fotor czy PhotoFunia. Wszystkie jednak nieco po macoszemu traktują możliwość tworzenia kolaży, gdzie na jednym obrazku możemy zmieścić kilka zdjęć. Wreszcie udało mi się trafić na proste i funkcjonalne narzędzie, które w prosty sposób pozwoli nam zmieścić kilka fotek na planie jednego kwadratu. Bądź innej figury, jeśli nie jesteście „instaortodoksami”… Interfejs aplikacji jest wyjątkowo czytelny i prosty. To naprawdę duży plus, ponieważ podobne aplikacje, na jakie udało mi się trafiać w Google Play, okazywały się być dużym przerostem formy nad treścią. Obsługa programu również nie powinna sprawić nam kłopotu. Wybieramy, ile zdjęć będziemy chcieli umieścić na naszej grafice, a następnie z udostępnionych przykładów wybieramy interesujący nas układ. Do dyspozycji mamy kolaże liczące od 2 do 9 zdjęć, gdzie każdy z wariantów daje nam kilka różnych ułożeń.  Naszą ramkę możemy dowolnie pokolorować oraz wybrać jej grubość. Ponadto możemy także wybrać, w jakich proporcjach układać ma się nasz czworokąt. Dodawanie zdjęć polega na kliknięciu w ikonkę plusika w odpowiednim polu na naszej „siatce” i wykadrowaniu zdjęcia zgodnie z naszą wizją. Za pomocą suwaka możemy również ustalić, jakiej wielkości ma być nasza kompozycja. Zapisując kolaż możemy także przesłać go do innej aplikacji. Wybierając serwisy społecznościowe będziemy mogli od razu podzielić się zdjęciem z innymi, natomiast inne aplikacje do obróbki fotografii pozwolą nam dodać odpowiednie filtry lub efekty.  Photo Frame: Easy Collage dostępna jest zupełnie za darmo w wariancie z reklamami. Ich usunięcie kosztuje niespełna 3 złote. Wersję bez reklam możecie pobrać TUTAJ. Jest ona również bogatsza o kilka dodatkowych układów zdjęć, które w wersji podstawowej oznaczone są kłódką uniemożliwiającą nam dostęp. Ich ilość nie jest jednak szczególnie nadmierna, dlatego osoby o nieco chudszych portfelach spokojnie mogą zostać przy darmowej odsłonie apki. Jeśli potrzebujecie szybko i łatwo umieścić kilka zdjęć na jednym obrazku, polecam Photo Frame: Easy Collage. Do tej pory nie udało mi się znaleźć bardziej przystępnej apki stworzonej do tego celu, która jednocześnie nie byłaby przeładowana niepotrzebnymi dodatkami. 