30.08.2013 Po wczorajszym przeglądzie aplikacji, które mogą przekształcić tablet lub smartfona w całkiem ciekawe narzędzie wspomagające edukację na poziomie szkoły podstawowej, gimnazjum i liceum, przyszedł czas na przetestowanie produkcji przeznaczonej dla najmłodszych. Moją uwagę przykuł dostępny aktualnie za darmo (promocja:)) program o nazwie Avokiddo Emotions – Playful learning for kids, który jest skierowany do kilkuletnich szkrabów. Avokiddo Emotions to aplikacja kolorowa, głośna, charakterna i w pełni interaktywna. Program nastawiony jest na intensywną i nie znoszącą dłuższych przerw interakcje z użytkownikiem, którym w tym przypadku ma być kilkuletnie dziecko.  Przebieg zabawy jest prosty. Pierwszym krokiem będzie wybranie bohatera, który przez najbliższe minuty będzie naszym wirtualnym kompanem. Twórcy Avokiddo oddali nam do wyboru trzy wyraziste sylwetki – żyrafę, zebrę i owcę.  Już po chwili wybrany milusiński pojawia się na ekranie i możemy zaczynać “rozgrywkę”. Wokół naszego bohatera pojawia się kilka przedmiotów, z którymi może wchodzić on w interakcję. Szczoteczka do zębów, napoje, jedzenie, przeróżne instrumenty muzyczne, nakrycia głowy, odzież, sztuczne wąsy, stylowe okulary – te i prawie setka innych elementów sprawią, że dziecko przez długi czas nie zazna nudy. Przedmioty pojawiają się podczas zabawy w małych partiach, a to, które konkretnie się w danej chwili pojawią jest wynikiem przypadku.  Aplikacja cieszy oko charakterystyczną oprawą graficzną, szczegółowymi i efektownymi animacjami oraz bogatym tłem dźwiękowym. Generalnie – jest głośno, kolorowo i zabawnie. Grupie docelowej Avokiddo Emotions powinno przypaść do gustu:) 