02.10.2012 Gdy pokrótce opisywałem ten tytuł przy okazji informacji o wykupieniu studia Press Play przez Microsoft, napisałem To nie tylko jedna z najlepszych gier na Windows Phone, ale jedna z najlepszych gier mobilnych w ogóle, dalej podtrzymuję tę opinię. Choć od jej premiery minęło już sporo czasu, jakość jej wykonania ciągle potrafi zachwycić, a rozgrywkę ciężko porównać do czegoś innego.  W grze przyjdzie nam kierować bliżej nieokreśloną cząstką organiczną, laboratoryjnym wytworem, który przez przypadek dostaje się do organizmu swego stwórcy. Ten, niezadowolony z takiego efektu, za wszelką cenę próbuje nas zwalczyć. Podróżujemy więc przez najróżniejsze organy Dr. Phluffa i walczymy z jego systemem odpornościowym oraz innymi przeszkodami. Brzmi lekko psychodelicznie? Taki właśnie jest Tentacles.  Model zabawy to czysta zręcznościówka z drobnymi elementami logicznymi. Naszym bohaterem kierujemy za pomocą jego 4 macek, które mogą przylepiać się do terenu (mała rada, gra wspiera multitouch, polecam więc starowania paroma palcami). Za ich pomocą możemy również eliminować niektórych przeciwników, a potem ich … zjadać. Na grę składa się  40 plansz + 16 w DLC Dog Eat Dog (80 MP). Poziom trudność jest bardzo dobrze wyważony, do tego gra oferuje tryb Easy Mode. Niektóre plansze wymagają sporego wysiłku, ale nie są irytująco trudne. Problem zaczyna się dopiero wtedy, gdy wszystko chcemy zaliczyć na 3 gwiazdki. Otrzymujemy je za przejście planszy bez straty życia, zebranie wszystkich bonusów oraz wykonanie konkretnego zadania.  Oprawa audiowizualna tworzy jeden spójny element. Przepełniona jest czarnym humorem i lekką psychodelią. Wszystko jednak nie przekracza granic dobrego smaku, a wręcz przeciwnie, potrafi zachwycić drobnymi detalami. Ręcznie rysowane tła, okna wczytywania plansz, menu, przeciwnicy i bossowie, animowane wstawki, wszystko to przygotowano z bardzo dużą troską o detale. Gra jest jednym z najbardziej pamięciożernych tytułów na Windows Phone, ale każdy jej MB widać w jakości wykonani.  Tentacles wlicza się do gier Xbox Live dzięki czemu posiada darmową wersję testową. Jeżeli nigdy wcześniej nie mieliście okazji zagrać poleca, tym bardziej, że za pełną przyjdzie nam teraz zapłacić jedyne 3,49zł.  Za tak niewielkie pieniądze otrzymacie dostęp do wielu godzin świetnej zabawy. Wystarczy spojrzeć na oceny w Marketplace i poczytać komentarze. Grę możecie pobrać i kupić tu. Edycja: Właśnie dziś, 04.10.2012 gra trafiła także do App Store. Możecie ją kupić za 0,79€, prawdopodobnie jest to wersja podstawowa, bez DLC. Ocena: 5+/6 