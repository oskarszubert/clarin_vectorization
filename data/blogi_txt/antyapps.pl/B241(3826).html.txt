04.02.2013 Niewiele znajdziemy w AppStore programów wykonanych na tak wysokim poziomie jak Martha Stewart Makes Cocktails. Ta prezentująca się ponadczasowo aplikacja, w której znajdziemy szczegółowe przepisy na 140 drinków na każdą okazję zachwyca od pierwszego momentu. Pomysłowe, animowane intro okazuje się preludium do prawdziwej uczty, która oszołomi i dopieści Wasze zmysły. Według informacji zawartych w polskiej Wikipedii: Martha Helena Kostyra Stewart to amerykańska potentatka biznesowa, prezenterka telewizyjna, autorka i wydawca magazynu. Jest symbolem i ucieleśnieniem „amerykańskiego snu”; była modelką, żoną i matką. Prowadziła małą firmę cateringową, by następnie stać się maklerem i właścicielką ogromnej medialnej fortuny (Martha Stewart Living Omnimedia). Tyle największa internetowa encyklopedia, od siebie dodam, że w AppStore znajdziemy 15 aplikacji i czasopism sygnowanych nazwiskiem tej pani i wszystkie z nich, nie tylko przepięknie wyglądają, ale i znakomicie spełniają funkcje, do jakich zostały stworzone (polecam m.in. recenzowaną niedawno przeze mnie Martha Stewart CraftStudio). Martha Stewart Makes Cocktails to w pełni interaktywna aplikacja z przepisami na bardzo efektowne i niezwykle smakowite koktajle. Interfejs graficzny programu, co czuć na każdym kroku, został zaprojektowany specjalnie z myślą o urządzeniach z ekranem dotykowym. Jego trzon stanowi wirtualny stół gęsto zastawiony fantastycznie sfotografowanymi napojami, których widok sprawi, że wielu z Was nagle opanuje trudne do powstrzymania pragnienie;)  Poruszanie się w obrębie programu nie powinno nikomu sprawić problemu. Zastosowanie znajdują tu wszystkie gesty znane z urządzeń z logo nadgryzionego jabłka. Tapnięcie wybranego koktajlu skutkuje ukazaniem się na ekranie dokładnej receptury na jego przyrządzenie. Podgląd przepisu oferuje wszystkie informacje, których moglibyśmy oczekiwać – począwszy do dużej fotografii wybranego napoju, poprzez procedurę jego przyrządzenia, potrzebne składniki, interaktywny konwerter jednostek, możliwość dodania własnych notatek i kilka mniejszych udogodnień, a kończąc na materiałach wideo prezentujących typowo barmańskie sztuczki. Co ważne, mimo nawału zamieszczonych informacji nie ma tutaj mowy o braku czytelności – każdy ekran Martha Stewart Makes Coctails prezentuje się niezwykle estetycznie i przejrzyście.  Bardzo interesującą funkcjonalnością aplikacji jest widowiskowa (i jednocześnie praktyczna) wyszukiwarka koktajli. Została ona przygotowana w postaci wygodnego w użyciu koła umożliwiającego przeszukania bazy programu według wybranego smaku drinka i głównego alkoholu w jego skład wchodzącego. Wspomnieć także muszę o możliwości tworzenia własnej listy zakupów oraz o mini encyklopedii przedmiotów, które są niezbędne każdemu barmanowi. Na koniec zostawiłem bardzo przyjemną wiadomość. Aktualnie Martha Stewart Makes Coctails w obu wersjach: iPad’owej (której to recenzję właśnie przeczytaliście) oraz iPhone’owej dostępna jest za darmo. Po pobraniu aplikacji radzę również zaglądnąć do zakładki umożliwiającej zakupy wewnątrz programu – wszystkie znajdujące się tam pozycje możecie przez ograniczony czas ściągnąć bezpłatnie. MSMC to aplikacja kompletna. Jej opis mógłbym właściwie zawrzeć w jednym stwierdzeniu: znajdziemy tu wszystko, czego możemy oczekiwać po nowoczesnej, cyfrowej publikacji z przepisami. 