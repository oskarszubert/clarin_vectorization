06.08.2012 Kurs pierwszej pomocy przechodzą prędzej czy później w swoim życiu wszyscy z nadzieją, że nigdy nie będą musieli z tej wiedzy korzystać. Zaiste, sam mam kilka takowych za sobą, na szczęście nie zdarzyło mi się jeszcze wykorzystywać nabytych umiejętności w praktyce. Mam jednak świadomość tego, że w luźnej rozmowie czy na ćwiczeniach są to proste rzeczy, natomiast sytuacji zagrożenia życia nam najzwyczajniej w świecie umykają, dlatego warto mieć przy sobie ściągę, którą wspomożemy się w krytycznych momentach. Z inicjatywy Orange oraz poradni medycznych LuxMed, zespół Looksoft stworzył aplikację, która znakomicie może za taką właśnie posłużyć. Przy każdym włączeniu programu Pierwsza Pomoc wita nas komunikat, który uświadamia, że żadne z danych w nim zawarte nie zastępują szkolenia pierwszej pomocy, a same treści są zbiorem informacji pomocnych w udzielaniu pierwszej pomocy. Wszystkie zagadnienia podzielone zostały na kilkanaście kategorii, wśród których znajdziemy m.in.: udary, drgawki, tamowanie krwotoków, ukąszenia czy wypadki drogowe. W rozwinięciu czeka nas konieczność doprecyzowania, np. skąd jest krwotok. Po wyborze jednej z opcji, dajmy na to głowy, otrzymujemy kilkuzdaniową instrukcję postępowania w zastanej sytuacji. Poza pierwszą pomocą, w aplikacji znalazła się także zakładka „Przygotuj się” która, jak sama nazwa wskazuje, pomaga nam zabezpieczyć się i przygotować na różne sytuacje. Czy to doradza w kwestii szczepień (zarówno dziecięcych, jak i w razie podróży do krajów tropikalnych) czy też pomaga uzupełnić apteczki pierwszej pomocy. W ustawieniach znajdziemy również narzędzia, które mogą się przydać przy udzielaniu pomocy medycznej, takie jak latarka czy metronom. Możemy też powiększyć czcionkę lub sprawdzić gdzie w okolicy znajdują się placówki medyczne LuxMed. Tym czego najbardziej brakuje mi w Pierwszej Pomocy jest skrót do ściągi związanej z resuscytacją krążeniowo- oddechową, czyli zespołu czynności wykonywanego w razie podejrzenia, że u poszkodowanego wystąpiło nagłe zatrzymanie krążenia. Niemniej po przejrzeniu zawartości wszystkich działów mogę z czystym sumieniem polecić tę aplikację jako podręczne kompendium wiedzy dotyczące doraźnej pomocy, nawet jako pożyteczną lekturę, do której możemy w wolnej chwili zajrzeć. Prosta, czytelna i w najmniej spodziewanej sytuacji może okazać się niezbędną. Pierwsza Pomoc to rzecz, której nikt z nas wolałby nie musieć używać, jednak życie pisze różne scenariusze, dlatego na wszelki wypadek warto ją mieć zainstalowaną na swoich smartfonach czy tabletach. Szczególnie, że aplikacja dostępna jest zupełnie za darmo na urządzenia z Androidem. 