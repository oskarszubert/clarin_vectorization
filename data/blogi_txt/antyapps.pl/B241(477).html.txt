28.06.2013 To niesamowite, że mimo upływu tylu lat i wprowadzenia wirtualnej rozrywki na nowy bliższy realizmowi niż kiedykolwiek wcześniej poziom, wielu graczy ciągle z nostalgią wspomina czasy 8-bitowych, pikselowatych ludzików, przy których bawili się najlepiej i najdłużej. Najwidoczniej tą samą nostalgią przepełnieni są developerzy z Human Pride Games, którzy właśnie wprowadzili do Google Play bardzo klasyczną produkcję BitBattle. BitBattle to produkcja wręcz ociekająca klasyką. Twórcy nie tylko zadbali o klimat rodem z lat ’80, ale też brak jakichkolwiek nowoczesnych metod monetyzacji produktu. Nie znajdziemy tutaj zatem żadnych reklam, żadnych mikropłatności ani żadnych innych ukrytych opłat. BitBattle jest w 100 proc. produkcją darmową.  Zabawa polega na ścieraniu się ze sobą dwóch armii. Każda z nich dysponuje pięcioma jednostkami o różnym typie ataku, sile, prędkości oraz zdolnościach. Gracz rozstawia je na planszy składającej się z czterech poziomych, równolegle ułożonych ścieżek. Nasze jednostki wychodzą zza lewej krawędzi, a przeciwnicy zza prawej. Gdy dochodzi do starcia, zwyciężają te postaci, które lepiej odpowiadają na ogień przeciwnika. Przykładowo ciężkozbrojni piechurzy z marszu pozbawiają życia jednostki strzelające z dystansu, ale wpierw muszą relatywnie szybko znaleźć się w ich pobliżu – w przeciwnym wypadku zostaną ukatrupieni zanim zdołają tam dotrzeć. Za każdą jednostkę, która przekroczy krawędź ekranu po stronie przeciwnika otrzymujemy punkt. Po upływie określonego czasu, zwycięża ten zespół, który ma ich najwięcej.  Twórcy udostępnili nam dwa tryby gry – tradycyjną bitwę oraz tryb przetrwania, w którym musimy jak najdłużej odpierać ataki przeciwnika. Na początku mamy do dyspozycji tylko dwie armie. Kolejne sześć możemy odblokować w trakcie zabawy. Dodatkowym atutem jest tutaj tryb gry dla dwóch graczy na jednym urządzeniu. Niestety najlepiej sprawdzić go na tablecie, bo na małym ekranie smartfona rozgrywka będzie mocno utrudniona.  Jak już się pewnie domyślacie, graficznie BitBattle przypomina klasyczne produkcje, w których każdy piksel możemy rozróżnić gołym okiem. Tej oprawie towarzyszy 12 melodii utrzymanych w podobnej konwencji. Można to kochać lub nienawidzić – wszystko pewnie będzie zależało od wieku gracza. Jak dla mnie poszczególne elementy tej produkcji komponują się ze sobą idealnie.  Problemem w BitBattle może być jedynie nie do końca dobrze przemyślany balans rozgrywki. Przykładowo armia rebeliantów bez większego wysiłku radzi sobie zarówno z ruchem oporu, jak i feudalnymi zbrojnymi. Nie wiem z czego to wynika – być może nie odkryłem jeszcze wszystkich atutów pozostałych formacji. Z przyjemnością zobaczyłbym tutaj też jakieś dodatkowe atrakcje w postaci zdolności specjalnych dowódców lub możliwości samodzielnego wybierania planszy. Póki co jest ona dobierana losowo. Nie można jednak wymagać zbyt wiele od produkcji, która jest w 100 proc. darmowa i tworzona przez fanów dla fanów. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 