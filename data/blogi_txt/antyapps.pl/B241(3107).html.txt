09.01.2013 Windows Phone posiada świetny, wbudowany edytor tekstu. Jest nim Mobilny Office. O jego zaletach pisaliśmy wielokrotnie. Ma jednak też swoje ograniczenia, związane z obsługą formatów, zwłaszcza tych otwartych. Oczywiście nic nie stoi na przeszkodzie by stworzyć oddzielny pakiet biurowy, nikt jednak się za to nie zabrał. Ciekawe rozwiązanie proponuje aplikacja Office+ Ogranicza się ona do jednego okna, z krótką instrukcją działania. Jest ono nietypowe. Najpierw uruchamiamy aplikację, następnie z niej wychodzimy i otwieramy plik w formacie csv, .odt, .ods albo .odp. Po chwili ujrzymy okno naszego Office + z możliwością przekonwertowania pliku na format Office. Pliki mogą pochodzić z różnych źródeł stron www, aplikacji typu SkyDrive i Dropbox, naszych maili.  Samo rozwiązanie jest ciekawe, podobnie działa aplikacja docs, która w taki sposób konwertuje pliki pakietu Google. Niestety Office+ nie radzi sobie dobrze z konwersją dłuższych i bardziej złożonych plików. Podczas testów poprawnie przerobił jedynie połowę (5) z testowanych plików. To mało, choć zawsze coś. W przypadku gdy dostaniemy plik odt na Windows Phone, 50% szansy to i tak lepiej niż żadna. :)  Jak już wspomniałem, aplikacja posiada mocno okrojony interfejs. Na jej potrzeby to jednak wystarczy, choć oczywiście autorzy mogliby go rozwinąć i rozbudować. Pierwsze podejście do odt na Windows Phone jest… lekko nieudane. Dobrze że w tej materii wreszcie zaczyna się coś dziać (wszak system w żaden sposób nie ogranicza edytorów dla innych formatów niż Office). Office+ posiada dwie wersje, próbną i płatną (3,49zł). W testowej ogranicza nas ilość dokumentów, które możemy skonwertować. Mamy ich 6, wystarczająco by sprawdzić czy posiadane przez nas pliki poddają się konwersji i zdecydować o ewentualnym zakupie. Windows Phone 7.5: działa, Windows Phone 8: działa, Lumia 610: działa 