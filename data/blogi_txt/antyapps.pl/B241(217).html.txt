27.01.2014 Wczoraj na łamach AntyApps pojawiła się pierwsza siódemka aplikacji, które pomagają odkrywać nową muzykę. Pojawiły się tam między innymi aplikacje umożliwiające słuchanie internetowych rozgłośni radiowych, serwisy scrobblingowe, muzyczne kompendium wiedzy o zespołach czy koncertowy informator. Jeśli wczoraj nic was nie zaskoczyło albo po prostu macie ochotę na więcej, dziś kolejna porcja naszych propozycji. SoundCloud [Android/iOS] Największa społeczność twórców muzyki, zespołów, producentów, DJów oczywiście również posiada swoją mobilną aplikację, której nie mogło zabraknąć  w tym zestawieniu. Mimo takich dobrodziejstw jak apki od Deezer, Spotify czy nawet YouTube, znam takich, którzy na co dzień słuchają muzyki właściwie tylko za pośrednictwem SoundCloud. To prawdziwa kopalnia muzyki, przede wszystkim dla tych, którzy uwielbiają remixy i muzykę elektroniczną. Oczywiście serwis oferuje również inne gatunki muzyczne oraz setki tysięcy podcastów i audycji. Jeśli chodzi o wyszukiwanie muzycznych perełek, które niekoniecznie można usłyszeć w radio, aplikacja SoundCloud to z pewnością pozycja obowiązkowa. Android / iOS Mixcloud [Android/iOS]  Mixcloud to aplikacja łudząco podobna do tego, co oferuje nam Soundcloud. Wskazuje na to choćby zbliżony graficznie logotyp czy nazwa. Tu jednak położono większy nacisk na personalizację muzyki i dostosowanie jej do naszego gustu. Nie zabrakło też funkcji Discover pozwalającej randomowo wyszukiwać nowych wykonawców bazując na tym, czego słuchaliśmy do tej pory. Apka posiada również wyszukiwarkę oraz możliwość wyświetlania powiadomień, kiedy tylko nasi ulubieni prezenterzy i DJe dodadzą nowe nagrania na swoich profilach. Aplikacja wypada niestety o wiele gorzej niż wspomniany pierwowzór, jednak, mimo to, wciąż można znaleźć tam ciekawe utwory i remiksy. AntyApps / Android / iOS SoundTracking [Android/iOS]  Wczoraj określiłem Soundwave jako muzyczny Instagram, jednak to SoundTracking w pierwszej kolejności powinien otrzymać tę „łatkę”. Tu zamiast fotografii będziemy dodawać utwory muzyczne oznakowane kwadratową grafiką okładki płyty, z której pochodzą. Do wybranych piosenek możemy dodać hashtag, który w domyśle ma służyć opisowi nastroju, w jakim znajdujemy się słuchając danej piosenki lub kategoryzowaniu danego wykonawcy według własnych kryteriów. Wrażenie robią również społecznościowe funkcje SoundTracking, które umożliwiają sprawdzenie tego, kto korzysta z apki w naszej okolicy lub udostępnia te same lub podobne utwory. Mamy więc trochę Instagramu,, Forsquare i Facebooka. Tym razem wszystko kręci jednak się wokół muzyki. AntyApps / Android / iOS Stitcher [Android/iOS]  Stitcher urzekł mnie przede wszystkim estetycznym, „kafelkowym” interfejsem, który nieodparcie kojarzy się z systemem Windows Phone. Co ciekawe, apka dostępna jest tylko na iOS oraz Androida. Apka służy przede wszystkim do odtwarzania podcastów, czyli nie będziemy tu mieli do czynienia ze streamingiem samej muzyki. Mamy jednak specjalną kategorię „music commentary”. Znajdziemy w niej tematyczne audycje dotyczące najróżniejszych gatunków muzycznych. Jeśli nie macie czasu szukać nowych wykonawców na własną rękę, a znacie przy tym język angielski, spokojnie możecie się zdać na opinię prowadzących audycje w serwisie Stitcher. AntyApps / Android / iOS Band of the Day [Android]  Aplikacja, która powstała w odpowiedzi na często towarzyszącą nam dolegliwość pod tytułem: „nie mam czego słuchać”. Propozycje nie będą opierać się jednak na rekomendacjach lub polecaniu utworów na podstawie analiz naszego muzycznego gustu. Band Of The Day to po prostu codzienna dawka świeżej, zróżnicowanej muzyki, którą wybrali twórcy aplikacji. Możemy jednak polecić muzykę, którą sami preferujemy, a w zamian za to otrzymamy punkty, które wymienimy na nowych artystów i ich kompozycje. Apka nie będzie nas zbytnio absorbować, codziennie serwując nam po prostu nowe, muzyczne propozycje. Jeśli na co dzień macie czas na długie przewijanie wpisów w ulubionych serwisach społecznościowych, z pewnością powinniście znaleźć chwilę na sprawdzenie tytułowego Zespołu Dnia. AntyApps / Android RADYO [WP]  Tym razem coś dedykowanego przede wszystkim użytkownikom mobilnych systemów od Windows. Aplikację możemy porównać do opisywanego wczoraj TuneIn. Jest to przede wszystkim mobilna platforma umożliwiająca odtwarzanie rozgłośni radiowych z całego świata. Baza dostępnych stacji jest może nieco bardziej uboga niż w przypadku konkurenta, o którym przed chwilą wspomniałem, jednak możemy uzupełnić ją o nowe pozycje ręcznie. Aplikacja w większości przypadków umożliwia również nagrywanie określonych audycji. Jeśli szukacie alternatywy dla TuneIn, Radyo to pierwsza w kolejności pozycja, którą powinniście sprawdzić. AntyApps / iOS / WP Spreaker [Android/iOS]  Spreaker, podobnie jak Stitcher, oferuje nam przede wszystkim ogromny wybór podcastów. Tu jednak nie tylko będziemy mogli usłyszeć audycje „mówione”, ale także te uzupełnione o muzykę. Stitcher, w odróżnieniu od konkurencji, umożliwia również streamowanie własnych podcastów z poziomu naszego smartfona lub tabletu. Jeśli więc czujecie potrzebę podzielenia się swoimi muzycznymi odkryciami z randomowymi słuchaczami lub przygotowania dedykowanej audycji dla znajomych, powinniście sięgnąć właśnie po Stitcher. AntyApps / Android / iOS Myślę, że w marketach z pewnością znajdzie się jeszcze niejedna aplikacja umożliwiająca muzycznym maniakom odkrywanie nowych brzmień. Jeśli waszym zdaniem w dwóch częściach zestawienia zabrakło tytułów, które powinny się tam znaleźć, koniecznie dajcie znać. Chętnie je sprawdzę i uwzględnię, jeśli cykl doczeka się kontynuacji. 