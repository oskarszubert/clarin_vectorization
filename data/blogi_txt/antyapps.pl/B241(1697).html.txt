06.02.2013 Wszelkiego rodzaju agregatory treści to jeden z najpopularniejszych rodzajów aplikacji pobieranych przez użytkowników urządzeń mobilnych. Konkurencja wśród programów tego typu jest więcej niż spora. W AppStore znajdziemy Flipboard, Zite, Summly, Prismatic, Circa News, Feedly, Google Currents, Pulse… a to tylko te najpopularniejsze. Wszystkie wymienione mają całe mnóstwo zalet i jedną bardzo poważną (w kontekście polskiego użytkownika) wadę: brak jakiejkolwiek bazy polskojęzycznych serwisów. IFider miał na celu zapełnić tą jakże poważną lukę – czy mu się udało? Moim zdaniem – nie. Współczesny agregator treści to dla mnie (i zapewne dla większości czytelników) cyfrowy odpowiednik codziennej gazety – w pełni spersonalizowany, aktualizowany na bieżąco i oferujący wygodną synchronizację pomiędzy urządzeniami, na których został zainstalowany. Spośród tych trzech najważniejszych funkcjonalności IFider posiada tylko jedną, najbardziej oczywistą czyli aktualizację treści (pod warunkiem, że znajdujemy się w zasięgu sieci). Atutem aplikacji stworzonej przez trzyosobowy polski zespół (Marcin Zyga, Łukasz Czarnecki oraz Adrian Zyga) miał być szeroki dostęp do treści w języku polskim. Niestety i w tej materii, delikatnie mówiąc – nie jest najlepiej. Wygląd IFidera nie pozostawia złudzeń co do tego, na czym wzorowali się twórcy programu. Aplikacja jest lustrzanym odbiciem jednego z najpopularniejszych i najlepszych agregatorów news’ów czyli Flipboard. Do klasy oryginału brakuje jej jednak sporo.  Pierwszego dużego rozczarowania doznajemy już na samym początku, podczas wyboru serwisów, z których IFider ma pozyskiwać wiadomości. W przypadku iPad’a liczba obsługiwanych witryn oscyluje w okolicach 50 czyli w praktyce – tyle co nic. Pół biedy, jeżeli istniałaby możliwość dodania przez użytkownika własnych źródeł – takiej opcji jednak próżno szukać, jesteśmy ograniczeni linków zamieszczonych odgórnie w aplikacji. W moim odczuciu słabością IFidera jest również dobór wspomnianych serwisów – w większości kategorii na próżno szukałem choć jednej witryny, z której na co dzień pozyskuję informacje. Niestety na skąpej ilości źródeł i braku możliwości dodania własnych nie kończą się wady aplikacji. Wystarczy spędzić z programem kilka chwil by przekonać się o jego nie najlepszej stabilności. IFiderowi zdarza się wysypywać zarówno podczas startu, jak i w trakcie działania (punktem krytycznym jest często dodawanie kanałów do subskrypcji). Nie zachwyca także wygląd aplikacji, która okazuje się uboższym bratem bliźniakiem Flipoboard. O ile oryginał potrafi zachwycić, to jego polski odpowiednik razi topornością i brakiem płynności. Z IFiderem na iPad’a wiązałem spore nadzieje. Oczekiwałem prostego w użyciu i ładnie się prezentującego agregatora treści z rodzimych serwisów. Otrzymałem natomiast bardzo ograniczoną aplikację, której strona wizualna zupełnie do mnie nie przemawia. Gdy dodamy do tego problemy ze stabilnością, niemożność synchronizacji między posiadanymi urządzeniami oraz brak możliwości wprowadzania własnych źródeł, ocena IFidera na iPad’a nie może być pozytywna. Powyższa recenzja dotyczy aplikacji w wersji na iPad’a. W AppStore znajdziemy również IFider mobile czyli iPhone’ową odmianę  opisywanego agregatora, która znacząco różni się od większego brata (m.in. znacznie większa ilość źródeł możliwych do subskrypcji oraz inny interfejs). IFider dostępny jest także na urządzenia z systemem Android. 