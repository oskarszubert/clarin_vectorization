04.06.2012 Zbliża się EURO, a wraz z nim dziesiątki okazji do picia alkoholu. By dobrze przygotować się do spotkania z uznawanym przez wielu wrogiem człowieka numer jeden, warto poznać taktykę przeciwnika. W zdobyciu niezbędnej wiedzy w tej kwestii pomoże nam aplikacja AlkoFakty dla iOS. Poznaj AlkoFakty i sprawdź faktyczny stan wiedzy, kondycji organizmu oraz koordynacji po spożyciu alkoholu. – czytamy w słownej zachęcie do pobrania aplikacji. Obecnie, program działa w dwóch trybach: Quiz z pomocą którego sprawdzimy stan swojej wiedzy oraz AlkoFakty gdzie przeczytamy najciekawsze Fakty, Mity oraz zasady spożywania alkoholu. Sam program wyróżnia się zadbanym, przejrzystym interfejsem. Przekazywane informacje w sekcji AlkoFakty są dobrze zredagowane i nie mamy tu do czynienia ze swego rodzaju „przeładowaniem”, twórcy przekazują nam same konkrety. Także udostępniony Quiz zaskakuje pozytywnie. Pytania wyświetlane są losowo, a w przypadku błędnej odpowiedzi, program wyświetla więcej informacji na zadany temat. W samej aplikacji irytuje mnie tylko jedna rzecz. Za każdym razem gdy chcemy ją uruchomić jesteśmy zobowiązani do podania swojej daty urodzenia by uniknąć wyświetlenia aplikacji przez osobę niepełnoletnią. Z jednej strony to zrozumiałe podejście, ale z drugiej, czy to faktycznie błąd, że młodzi ludzie chcą zdobywać wiedzę nt. alkoholu, która kiedyś i tak im się przyda? Zwłaszcza, że sam system bardzo łatwo obejść. Warto przemyśleć ten element. To co obecnie oferuje program, to jednak dopiero wstęp do jego pełnej funkcjonalności. Już niebawem czeka nas aktualizacja aplikacji, która wprowadzi dwie bardzo ciekawe funkcje. Pierwsza z nich to kalkulator, który po podaniu ilości i rodzaju spożytego alkoholu, płci, wagi oraz określeniu czy spożywamy alkohol na tzw. „pusty żołądek” będzie w stanie oszacować stężenie alkoholu w naszym organizmie, a w przypadku gdy dojdzie do nadużycia poinstruuje nas co należy zrobić dalej. Druga nadchodząca funkcja to gra Test Your Balance która sprawdzi, czy uda nam się zachować równowagę. Choć AlkoFakty już teraz zachęca mnie swoją funkcjonalnością oraz skrywanymi w sobie ciekawostkami, to muszę przyznać iż z niecierpliwością oczekuję na zapowiedziany up- date. Kiedy tylko się pojawi, poinformuję was o tym bezzwłocznie. Gorąco zachęcam do pobrania. AlkoFakty pobierzecie bezpłatnie z AppStore. 