22.11.2011 Pogodę możemy sprawdzić w tylu miejscach, że trudno znaleźć jedną aplikację, która spełniłaby potrzeby wszystkich, a jednocześnie nie wyglądała jak dokument pełen różnego rodzaju niezrozumiałych cyfr. To wszystko trudna sztuka doboru, co jest ważne, co powinno być ładne, a czego może w ogóle nie być. Weather Live wydaje się być doskonałym wyśrodkowaniem, a do tego jest bardzo elastyczna, jeśli chcemy coś zmienić. Przyznam, że pierwsze uruchomienie Weather Live to był dla mnie mały szok. Widziałem już ładne aplikacje pogodowe, ale tutaj dynamiczne animacje w tle potrafią wywołać właśnie taki efekt. Jestem odrobinę skrzywiony na tym punkcie, więc uwierzcie mi na słowo. Zresztą nie, lepiej popatrzcie na chociażby ten obrazek: Weather Live to poza pięknymi wizualizacjami przede wszystkim świetnie spełniająca swoje zadanie aplikacja pogodowa. Przyjrzyjmy się, co może:  Podaje temperaturę na najbliższy tydzień raz dokładniejszą na nadchodzące 24 godziny Podaje temperaturę odczuwalną Podaje temperaturę najwyższą i najniższą danego dnia Podaje kierunek wiatru i prędkość Podaje wilgotność, widoczność oraz ciśnienie Pozwala na ustawienie jednostki wyświetlanej temperatury Pozwala na ustawienie formatu czasu na 12 lub 24 godzinny Zmienia tryb pracy z dziennego na nocny Pozwala na dodanie wielu lokalizacji  Jako aplikacja pogodowa robi wszystko to, co powinna. Dodatkowo ma jeden całkiem sprytny patent omijający odrobinę problem tego, że na iPhonie nie można korzystać z widgetów pogodowych tak bardzo popularnych na Androidach. Korzysta z oznaczenia nowych wiadomości w aplikacji (cyfry wyświetlanej na czerwonym tle) pokazując w ten sposób aktualną pogodę. Drobna rzecz, a cieszy, bo nie musimy za każdym razem wchodzić do aplikacji, aby tylko sprawdzić, jaka temperatura jest właśnie na zewnątrz. Oczywiście w tej sytuacji nie mamy ujemnych cyfr, co dla nas Polaków właśnie teraz może mieć znaczenie, bo różnica między 5 stopni, a -5 stopni jest spora. Na szczęście aplikacja i na to ma rozwiązanie, wysyła powiadomienie, gdy temperatura spadnie poniżej 0. Czy warto? Jeśli macie już swoją ulubioną aplikację pogodową to pewnie trudno będzie się przestawić na Weather Live. Mimo wszystko posiadaczom urządzeń z systemem iOS polecam spróbować, bo aplikacja jest naprawdę ładna i bez problemu mogłaby służyć jako zegarek nocny pokazujący nie tylko godzinę, ale również piękne dynamiczne animacje w tle. Link do aplikacji (0.79 Euro – wersja uniwersalna). 