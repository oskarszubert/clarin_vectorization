05.03.2013 Mam ostatnio szczęście do trafiania na proste, ale niezwykle wciągające i grywalne produkcje. Po opisywanym wczoraj świetnym NumberOne Brain przyszła pora na przedstawienie Wam Polymer – dynamicznej układanki, innej niż wszystkie. Polymer wraz z NumberOne Brain tworzą duet, które nieprędko opuści mojego iPada. Zaletą tych produkcji jest ich uniwersalność i wynikająca z niej bardzo szeroka grupa odbiorców. Nie bez znaczenia jest także prosta (nie mylić z brzydką lub niedopracowaną) oprawa, która nieprędko się znudzi. W Polymer zadaniem użytkownika jest poskładanie z elementów porozrzucanych losowo na planszy… polimerów (w chemii pojęcie to oznacza substancje o bardzo dużej masie cząsteczkowej złożone z wielokrotnie powtarzających się podjednostek zwanych merami). Polymeres w języku greckim definiuje się jako: wieloczęściowy, zbudowany z wielu elementów. Składanie różnorodnych form z wielokolorowych puzzli znajdujących się na ekranie iPada/iPhone’a wciąga. Duże znaczenie ma tu idealnie dobrane (do formy rozgrywki) sterowanie – elementy przesuwamy dotykając je opuszkiem palca i przesuwając nim po ekranie – taki sposób działania jest nie tylko intuicyjny, ale i niezwykle wygodny.  Polymer oferuje graczom 5 sposobów rozgrywki, z których na początku dostępne są  trzy – gra na czas, endless oraz tryb wieloosobowy.  Gra na czas. W trakcie trwania kilkuminutowej rundy (2,5 lub 10 minut) naszym zadaniem jest ułożenie jak największej liczby polimerów. Paski z wielobarwnymi (pakiet kolorów możemy zmienić w opcjach programu) elementami przesuwać możemy w pionie i poziomie, by po ułożeniu pełnej figury rozbić ją pacnięciem palcem. W tym momencie punkty wędrują na nasze konto, a miejsce po brakującym polimerze zostaje uzupełnione nowymi elementami układanki. Endless. Reguły rozgrywki pozostają identyczne, jak w przypadku gry na czas, z tym, że jedna runda trwa w nieskończoność. Gra wieloosobowa. Tryb ten daje możliwość zmierzenia się ze sobą za pośrednictwem Game Center do czterech graczy jednocześnie. Niestety ani razu nie udało mi się połączyć z przeciwnikami.  Pozostałe dwa rodzaje rozgrywki: Jeden Polimer oraz Bomby są na początku zablokowane. Zdobycie odpowiedniej liczby punktów w grze na czas umożliwia ich szybkie odblokowanie. Polymer to najlepiej zrealizowane puzzle, na jakie dotychczas natrafiłem w AppStore. Dopracowana, oferująca kilka rodzajów zabawy rozgrywka, jest nieprzyzwoicie angażująca i emocjonująca. Gra w wersji uniwersalne dostępna jest obecnie za darmo. 