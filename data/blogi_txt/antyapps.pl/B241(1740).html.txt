22.08.2013 Ilość udostępnianych zdjęć w Internecie stale rośnie. Zmienia się tylko sposób ich wykonywania, poprawiania, a także kanał dystrybucji – czy to portal społecznościowy czy aplikacja mobilna. Nic więc dziwnego, że co pewien czas pojawiają się kolejne, w założeniu lepsze i ciekawsze od poprzednich. Czy do takich należy aplikacja Tadaa? Przekonajmy się.  Na samym początku spieszę z wytłumaczeniem na czym polega działanie owej aplikacji – po wykonaniu zdjęcia lub wybraniu już istniejącego do naszej dyspozycji oddane są funkcje mające na celu uczynienie go takim, by sprawiało wrażenie zdjęcia 3D. Jest to osiągane przez odpowiednie rozmazanie tła znajdującego się za osobą, przedmiotem na głównym planie.  By zaznaczyć, który obszar zdjęcia ma być uwypuklony należy palcem wykonać kilka ruchów i dać chwilkę aplikacji na „przetrawienie” tego co dzieje się na fotce. Jeżeli stwierdzimy, że zrobiliśmy to jak należy należy tapnąć na „dalej”, gdyż w następnym kroku nie tylko obejrzymy efekty naszego działania, ale także otrzymamy szansę na dodanie filtru oraz dopasowanie jasności kontrastu i nasycenia. W tym momencie możemy także przyciąć fotkę oraz wrócić do poprzedniego kroku, by poprawić efekt 3D.  Gdy to wszystko będzie za nami pozostaje nam jedynie zapisać zdjęcie, dodać podpis oraz oczywiście… udostępnić je na Facebooku, Twitterze i/lub Tumblerze. Co ważne, na samym początku przygody z aplikacją musimy utworzyć konto lub skorzystać z tego istniejącego na Twitterze lub Facebooku. Sam interfejs strumienia i aplikacji przypomina Instagram, więc nie będziecie mieli problemu z jej obsługą. Jeżeli do tego momentu Was przekonałem, to muszę Was poinformować, że Tadaa to aplikacja płatna, a jej cena wynosi 3,59 euro, więc niewiele ponad 15 złotych. Czy jest ona warta zakupu? Jeżeli fotografowanie, majstrowanie przy zdjęciach i wrzucanie ich w Internet sprawia Wam frajdę i nie możecie się bez tego obejść, to myślę że te 15 złotych będzie dobrą inwestycją. W przeciwnym razie radziłbym zadowolić się Instagramem i innymi podobnymi, darmowymi aplikacjami. 