13.10.2011 Czytajcie uważnie, bo to chyba najbardziej ekscytująca wiadomość dzisiejszego dnia. Rockstar, firma odpowiedzialna za miliony sprzedanych kopii gier z serii Grand Theft Auto ogłosiła, że część trzecia powróci na Androidzie i iOSie. Niestety dotyczy to jedynie wybranych modeli, lista nie jest długa. Gdybyście przypadkiem nie wiedzieli, dlaczego to tak ważna wiadomość to dodam, że jest to chyba najpopularniejsza seria gier znana z konsol, choć GTA: Chinatown Wars pojawiło się również na iOSie. W tytułach tych największą atrakcją jest otwarte wielkie miasto i mnóstwo rzeczy do wykonania, można powiedzieć w skrócie, że to taki symulator bandyty – możemy ukraść dowolny samochód, wykonywać misje dla różnych person ze świata przestępczego i wdawać się w liczne konflikty z prawem. Część trzecia była przełomowa, jak na 2001 rok, ponieważ była ona wykonana w pełnym 3D. Przypuszczalnie właśnie dlatego lista telefonów, które obsługiwać będą GTA III jest taka krótka. Znalazły się na niej na obecną chwilę tylko:  iPhone 4S, iPad 2, Droid X2, HTC Evo 2, LG Optimus 2X, Motorola Atrix, Samsung Galaxy S2, The Acer Iconia, Asus Eee Pad, Motorola Xoom, oraz Samsung Galaxy Tab 10.1  Grand Theft Auto III: 10th Anniversary Edition, bo tak będzie brzmieć pełny tytuł, dostaniemy na jesień, ale niestety nie są znane żadne szczegóły odnośnie ceny. Dla graczy, takich jak ja, jest to zakup obowiązkowy, ale bardziej cieszy mnie przyszłość, bo jeśli wszystko pójdzie dobrze to możemy się spodziewać, że w przyszłości również genialne Vice City pojawi się na naszych telefonach (ten sam silnik). 