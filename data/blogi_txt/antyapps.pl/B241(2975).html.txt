09.10.2012 Choć aplikacja PayPal widnieje w Marketplace od prawie miesiąca, to nie od początku wspierała wszystkie kraje, oferowała pełen zakres możliwości. Od niedawna z części jej podstawowych funkcji możemy korzystać także w naszym kraju. Co oferuje mobilny PayPal na Windows Phone? Przede wszystkim interfejs w naszym rodzimym języku. Wprawdzie jest w niej mało tekstu, ale to ciekawy dodatek, który już od początku umila czas spędzony z aplikacją. Zaraz po zalogowaniu na nasze konto mamy możliwość sprawdzenia salda oraz ostatnio dokonanych działań (transakcje, zmiana waluty itp.).  W drugiej części, przetłumaczonej jako Opcje znajdują się kluczowe funkcje czyli wyślij pieniądze oraz zażądaj zapłaty.  Dzięki nim w łatwy sposób prześlemy drugiej osobie wymaganą kwotę, bądź też upomnimy się/poprosimy o nią. Okno transakcji jest bardzo czytelne i przejrzyste. Adresata dodajemy oczywiście za pomocą maila, aplikacja wspiera naszą systemową książkę adresową. Przy podaniu kwoty mamy też szybki dostęp do kalkulatora oraz możliwość zmiany waluty w jakiej wysyłamy nasze pieniądze. Opcjonalnie możemy dodać wiadomość. Na koniec pozostaje nam jeszcze wybrać rodzaj zapłaty (po wybraniu otrzymamy jego opis) i możemy przejść do podsumowania transakcji.  W ustawieniach mamy możliwość włączenia naszej lokalizacji, niestety powiązana z nią opcja PayPal Here nie jest jeszcze dostępna w naszym kraju (i zapewne prędko nie będzie). Aplikacja stara się wpisywać w styl metro i robi to bardzo dobrze. Jest czysta, przejrzysta i pomimo małej ilość funkcji, wszystko stara się dokładnie opisać, co jest dużym plusem. Z jej poziomu możemy też dodać karty kredytowe oraz debetowe. Jeżeli korzystacie z konta PayPal, warto pobrać jego oficjalną aplikację mobilną. Wprawdzie w naszym kraju nie oferuje jeszcze wszystkich możliwość, ale posiada to co niezbędne. Znajdziecie ją tutaj. Ocena: 4/6 