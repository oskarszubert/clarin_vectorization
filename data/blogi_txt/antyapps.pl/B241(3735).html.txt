22.12.2011 Często robicie zdjęcia swoim iPadem? Mi nie zdarza się szczerze mówiąc wcale – jakość kamery albo w moim egzemplarzu, albo ogólnie jest przeraźliwie żenująca. Ale szkicowanie na zdjęciach to nie jedyna funkcja nowej aplikacji Skitch for iPad. Zresztą – zawsze można je przenieść z iPhone’a czy innego aparatu. Skitch pozwala jednak bazgrać na praktycznie wszystkim, co jesteśmy w stanie wyświetlić na ekranie tabletu.  Do wyboru mamy całą masę kategorii – album ze zdjęciami, nowa fotografia, zrzut z ekranu tabletu, strona www (w aplikację wbudowano przeglądarkę), mapa czy zupełnie pusta strona. Na wszystkim tym zostaje nam oddany do dyspozycji podstawowy pakiet do maziania palcami. Poza zwykłą linią są jeszcze strzałki, litery, kształty czy możliwość cropnięcia w dowolnym miejscu. Wszystko to w podstawowej palecie pastelowych barw – całkiem ładnych. Co mnie szczególnie urzekło, to świetnie działający prostowanie narysowanych przez nas linii. Nawet gryzmoląc jak kura pazurem, nasze „dzieło” wygląda w miarę przyzwoicie i nadaje się do pokazania. Do tego bowiem Skitch przede wszystkim służy – szybkiego dzielenia się uwagami „na papierze”. Co stworzyliśmy można od razu przesłać mailem, na Twittera czy wprost do Evernote’a, który w końcu pochodzi od tych samych autorów. Prosty i przyjazny intefejs, szybkość działania to zalety, których Skitchowi odmówić nie można. Aplikacja zajmuje ledwie 10 megabajtów i jest darmowa, stąd chyba warto ją na swoim tablecie mieć. W razie czego, może okazać się przydatna.  Skitch for iPad można pobrać stąd. 