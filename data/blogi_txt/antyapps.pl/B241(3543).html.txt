09.08.2013 Rise to najlepszy budzik i zegar z jakimi miałem do czynienia na moim tablecie. Aplikacja zostawia w tyle nie tylko programy systemowe, ale i cały pakiet mniej i lub bardziej skomplikowanych tworów, jakie przewinęły się przez dysk mojego iPada w ciągu ostatnich dwóch lat. Wrażenia płynące z pierwszego kontaktu z Rise mogę śmiało porównać do chwili, gdy uruchomiłem pierwszego własnego iPada. Aplikacja zachwyca, działa niesamowicie płynnie i intuicyjnie, a przy tym prezentuje się nadzwyczaj zjawiskowo.  Obsługa programu sprowadza się do kilku prostych gestów, które przy pierwszym z nich skorzystaniu sprawiają tyle radości, że moje oblicze przyozdabia niewymuszony uśmiech. Nie wiem czy nikt na to nie wpadł wcześniej, ale przesuwanie zegara w górę i w dół ekranu celem ustawienia godziny pobudki jest rozwiązaniem genialnym w swojej prostocie. Podobnie zresztą jak jego aktywacja za pomocą szybkiego przesunięcia palcem w poprzek ekranu. Świetnym posunięciem ze strony twórców jest niemalże całkowita rezygnacja z przycisków – te znajdziemy jedynie w ustawieniach aplikacji.  W Rise jako budzik możemy ustawić jedną z 16 dostępnych melodii lub wybrany utwór z biblioteki iTunes. Ciekawym rozwiązaniem dla osób niedosłyszących jest możliwość ustawienia jako pobudki mrugania ekranu. Aplikacja obsługuje funkcje drzemki (możliwość ustawienia przedziału czasowego między 5 a 60 minut), stopniowego budzenia oraz powtórzenia alarmu. Ostatnią zakładkę w panelu opcji stanowi instrukcja obsługi programu dostępna w języku polskim oraz angielskim. Po wybraniu odpowiednie godziny pobudki Rise daje możliwość ustawienia tzw. “usypianek” czyli listy utworów mających ukołysać użytkownika do snu. Muzykę wybieramy w tym przypadku z biblioteki na naszym urządzeniu, a czas trwania jednej sesji kołysanek możemy ustawić w przedziale od 5 do 90 minut.  Wystarczyło kilka dni korzystania z Rise, by program całkowicie zastąpił mi używaną dotychczas aplikację systemową. iPad’owy zegar został przeniesiony do folderu “systemowe”, w którym znajdują się nieużywane aplikacje, których nie sposób wykasować, a jego miejsce w dolnym pasku podręcznych aplikacji zajął Rise. Polecam! P.S. Rise dostępny jest aktualnie za darmo. Standardowa cena aplikacji wynosi niecałe 2 euro. 