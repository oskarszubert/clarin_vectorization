05.01.2012 Nareszcie, z dniem dzisiejszym, skończyła się posucha noworoczna na App Storze. Zaczęły ukazywać się wcześniej zapowiadane i, co ważniejsze, intrygujące pozycje. Na pierwszy ogień sprawdziłem Lunar Racer od twórców Super Stickman Golf. Nie są to jednak tradycyjne wyścigi, gdzie obserwujemy nasz pojazd z tyłu zasiadając za sterami najnowszych modeli znanych marek. Lunar Racer bardziej przypomina… Moon Patrol? Pamiętacie?  Zwłaszcza jeśli chodzi o prezentację i miejsce akcji. W Lunar Racer ścigamy się bowiem w kosmosie, na niewielkich planetach. Scenę widzimy z boku, a każde okrążenie to po prostu objechanie planety dookoła. Tego typu tras w grze znalazło się 12, ale już zapowiadane są kolejne. Chociaż bazują na podobnym schemacie, to są na tyle zróżnicowane, aby nie odczuwać nudy. Także sterowanie jest dalekie od standardowego. Przede wszystkim zapominamy o gazie i hamulcu. Tutaj dotknięcie dowolnego miejsca z lewej strony ekranu… ściąga nas na ziemię. Grawitacja w kosmosie jest znacznie słabsza niż na ziemi, w związku z czym nasz pojazd ma tendencje do odrywania się w przestrzeń. Szczególnie, gdy… dotkniemy prawej strony ekranu odpowiedzialnej za nitro. Nie możemy jednak zbyt twardo trzymać się toru – w locie możemy wykonywać triki (no, obroty), dzięki którym napełniamy pasek dodatkowego przyspieszenia. Bez tego trudno będzie wygrać. Dodatkową przeszkodą w osiągnięciu celu są przeciwnicy, którzy wykorzystują porozrzucane tu i ówdzie dodatki – rakiety, bomby i inne takie. Sami też możemy się odpłacić tym samym. http://www.youtube.com/watch?v=8BuMPATp9L0 Lunar Racer zbudowany jest zgodnie z już dobrze znaną zasadą, że gracza należy za wszystko nagradzać. W związku z tym nawet jeśli zajmiemy ostatnie miejsce, to jakieś gwiazdki czy inną wirtualną walutę dostaniemy – a to przeznaczyć można na nowe pojazdy czy ich modyfikacje. Poza trybem dla jednego gracza znajdziemy też w Lunar Racerze opcję zabawy do 4 graczy – niestety tylko lokalnie. Lunar Racer nie jest prostą grą – wymaga sporo ćwiczeń i nauczenia się systemu. Lepiej gra się w nią na iPhonie niż iPadzie – triki kręcimy tiltem, a to z tabletem nie jest zbyt wygodne. Ale właśnie dzięki przystępności, a jednocześnie ukrytej głębi warto odżałować te niecałe 4 złote – to naprawdę niezły początek 2012. Lunar Racer można nabyć tutaj. 