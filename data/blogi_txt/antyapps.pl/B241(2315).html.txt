30.12.2011 Chyba nie jest na miejscu pytanie kto NIE kojarzy Metal Sluga, prawda? Kultowa gra z automatów, podstawa każdej wyprawy z drobnymi do pogrania zarówno samemu jak i ze znajomymi. Japońskie SNK zrobiło tytuł nie tylko piekielnie grywalny i doskonale wyciągający monety z kieszeni, ale i mający do siebie dystans, tryskający humorem. Jakiś czas temu już Metal Slug Touch ukazał się na iOS, ale kosztując 4 euro był nieprzyzwoicie drogi. Teraz cena spadła, więc postanowiłem się mu przyjrzeć. Generalna zasada jest jasna, prawda? To dwuwymiarowa strzelanina, gdzie kierujemy żołnierzem…. stop! Wersja mobilna już z tym zrywa. Co prawda tradycyjnie do wyboru jest jedna z postaci, ale od razu zasiada ona za sterami Metal Sluga lub Slug Flyera, czyli odpowiednio czołgu i samolotu. Na nogach nie pochodzimy wcale. W każdym razie – kierujemy się wciąż w prawo wykańczając zastępy wrogów i uwalniając jeńców wojennych. Sterować możemy zarówno tiltem (nie polecam) lub kontrolerem wyświetlonym na ekranie. Nowością w skali serii jest przycisk „avoid” – po jego wciśnięciu przez kilka sekund jesteśmy nietykalni. Przydaje się, gdy chaos na ekranie uniemożliwia robienie uników.  Poza tym oprawa, klimat, wspomniane postacie – wszystko jak w oryginale. MS Touch robiony był zresztą przez tych samych twórców. Co jednak boli, to niespecjalnie wysoki poziom trudności połączony z tylko 4, bardzo krótkimi planszami. Pisałem, że Bug Princess można przejść przez 15 minut, ale Metal Sluga chyba jeszcze prędzej. Na dodatek to nie jest tak precyzyjna gra, którą rzeczywiście ma się chęć ćwiczyć godzinami. Na szybką partyjkę w porządku, ale nie dłuższe posiedzenia. Obecnie Metal Slug Touch kosztuje 1.59 euro i jest to górna granica, jaką warto za ten tytuł zapłacić. Sam byłem długo wierny serii, ale ta odsłona jest zdecydowanie jedną ze słabszych i nawet zaczekałbym jeszcze na potencjalną obniżkę do niecałego euro. Tym bardziej, że na iPadzie wygodnie nie pogracie (aplikacja nie jest uniwersalna). Metal Slug Touch jest do kupienia tutaj. 