02.04.2013 W Google Play co i rusz pojawiają się wysokobudżetowe produkcje z ujmującą oprawą graficzną o okrągłymi sumami stojącymi za produkcją. Czy jednak to pieniądze włożone w grę powinny na platformach mobilnych (podobnie jak na desktopach) determinować rozmach i przyjemność płynącą z rozgrywki? Prężnie rozwijający się nurt indie udowadnia, że nie. Na Androidzie doskonałym tego przykładem jest natomiast polska gra logiczna Very Little Monsters. Za Very Little Monsters stoi młode studio CODE z Gdyni. Jest to ich pierwszy, ale z całą pewnością nie ostatni projekt. Gra należy do gatunku szeroko pojętych logicznych układanek lecz wyróżnia się na ich tle trójwymiarową oprawą graficzną oraz barwnym gameplayem. Przyjrzyjmy się jej zatem bliżej.  Za całą rozgrywką stoi do bólu prosta historia, którą należy traktować tylko i wyłącznie jako dodatek. Otóż w świecie niebieskich, jednookich stworków zjawiły się czerwone i ukradły diament będący czymś w rodzaju najdroższego skarbu. Niebieskie przystąpiły zatem do krucjaty przeciwko złodziejom. W ten oto sposób przez 18 plansz będziemy toczyć zażarty bój na złożonych z sześcianów arenach o różnych kształtach.  Na czym ten bój polega? Zasady są dość proste. Umieszczenie naszego stworka na polu sąsiadującym z tym, na którym znajdują się przeciwnicy, skutkuje zmianą ich koloru na nasz. Stworki mogą skakać co jedno lub co dwa pola, a zwycięża ta strona, która zdominuje swoim kolorem całą planszę. Najlepiej ilustruje to klip wideo przygotowany przez twórców. Jak możecie zauważyć, nasi podopieczni wydają na nim zabawne odgłosy i sprawiają wrażenie nieszczególnie rozgarniętych. Z początku wydaje się to zabawne, ale na dłuższą metę nuży, więc szybko wyłączyłem dźwięk. Bajkowa grafika, proste zasady i sympatyczne stworki każą myśleć, że mamy do czynienia z produkcją przede wszystkim przeznaczoną dla młodszych graczy. Nie do końca. Sztuczna inteligencja komputerowych rywali jest bowiem na tyle sprytna, że przysporzy problemów niejednemu dorosłemu, a co dopiero maluchowi. Dlatego dla tych ostatnich znacznie odpowiedniejszy będzie lokalny multiplayer, w którym dwóch graczy może rywalizować przy jednym urządzeniu.  Very Little Monsters to sympatyczna i dająca masę zabawy produkcja mobilna, na którą zdecydowanie warto zwrócić uwagę – chociażby z patriotycznego obowiązku. Gra jest dostępna w dwóch wersjach: Lite oraz płatnej.  Za tę ostatnią zapłacimy niewiele, bo 3,20 zł. Całość sprawia całkiem niezłe wrażenie, choć momentami produkcja odstaje od bardziej zaawansowanych logicznych układanek na Androidzie – chociażby pod względem graficznym. Problemem może być też brak jakichkolwiek elementów urozmaicających rozgrywkę, nie licząc specyficznych zachowań stworków, które jednak z czasem zaczynają denerwować. 