07.11.2013 Przed kilkoma godzinami w AppStore pojawiła się druga część najlepszej platformówki mobilnej, w jaką miałem okazję grać – Rayman: Jungle Run. Kontynuacja zeszłorocznego hitu nosi tytuł Rayman: Fiesta Run i zapowiada się na co najmniej tak dobrą produkcję, jak poprzednik. Rayman: Jungle Run zyskał uznanie nie tylko sporej grupy recenzentów (czego dali wyraz w swoich tekstach), ale i całej rzeszy graczy. Platformówka wydana przez Ubisoft ma jedną z najwyższych średnich ocen (przyznawanych przez użytkowników) w AppStore.  Po kilkudziesięciu minutach spędzonych z Fiesta Run mogę powiedzieć jedno: poziom poprzedniej części został utrzymany:) Zasady rozgrywki nie uległy zmianie, Rayman nadal jest jest dynamiczną i wymagającą dwuwymiarową platformówką. Trzy cechy, które miały największy wpływ na sukces poprzedniej części przygód Raymana, czyli: miodność, grafika i muzyka, również w najnowszym  dziele Ubisoftu prezentują się znakomicie (muzyka jest nawet lepsza, choć ciężko sobie to wyobrazić;)).  Problemem, z którym często spotykam się w przypadku produkcji mobilnych jest niewygodne sterowanie. Tym bardziej miło mi jest poinformować, że w Rayman: Fiesta Run ten element rozgrywki nie odbiega od tego, co widzieliśmy u poprzednika, a to z kolei oznacza, że jest bardzo dobrze. Całość kontroli nad bohaterem opiera się na tapnięciach w wybranym miejscu ekranu, czego efektem są podskoki i inne ruchy wykonywane przez świetnie animowanego bohatera. Ciekawostką, świadczącą o pośpiechu wydawcy i nieprzetestowaniu wersji gry, która ostatecznie znalazła się w AppStore są wszystkie teksty, na jakie natkniemy się podczas gry. Każde słowo (w menu, na ekranach ładowania itp.) poprzedzone jest komendą STR_. Wygląda to dokładnie tak, jak na poniższym zrzucie ekranu.  Fiesta Run to trzecia produkcja ze świata Raymana, jaka została zaprezentowana na urządzenia mobilne. Po znakomitym Jungle Run Ubisoft wydał jeszcze prostą grę muzyczną, w której sterowaliśmy zespołem złożonym z bohaterów pierwszej części platformówki. Na chwilę obecną nowy Rayman dostępny jest jedynie na urządzenia z systemem iOS. Wersja uniwersalna (przeznaczona na iPada, iPhone’a oraz iPoda Touch) została wyceniona na 2,69€. Na dniach gra powinna pojawić się również w Google Play, a jej cena oscylowała będzie zapewne w podobnych granicach, jak w przypadku części pierwszej, czyli 11 zł. 