24.10.2013 Pierwsza część Dead Trigger, mimo dość monotonnej rozgrywki, okazała się sukcesem na urządzeniach mobilnych, a więc kwestią czasu było powstanie sequela. Twórcy karmili nas przed premierą wieloma obietnicami i klimatycznymi trailerami. Czy jednak udało im się stworzyć produkt pozbawiony słabości poprzednika i oferujący nam coś nowego oraz równie wciągającego? Dead Trigger swego czasu na łamach AntyApps recenzował Paweł, który był rozczarowany przerostem formy nad treścią tej produkcji. To co w niej cieszyło, to ładna grafika i przyjemne sterowanie, ale w gruncie rzeczy rozgrywka po dłuższym czasie stawała się monotonna, a w dodatku wymagała płacenia. Fabularnie Dead Trigger 2 nie stanowi żadnej rewolucji. W dalszym ciągu trwa apokalipsa zombie, a my jako jeden z ocalałych przyłączamy się do gromadki innych śmiałków, z którymi będziemy walczyć o przeżycie. Jest to po części nowy element zabawy, bo pozwoli nam niektóre poziomy przemierzać wraz z NPC-ami. Twórcy położyli też nieco większy nacisk na fabułę oraz klimat, czego kwintesencją jest fenomenalne intro, które mocno  nakręca na rozpoczęcie zabawy.  Gameplay nie uległ większym przeobrażeniom. W dalszym ciągu biegamy po mapach wykonując różne misje. Do dyspozycji mamy obszerny arsenał broni, a do eliminacji hordy zombie. Zmieniono przy tym sposób ich eliminacji, bo teraz ataki odbywają się automatycznie, a jedyne co należy zrobić to wycelować lub, w przypadku broni ręcznych, podejść dostatecznie blisko. Niewątpliwie dzięki temu gra jest nieco łatwiejsza, ale przede wszystkim bardziej płynna i dynamiczna, co należy uznać za plus. Nieznacznie poprawiono też interakcję z otoczeniem, teraz oprócz strzelania do beczek możemy też naprawiać barykady, uruchamiać przełączniki itp. W tym celu musimy po prostu podejść do wskazanego zielonym okręgiem punktu.  Od czasu do czasu trafiają się nam misje specjalne, gdzie celujemy do przeciwników z karabinu snajperskiego czy prujemy do nich na oślep z ciężkiej broni maszynowej. To z całą pewnością miłe urozmaicenie, szczególnie jeśli weźmiemy pod uwagę całą otoczkę. Przykładowo po każdym strzale ze snajperki, kamera śledzi pocisk i pokazuje rezultat strzału. Widzieliśmy tu już m.in. w serii Max Payne z pecetów.  Między kolejnymi misjami trafiamy do naszej kryjówki, gdzie możemy zregenerować siły, kupić nową broń i medykamenty oraz otrzymać nowe misje (oprócz kolejnych części historii możemy też brać udział w dodatkowych wyzwaniach, gdzie trzeba np. napełnić generator energii czy ochronić kogoś). Tutaj również poznajemy nowych bohaterów oraz kulisy fabuły.  Dead Trigger 2 jest dostępny za darmo w Google Play, co wyraźnie daje nam do zrozumienia już na wstępie, że możemy się spodziewać tutaj mikropłatności. W grze występują dwie waluty – srebrna i złota. Pierwszą zdobywamy praktycznie wszędzie, a druga jest towarem luksusowym, który najłatwiej kupić za pomocą karty płatniczej. Dzięki niej przyśpieszamy wytwarzanie broni oraz innych przedmiotów i ulepszeń Jedną z największych wad poprzedniej części były dość jednolite. W dwójce jest pod tym względem znacznie lepiej, bo trafiamy do naprawdę zróżnicowanych miejsc, które stanowią dla nas nierzadko zagadkę, a ich eksploracja przysparza niemało przyjemności. Plansze ponadto wydają się być nieco ciekawiej zaprojektowane i mimo, że do celu na ogół prowadzi jedna droga, natrafimy na wiele ślepych korytarzy i uliczek (co i tak nie ma znaczenia, bo prowadzi nas strzałka).  Graficznie Dead Trigger 2 wygląda jeszcze lepiej i ładniej. Twórcy poprawili szereg elementów i modeli postaci, choć trudno napisać, żeby było to najładniejsza gra na platformy mobilne. Całość działa na tym samym silniku co jedynka – Unity (przynajmniej na Nexusie 4, gdzie testowałem DT2). Dead Trigger 2 do duży krok naprzód. Gra nie zapowiadała się na produkcję, która mnie zaskoczy i tak też się stało. Niemniej znalazłem tutaj masę poprawek i usprawnień, które czynią rozgrywkę bardzo przyjemną i wciągającą. W gruncie rzeczy nie przeszkadzają nawet mikropłatności, na które położono tutaj bardzo duży nacisk. Jest lepiej, ale czy idealnie? Z całą pewnością nie. Gra bez internetu jest bezużyteczna, a paradoksalnie twórcy nie zadbali o wprowadzenie żadnego trybu zabawy wieloosobowej. Szkoda, bo API Google Play Games na to pozwala. A skoro przy nim jesteśmy – Dead Trigger 2 nie wykorzystuje w żadnym stopniu dobrodziejstw tego narzędzia, a powinien. W końcu sama oprawa graficzna, mimo że ładna, nie zachwyca już tak jak kiedyś, więc nie stanowi jakiegoś szczególnego atutu. 