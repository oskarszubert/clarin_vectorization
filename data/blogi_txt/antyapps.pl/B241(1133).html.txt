10.05.2013 Tym razem aplikacja stworzona z myślą o wszystkich tych, którzy podczas wszelkiego rodzaju diet i kuracji odchudzających kontrolują liczbę przyswojonych kalorii. Dziennik to bardzo prosta apka, która powinna spodobać się wszystkim tym, którzy cenią sobie prostotę i funkcjonalność bez wymyślnych dodatków i nadmiaru niepotrzebnych zastosowań. Liczenie kalorii, poza doborem odpowiednich składników w codziennych posiłkach, jest chyba jedną z najskuteczniejszych metod pilnowania wagi podczas podejmowanych prób zrzucenia zbędnych kilogramów. Nieraz mogliśmy się już przekonać, że aplikacje mobilne mogą pomóc nam w odchudzaniu. Tym razem spokojnie będziemy mogli zrezygnować z kartki i długopisu podczas notowania każdego ze zjedzonych posiłków. Dziennik Kalorii może towarzyszyć nam wszędzie tam, gdzie w pośpiechu będziemy musieli zanotować kaloryczność zjedzonego posiłku. Aplikację stworzono w wyjątkowo prosty sposób, co dla jednych okaże się zaletą, a dla innych wadą. Drugą grupą będą z pewnością Ci, którzy od tego typu aplikacji oczekują miliona funkcji w jednym programie. Niestety w tym przypadku postawiono na proste rozwiązania, dlatego nie znajdziemy tu gotowej bazy danych z produktami i ich kalorycznością, ani plannera pozwalającego zaplanować potrawy wprzód i ustawić dodatkowe przypomnienia. Dziennik Kalorii Reste to po prostu aplikacja umożliwiająca zapis kaloryczności danego posiłku i określenie pory, w jakiej został zjedzony. Opcjonalnie możemy również dodać notatkę, jeśli chcemy wyszczególnić jaka potrawa miała określoną wcześniej kaloryczność. Zadbano także o zakładkę pozwalającą nam określić charakter spożywanego jedzenia. Do wyboru mamy tu 3 rodzaje posiłków: zdrowy, normalny i niezdrowy. Obliczone kalorie możemy przeglądać w historii wpisów. Dodatkowo zadbano również o dział „podsumowanie”, gdzie na wykresach możemy przyjrzeć się kaloryczności naszych posiłków w określonych okresach czasu.  Dziennik Kalorii Reste to rozwiązanie stworzone dla tych, którzy nie szukają wymyślnej aplikacji wspomagającej diety, a jedynie chcieliby zastąpić kartkę i długopis mobilną aplikacją, którą szybko można włączyć i uzupełnić potrzebnymi informacjami. Wymagającym polecam aplikację Noom, o jakiej pisaliśmy już jakiś czas temu, której funkcjonalność z pewnością przewyższa możliwości Dziennika Kalorii. 