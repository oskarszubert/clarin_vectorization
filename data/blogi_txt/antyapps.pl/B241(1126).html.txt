07.10.2011 Sesje księgowania przelewów w bankach, tak zwane sesje elixir niejednemu spędzają sen z powiek. Kiedy zlecony przelew znajdzie się u odbiorcy? Czy jeszcze dziś, czy dopiero jutro – a jeśli jutro, to o której godzinie? Każdy bank księguje przelewy w samodzielnie ustalonych sesjach. Z tego powodu trudno tak na prawdę przewidzieć, kiedy przelew dojdzie, a spamiętywać godzin sesji elixir każdego banku z osobna nikomu się przecież nie chce. Powstały zatem specjalne narzędzia wyręczające użytkowników w tej kwestii – nie tylko w formie strony www, ale również jako aplikacja na Androida. Na Koncie jest niesamowicie prostym, a przy tym bardzo użytecznym programem. Znajdują się tutaj tylko najpotrzebniejsze elementy, czyli zegar do ustalenia godziny zlecenia przelewu oraz rozwijalna lista banku źródłowego i docelowego. Tyle i aż tyle. W Android Markecie znajdują się inne podobne do tej aplikacje, które bogatsze są na przykład w grafikę w tle, jednak brakuje im funkcji dostępnej tutaj, a cenniejszej niż kolorowe tło. W Na Koncie znajdują się specjalne przyciski, które pozwalają nam jednym kliknięciem zmienić czas zlecenia przelewu o pół godziny do przodu/w tył. Z tego powodu z aplikacji korzysta się naprawdę błyskawicznie. Zapraszam do sprawdzenia, aplikacja jest dostępna w markecie za darmo. 