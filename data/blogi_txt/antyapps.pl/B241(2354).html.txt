29.11.2012 Chęć uniezależnienia się od Google w kwestii map to posunięcie Apple, które jestem w stanie sobie solidnie wytłumaczyć. Jednak wprowadzenie pełnoekranowego trybu przeglądarki Safari wyłącznie w pozycji horyzontalnej jest już dla mnie decyzją kompletnie nie zrozumiałą i ciężką do uzasadnienia. Czymże naturalna pozycja trzymania telefonu sobie zawiniła? Nie wiem. Na szczęście czego nie zrobi Apple zrobią inni – poznajcie Clear Browser, minimalistyczną alternatywę dla mobilnej odsłony Safari.  Jedną z funkcji, która bardzo ucieszyła mnie wraz z premierą szóstej odsłony mobilnego systemu iOS to możliwość przeglądania stron internetowych przy pomocy Safari w trybie pełnoekranowym. Gdy przeglądam najświeższe newsy ostatnią rzeczą, którą potrzebuje na ekranie to pasek adresu, czy ten z przyciskami typu wstecz, dalej czy też dodaj do ulubionych. W tych chwilach zależy mi na jak największej powierzchni przeglądanej obecnie strony. Spore było moje zaskoczenie, gdy okazało się, że wspomniany tryb „pełnoekranowy” dostępny jest wyłącznie gdy trzymam telefon w pozycji horyzontalnej. Co jest nie tak z portretową? Nie mam pojęcia. Najwyraźniej przeszkód nie widzą też developerzy ze studio Flyingcomma, które miesiąc temu wydało swoją pierwszą aplikację – Clear Browser. Minimalistyczna, pełnoekranowa przeglądarka to na pierwszy rzut oka konkurent godny ograniczonego Safari. Poza wykorzystywaniem pełnej powierzchni ekranu do wyszukiwania stron, aplikacja wyróżnia się także Historią przeglądanych stron w formie listy opatrzonej screenami odwiedzanych w przeszłości witryn, możliwością podglądu kodu źródłowego strony (to funkcja płatna 1,69€) oraz łatwym i szybkim udostępnianiem czytanych artykułów na Twitterze, Facebooku oraz poprzez email.  Dobrze rokujący program ma niestety także swoje wady, które w przypadku gdy Clear Browser widzielibyśmy na pozycji następcy Safari mogą być bardzo uciążliwe. Największym minusem aplikacji jest brak możliwości dodania kilku kart do okna przeglądarki. Czasy, gdy wyświetlamy tylko jedną stronę już dawno odeszły w nie pamięć o czym prawdopodobnie zapomnieli twórcy. Nieco utrudniona może być także sama obsługa Clear Browser. Schowane guziki nawigacyjne pojawiają się na ekranie w najmniej oczekiwanych momentach, a kiedy naprawdę ich żądamy, trudno o ich obecność. To element zdecydowanie nie dopracowany, a można było przecież rozwiązać to bardzo prosto – wprowadzając obsługę aplikacji uwielbianymi przeze mnie gestami… :). Choć minusy aplikacji zdają się zdecydowanie przykrywać jej zalety, Clear Browser pozostanie na moim telefonie. Podoba mi się kierunek jaki obrali jej twórcy i mam nadzieję, że na tym nie poprzestaną. Z niecierpliwością, czekam na więcej. 