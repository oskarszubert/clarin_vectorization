27.09.2013 Tydzień temu opisywałem OneNote jako najszybszą metodę zbierania notatek tekstowych i głosowych na Windows Phone. Dziś chciałbym przybliżyć inną funkcję dostępną w każdym telefonie z Windows Phone, o której spora część użytkowników nie wiem i zastępuje ją zamiennikami ze sklepu. Oczywiście zawsze dobrze jest mieć wybór, a Sklep pełen jest programów do skanowania kodów QR. Warto jednak wcześniej poznać możliwości naszego smartfona. Skaner kodów jest obecny w Windows Phone właściwie od samego początku. Niestety w poprzedniej wersji systemu, nie był dostępny dla naszych ustawień regionalnych. Zmieniło się to dopiero w Windows Phone 8. Gdzie go odnaleźć? Pod systemową lupą. Tą znienawidzoną przez wielu za brak możliwości przeszukiwania zawartości telefonu. Sam mam do niej wiele zastrzeżeń, ale wbudowane rozwiązania QR uważam za świetne. Oczywiście rodzi się pytanie, po co go używać? Chociażby po to aby szybciej odnajdować jakieś treści. W formie QR mogą być podane nie tylko linki, ale i inne dane. Uruchamiacie skaner i po chwili, bez zbędnego przepisywania macie je w telefonie, bądź też pobieracie ze specjalnego linku. Sami od dłuższego czasu na waszą prośbę dołączamy je pod każdą recenzją. Tak jak wspomniałem skaner jest ukryty pod przyciskiem lupy. Odnajdziecie go na dolnej belce.  Aktywując skaner otrzymacie dostęp także do innych narzędzi, takich jak chociażby skaner tekstu wraz z translatorem. Choć przycisk jest szary, możecie go wybrać, wcześniej warto najechać na jakiś tekst. Radzi on sobie nawet z językiem polskim. Zarówno skanowanie kodów jak i tekstu nie wymaga dodatkowego klikania, wystarczy że na nie najedziemy, a już po chwili mamy odczytane dane na ekranie. Aby do nich przejść wystarczy tylko dotknąć. Największa zaletą QR skanera wbudowanego w Windows Phone jest właśnie jego prędkość działania. Nawet w słabych warunkach odczytanie kodu to zaledwie chwila. Z dolnej belki mamy też dostęp do historii zeskanowanych kodów. Tak więc jeżeli jakiś czas temu pobieraliśmy w taki sposób aplikację, nie musimy ponownie szukać jej znaku qr, wystarczy wejść do historii i odnaleźć ten który nas interesuje. Korzystając z okazji polecam też wszystkim posiadaczom Windows Phone wtyczkę która współpracuje z Chrome i nową wersję Opery. Jej działanie jest bardzo proste, w sklepie z aplikacjami, pod logo każdej z nich dodaje kod QR. Dzięki temu ilekroć traficie na fajną aplikację, nie musicie już jej wyszukiwać za pomocą sklepu w telefonie, albo przesyłać sobie linku. Wystarczy zeskanować kod. Bardzo przydatny dodatek, zwłaszcza dla tych którzy często instalują aplikacje, w tym w fazie beta (nie odnajdziemy ich w za pomocą wyszukiwarki z poziomu telefonu). Dla każdego kto posiada Windows Phone polecam zainteresować się QR kodami i ich możliwościami. System ten został wzbogacony o jeden z najlepszych skanerów. Sam od dłuższego czasu nie wyobrażam sobie innej metody szybkiego pobierania aplikacji jak poprzez zeskanowanie kodu. 