01.08.2012 Ogromne maszyny w błocie, śniegu i piasku. Ogłuszający ryk potężnych silników i i koła o ponad metrowej średnicy. Trasy, na których aż roi się od przeszkód, stromych podjazdów i jeszcze bardziej stromych zjazdów. Ciekawy model uszkodzeń pojazdów i 100 % czystej zabawy. Przedstawiam Offroad Legends – grę wydaną na najpopularniejsze systemy mobilne – Androida oraz iOS. Wyścigi nie należą do mojego ulubionego gatunku gier. Owszem, lubię od czasu do czasu usiąść za wirtualną kierownicą i pościgać się ze znajomymi, ale rzadko się zdarza by jakiś reprezentant gatunku wciągnął mnie na dłużej. Offroad Legends udała się ta niełatwa sztuka. Produkcja studia Dogbyte Games to reprezentant wyścigów poza trasowych. Nie uświadczymy tutaj szarego asfaltu i trybun zapełnionych po brzegi kibicami. Zamiast tego na gracza czekają trasy wśród drzew, wzgórz i zbiorników wodnych – wielbiciele wypraw na łono natury powinni poczuć się usatysfakcjonowani.  Grafika stanowi pomysłowe połączenie dwu i trój-wymiarowej. Choć nasz pojazd porusza się jedynie z lewa do prawa po z góry ustalonej trasie, to środowisko wokół niego wzbogacone jest o dodatkową głębię. Ten ciekawy zabieg bardzo fajnie prezentuje się na ekranie. Równie interesująco przedstawiają się modele pojazdów, za których sterami może zasiąść gracz. Znajdziemy wśród nich auto terenowe, samochód typu „Monster”, Volkswagena „ogórka” czy ciężarówkę. Podczas wyścigu, nasz pojazd dotkliwie odczuwa wszystkie uderzenia czy nieprzemyślane upadki – model uszkodzeń jest dobrze wyważony, przy odrobinie uwagi dojedziemy do mety w jednym kawałku, a zbytnie szarżowanie może zakończyć się utratą przednich lub tylnych… kół, co poważnie utrudnia (ale nie uniemożliwia!) dotarcie do mety:-) Wyścigi trwają zazwyczaj około kilkudziesięciu sekund, co wydaje mi się odpowiednim czasem dla gry przeznaczonej na platformy mobilne – nie jest ani za długo, ani za krótko, a rozgrywka nie traci na dynamice. Jedną z opcji w Offroad Legends jest garaż, w którym gracz może dać upust twórczemu zapałowi, dopasowując pojazd do swojego własnego widzimisię. Auto poddane tuningowi można natychmiast przetestować na placu boju. Pewien niedosyt pozostawia długość gry – z niecałymi sześćdziesięcioma etapami można uporać się dosyć szybko, a wtedy pozostaje jedynie śrubowanie rekordów. Offroad Legends dostępne jest za darmo na urządzenia z systemem Android. Posiadacze gadżetów z mobilnym systemem od firmy Apple mają do wyboru mocno okrojoną wersję darmową oraz pełnoprawną, kosztującą 0,79 Euro. Ocena: 4 