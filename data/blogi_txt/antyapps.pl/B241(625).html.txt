14.05.2013 Do lata jeszcze trochę brakuje, ale sezon na lody możemy już uznać za rozpoczęty. Wśród kulinarnych aplikacji dostępnych w Google Play natknąłem się ostatnio na aplikację zawierającą przepisy dedykowane wyłącznie deserom lodowym. Niestety, jak to w przypadku programów sponsorowanych bywa, treści reklamowe przeważyły i świetny pomysł okazał się momentami nieco irytujący… Zacznijmy od tego, w jaki sposób poruszamy się po kolejnych stronach aplikacji. Wszyscy wiemy, że nasze smartfony wyposażone są w wiele praktycznych czujników (o aplikacji do ich testowania pisaliśmy TUTAJ), jednak wykorzystywanie ich w najróżniejszych apkach „na siłę”, nie wróży nic dobrego. Poszczególne przepisy zmieniamy potrząsając naszym telefonem. Powstrzymałbym się od komentarzy, gdyby była to tylko opcja, niestety jest to jedyny sposób na wyświetlenie nowej karty z innym przepisem. Co gorsza, mimo intensywnego ruchu telefonem w każdą możliwą stronę, na ekranie często nic się nie dzieje albo automatycznie otwiera się przeglądarka kierująca nas na Facebookowy profil marki lodów, która jest patronem aplikacji. Przycisk odsyłający nas tam jest zresztą dostępny także na głównym pulpicie.  Same przepisy na desery to najmocniejszy punkt aplikacji. Wybrano naprawdę ciekawe i niebanalne propozycje. Każdy przepis opatrzono również apetycznym zdjęciem oraz dokładną instrukcją przyrządzenia, a także listą niezbędnych składników. Zadbano również o przycisk „opublikuj” pozwalający udostępnić smaczne treści w innej aplikacji zainstalowanej na naszym smartfonie lub tablecie. Poza zakładką „przepis na wieczór” twórcy  postanowili urozmaicić apkę także o „pomysł na wieczór”. Są to bardzo różne propozycje tego, jak moglibyśmy spędzić czas. Dostępne wskazówki to jednak typowa copywritterska robota, która tak naprawdę jest kolejnym dodatkiem do aplikacji, który ma w jakiś sposób podnieść jej atrakcyjność. Z całej aplikacji kupuję jedynie naprawdę udane deserowe przepisy. Uważam, że nienachalna forma reklamy w przypadku świetnych przepisów na lody mogłaby okazać się naprawdę dobrym pomysłem, na którym skorzystaliby zarówno konsumenci, jak i sama marka. Niestety ludzie od Carte d’Or stawiając bardziej na swój produkt zamiast na pomysłową, deserową otoczkę, przekombinowali i dlatego dobry plan nie sprawdził się do końca w praktyce. Aplikacja dostępna jest również na systemy iOS. 