12.03.2013 W przypadku komunikatorów na urządzenia mobilne trudno jest już kogokolwiek zaskoczyć. Okazuje się jednak, że z połączeń różnych dotychczasowych rozwiązań może czasem wyjść coś na tyle świeżego, żeby przyciągnąć uwagę użytkowników. Wprawdzie opisywana poniżej hybryda popularnego komunikatora WhatsApp i opierającego się na przekazie rysowanym Draw Something święci triumfy głównie wśród Azjatyckich nastolatek, to jednak poszukujący wymyślnych i udziwnionych alternatyw wymiany zwykłego tekstu powinni zainteresować się aplikacją Cubie Messenger. Przygodę z appką zaczynamy od podania swojego numeru telefonu i weryfikacji przez sms. Następnie szybka synchronizacja kontaktów z książką adresową, Facebookiem oraz Twitterem i już wiemy, czy ktoś z naszych znajomych również używa Cubie. Mechanizm aplikacji opiera się na urozmaicaniu klasycznych rozmów tekstowych możliwością rysowania i przesyłania między użytkownikami nowo powstałych obrazków. Możemy także modyfikować zrobione wcześniej zdjęcia, urozmaicając twarze naszych przyjaciół dodatkowymi atrybutami. Drugą innowacją jest rozbudowanie i tak pokaźnych rozmiarów bazy emotikon o tak zwane naklejki. Są to dodatkowe, najczęściej animowane obrazki, które możemy przesyłać innym urzytkownikom, tak jak do tej pory robiliśmy to za pomocą klasycznych ikonek z dwukropków i nawiasów. Aplikacja posiada także specjalny sklep, czyli miejsce, gdzie za darmo lub za symboliczną opłatą jednego dolara możemy pobrać nowe paczki z naklejkami.  Z funkcji, których do tej pory nie spotkałem w żadnym innym komunikatorze zaintrygowała mnie możliwość wysłania wiadomości szeptanej (whisper). Jest to tekst, który na ekranie naszego rozmówcy widoczny jest jedynie przez 10 sekund, aby następnie zniknąć. Długo zastanawiałem się nad tym udziwnieniem, jednak nie znalazłem dla niego żadnego zastosowania, które można by potraktować serio. Bardzo praktyczną funkcją jest natomiast biblioteka przesyłanych multimediów. Wysyłane dźwięki,obrazy, czy nawet linki do serwisu YouTube zapisują się w oddzielnym miejscu i opatrzone są odpowiednią datą. Jeśli chcemy coś szybko odszukać nie musimy już przewijać całych stron rozmowy i jest to naprawdę wygodne. Dużym minusem aplikacji jest niemożliwość obrotu ekranu do pozycji horyzontalnej, co znacznie ułatwiłoby komfort pisania i rysowania. Szkoda również, że nie mamy możliwości zmiany wyświetlanej nazwy użytkowników, co przy bardziej wyszukanych adresach e-mail może utrudnić nam wyszukanie odpowiednich osób.  Cubie należy traktować jako nietypowy gadżet dla tych, którym nie wystarczają już zwykłe komunikatory. Z pewnością przypadnie on do gustu najmłodszym użytkownikom smartfonów. Przeciwnicy cukierkowego designu nie mają tu jednak czego szukać. Aplikacja dostępna na Android oraz iOS. 