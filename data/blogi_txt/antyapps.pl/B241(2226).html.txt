01.05.2013 Najdłuższy weekend w roku to przez wielu wyczekiwana okazja, żeby spakować plecak i wyrwać się na trochę z otaczającej nas na co dzień rzeczywistości. Jeśli nie zdecydujecie się na radykalny krok w postaci wyłączenia smartfonu na czas wolnych dni, jak zawsze pomocne Google Play służy aplikacjami, które mogą okazać się wyjątkowo przydatne podczas planowania i przebiegu aktywnej majówki. Kraków na Majówkę Aplikacja przygotowana przez wydawnictwo Helion, to jak narazie jedyna pozycja w Google Play uwzględniająca w swojej nazwie najdłuższy weekend w roku. Dziwne, że żadne inne miasto nie wpadło na to, aby takim właśnie chwytem marketingowym zachęcić turystów do odwiedzin podczas majowego wypoczynku. „Kraków na Majówkę” to dobrze zaprojektowany przewodnik po podwawelskim grodzie. Mamy tu informacje o najważniejszych atrakcjach turystycznych i instytucjach kulturalnych. Każda z nich zawiera krótki opis oraz mapę dojazdu i wyszczególnione dane dotyczące sposobu dotarcia do wybranej lokacji z pomocą komunikacji miejskiej. Nie zabrakło również informacji o noclegach, rozkładu jazdy różnych środków transportu oraz oznaczenia pubów i restauracji. Pamiętano również o cennych informacjach dla turystów dotyczących cen biletów MPT oraz o mapie całego Krakowa. Jeśli nie chcecie dźwigać ze sobą książkowej wersji przewodnika, aplikacja Kraków na Majówkę powinna okazać się naprawdę praktycznym zastępstwem. Dostępna również na systemy iOS.   Weekend Escapades Ta aplikacja przeznaczona jest dla osób, których podróżnicze aspiracje wykraczają daleko poza Kraków. Proponowane miejsca nie należą również do najtańszych. Chiny, Malezja, Tajlandia i wiele innych egzotycznych miejsc – to właśnie cel tytułowych weekendowych eskapad, jakie proponują nam twórcy aplikacji. Przewodnik podzielono na kilka wyszukiwarek, dzięki którym możemy odnaleźć nasze wymarzone wczasy po wydarzeniach kulturalnych, alfabetycznym spisie państw jakie moglibyśmy odwiedzić, a także odnajdując odpowiadające nam loty. Dodatkowo zadbano również o dział promocji, gdzie firma Airfare wybiera dla nas najkorzystniejsze dla nas oferty. Z poziomu aplikacji możemy również zarezerwować bilety na interesującą nas podróż. Kiedy już wybierzemy odpowiadający nam kraj oraz miasto, przewodnik uzupełniono o najważniejsze informacje związane z danym miejscem, zdjecia oraz propozycje akomodacji, wybranych restauracji i sklepów. Ciekawym rozwiązaniem jest wskaźnik naszego budżetu. Podzielono go na trzy stopnie, dzięki czemu aplikacja sugerując nam miejsca, w których będziemy wydawać nasze pieniądze, orientacyjnie wie, na ile możemy sobie pozwolić. Nie zapomniano również o informacjach związanych z walutą danego kraju, mapą, strefami czasowymi i ważnymi numerami telefonów dla podróżnych. Nic tylko wsiadać w samolot i lecieć. Aplikacja dostępna jest również na iOS.   Compass Majówka w Dubaju to dosyć kosztowna rozrywka, dlatego wróćmy na ziemię i przyjrzyjmy się kolejnej aplikacji, która bez wątpienia przyda się dla odmiany na niskobudżetowym wyjeździe. Jak sama nazwa wskazuje, mamy do czynienia z kompasem. Aplikacja określa naszą pozycję (podając adres u góry ekranu) oraz, jak nietrudno się domyślić, wskazuje kierunki. Jeśli zdecydujecie się na samotną, weekendową wyprawę po górach, z pewnością będzie to nieoceniona pomoc, kiedy przyjdzie wam znaleźć drogę do schroniska po zmroku.  Dodatkową funkcją aplikacji jest możliwość dodawania ulubionych miejsc. Każde z nich można opatrzeć nazwą, kategorią, numerem telefonu oraz odpowiednią ilością rankingowych gwiazdek. Twórcy nie zapomnieli też o notatniku, gdzie wraz ze współrzędnymi miejsca możemy zapisać cenne informacje lub spostrzeżenia. Do wyboru jest również kilka różnych motywów odmieniających wygląd naszego kompasu. Minusem aplikacji są niestety wciąż pojawiające się reklamy.   Army Survival Guide Mamy już kompas, pora na porcję cennych wskazówek dotyczących przetrwania w dziczy. Army Survival Guide to kompletny, podzielony na 23 rozdziały przewodnik, do którego Bear Grylls z pewnością nieraz zaglądał. Aplikacja nie jest może wykonana w wyjątkowo piękny i staranny sposób, ale kiedy chodzi o survival nie możemy wybrzydzać, że coś jest nieładne. Naprawdę trudno znaleźć tu jakąś dziedzinę związaną z pokonywaniem trudno dostępnych terenów dziczy, której nie obejmowałby podręcznik. Wszystkie cenne informacje opatrzone są również ilustracjami. Jedynym minusem aplikacji jest jej język. Niestety Army Survival Guide dostępny jest tylko po angielsku.  Mam nadzieję, że jeśli tylko aktywnie spędzacie majówkę, któraś z zebranych tu aplikacji okaże się dla was przydatna. Wszystkich tych, którzy preferują jednak leżący tryb odpoczynku zapraszam na AntyApps jutro. Entuzjaści grillowania i zimnego piwka nie mogą przecież zostać pominięci! 