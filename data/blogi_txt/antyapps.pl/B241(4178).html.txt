17.01.2013 Jeżeli wierzyć zapewnieniom twórców gry, pierwszą część tego kultowego tytułu pobrało blisko 170 milionów osób. To sporo. Temple Run zapoczątkował modę na nowy gatunek. Idąc za ciosem, studio Imangi przy współpracy z Disneyem wydało Temple Run: Brave, jednak fani dalej czekali na kontynuację z prawdziwego zdarzenia. I doczekali się, dziś w nocy do App Store trafiła Temple Run 2.  Po pierwszych godzinach z grą czuję się lekko zawiedziony. Z jednej strony otrzymujemy więcej tego samego, z drugiej, korzystnych zmian jest za mało, bądź też tracą swój urok po krótkim zapoznaniu. Od strony graficznej jest lepiej. Tym razem akcja przenosi nas do górskich lokacji, co pozwoliło autorom na przygotowanie widowiskowych tras oraz krajobrazów. Jest dynamiczniej, bardziej kolorowo, ogólnie gra ma potęgować efekt WOW. Przyjemniej prezentuje się także menu i jego poszczególne opcje. Mamy więcej ilustracji, postaci są ładniej animowane. Nie jest to jednak jakiś wielki skok jakościowy. Po prostu jest ładniej, co też nie oznacza że lepiej. Widowiskowa grafika niekoniecznie pomaga w zabawie.  Rozgrywka, to stary dobry Temple Run. Wciąż naszym celem jest szaleńcza ucieczka przed goniącym nas stworem. Pierwsze wrażenie było bardzo pozytywne. W końcu coś nowego, nowe elementy otoczenia, tła, przeszkody. Jednak z każdą minutą gry odczucia były coraz bardziej mieszane. Rozgrywka jest odczuwalnie bardziej dynamiczna. Co zapewne ma nas skłonić do sięgnięcia po bardzo rozbudowaną mikropłatność. Już przy pierwszym naszym błędzie zostaniemy poinformowani o możliwości kontynuacji biegu za niewielką opłatą  To nie jedyne udogodnienie, jakie możemy sobie dokupić. 3 postaci do odblokowania (mniej niż w części pierwszej), powerupy, ulepszanie zdolności specjalnych. Gra posiada 2 oddzielne waluty. Kryształy oraz coś na kształt monet. Obie są dostępne z poziomu gry, ale także do zakupienia w sklepie. Oczywiście oddzielnie. Obawiam się, że z czasem rozgrywka coraz mocniej wymusi ich zakup. Dzięki temu, gra dostępna jest za darmo. Każdy może ją pobrać i samemu ocenić czy kontynuacja Temple Run jest produktem udanym. Ja mam zbyt wielką słabość do tego gatunku. Choć czuję się lekko zawiedziony, to zapewne najbliższy czas wolny upłynie pod jej szyldem. Mam wrażenie że gra rozczaruje prawdziwych fanów części pierwszej, tych którzy zmarnowali dziesiątki godzin śrubując swoje wyniki. Z drugiej strony zadowoli ludzi, którzy tego typu gry traktują jako przyjemną rozrywkę na kilka chwil.  Z oceną jeszcze się wstrzymam, możliwe że będzie okazja na pełną recenzję przy okazji premiery edycji na Androida. 