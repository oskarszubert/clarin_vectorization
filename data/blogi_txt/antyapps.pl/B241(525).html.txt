05.07.2013 Jeśli Android, to i Gmail w komplecie oraz jego aplikacja do obsługi poczty. Osobiście korzystam ze standardowych funkcji poczty, czyli klasycznej wymiany maili i szczerze mówiąc, nie potrzebuję innego klineta poczty. Są jednak tacy, którzy cenią sobie wszelkie mailowe udogodnienia i z powodzeniem wykorzystują je w swojej codziennej pracy przesiadając się na inne niż Gmail aplikacje. Nowością w tej kategorii jest Boomerang, który umożliwia nam archiwizowanie niepotrzebnych wiadomości oraz automatyczne wysyłanie zaplanowanych wcześniej wiadomości. Aplikacja działa obecnie jedynie z kontami pocztowymi zarejestrowanymi w usłudze Gmail. Twórcy pracują również nad podjęciem współpracy z innymi dostawcami usług poczty elektronicznej.  Naszą skrzynkę odbiorczą obsługujemy za pomocą gestów. Przesunięcie palca na danej wiadomości w prawo powoduje przeniesienie jej do archwium. Muszę jednak nadmienić, że mimo informacji o możliwości przywracania, nie udało mi się z powrotem odnaleźć zarchiwizowanych korespondencji. Drugim gestem jest przesunięcie palcem w lewo, które otwiera dodatkowe menu. Z jego poziomu możemy dodać do naszych wiadomości tagi, oznaczyć je gwiazdką lub przenieść do kosza. Najbardziej praktyczną opcją aplikacji Boomerang jest jednak ponowne przesyłanie wiadomości, na które nie dostaliśmy odpowiedzi oraz planowanie daty wysłania określonego maila, którego treść przygotowaliśmy wcześniej. Boomerang to praktyczne narzędzie dla tych, którzy wykorzystują pocztę e-mail do codziennej pracy i chcieliby zachować w niej odpowiedni porządek oraz skorzystać z dodatkowych funkcji, których nie dostarcza aplikacja Gmail. Ja jednak tym razem obejdę się bez bumerangu… 