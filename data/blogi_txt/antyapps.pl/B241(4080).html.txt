21.06.2012 Na początku maja pisałem o klawiaturze SwiftKey, która jest moją ulubioną, androidową klawiaturą. Działa świetnie i nie tylko ja to zauważyłem, bo w komentarzach pisaliście, że jest doskonała albo sprawiła, iż przestaliście korzystać ze sprzętowej klawiatury. Dlatego dla wszystkich tych, którzy używają SwiftKey i dla tych, którzy jeszcze tego nie robią – pojawiła się aktualizacja do wersji 3, która wnosi sporo nowych rzeczy.  Co się zmieniło w najnowszej wersji? Gdyby nie to, że zmiany w UI są bardzo korzystne, to tylko bym o nich wspomniał. Niemniej warto zaznaczyć, że teraz spacja zajmuje dużo więcej miejsca, a przyciski są tak umiejscowione, że pisanie stało się dużo prostsze. Miałem problem z wciskaniem spacji na mniejszych ekranach, na szczęście już nigdy więcej. Dodatkowo poprawiony został algorytm autokorekcji, która teraz ma być jeszcze szybsza, dużo bardziej przyjazna i dokładna. Jeśli mówimy już o szybkości, to SwiftKey 3 ma działać dużo szybciej niż poprzednicy, dzięki doskonałej optymalizacji. Uwaga! Z racji aktualizacji do nowej wersji, SwiftKey w Google Play jest 50% tańszy niż normalnie. Tym bardziej – za około 6zł warto sprawdzić jak szybko i przyjemnie można pisać na ekranowej klawiaturze. Czy warto? Moim zdaniem warto każde pieniądze, bo to pierwsza klawiatura, która przekonała mnie do siebie w takim stopniu. 