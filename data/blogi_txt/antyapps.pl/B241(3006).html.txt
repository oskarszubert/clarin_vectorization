13.12.2011 Android domyślnie dość chaotycznie porządkuje zdjęcia zapisane w pamięci. Zdjęcia z aparatu trzymane są w jednym folderze, bez względu na to, czy jest ich pięć tysięcy czy tylko dziesięć sztuk. Odkąd smartfony zyskały w miarę znośne aparaty cyfrowe, dla wielu osób stały się zamiennikiem typowego aparatu. W takim przypadku zdecydowanie znacznie lepiej przegląda się galerię uporządkowaną datami, a nie ze wszystkimi zdjęciami luzem. Na komputerze korzystam ze specjalnej aplikacji, która uporządkowuje moje zdjęcia po datach, pozwala następnie przydzielać nazwy wybranym wydarzeniom. Z racji tego, że zacząłem wykorzystywać telefon jako aparat, taka aplikacja ułatwiłaby mi życie również na smartfonie. Domyślna przeglądarka plików graficznych i wideo w Androidzie dzieli zdjęcia jedynie na podstawie nazw folderów. To za mało. Photo Days Gallery cechuje się tym, iż automatycznie skanuje galerię zdjęć na naszym smartfonie i następnie wyświetla je chronologicznie z możliwością szybkiego przejścia do wybranej daty. Pomiędzy poszczególnymi albumami poruszamy się wzdłuż drzewa, to jest najpierw wybieramy rok, potem miesiąc, a następnie dzień. Aplikacja mogłaby wydawać się wręcz idealna. Mogłaby. Teoretycznie spełnia swoją funkcję w pełni, w praktyce pojawiają się jednak dwie naprawdę rzucające się w oczy niedopatrzenia. O ile przy mini grach czy zwykłych aplikacjach reklama na dole nie rzuca się w oczy, o tyle w narzędziu mającym zastąpić przeglądarkę zdjęć w moim odczuciu jest to nie do pomyślenia. Oczywiście są osoby, którym to nie będzie przeszkadzać, jednak w Markecie powinna pojawić się wersja płatna bez reklam. Winę ponosi tutaj pewnie Google – zgaduję, że autor programu mieszka w kraju, w którym nie można publikować płatnych aplikacji. Drugim problemem (możliwym do naprawienia) jest natomiast fakt, iż w podglądzie danego zdjęcia nie mamy możliwości przechodzenia do następnych z danego albumu. Musimy cofnąć się spowrotem do zdjęć z danego dnia i dopiero z listy wybrać kolejne. Naprawdę przeszkadza to w momencie, gdy chce się zastąpić domyślną galerię tą aplikacją. Myślę, że twórca może już tego nie poprawić, wszak ostatnia aktualizacja tego narzędzia miała miejsce w sierpniu – pewnie już mu nie zależy. W opcjach konfiguracyjnych aplikacji możemy włączyć na przykład działanie w trybie pełnoekranowym, to jest pasek powiadomień Androida jest niewidoczny czy też nawigowanie za pomocą klawisza Wstecz. Mimo tych dwóch przeszkód, polecam pobranie tej aplikacji i przetestowanie samemu. Jak już powiedziałem, jest darmowa. 