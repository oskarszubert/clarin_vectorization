19.04.2012 Wirtualne wizytówki cieszą się niegasnącą popularnością. Trudno się temu dziwić, w końcu w dzisiejszych czasach większość komunikacji, również tej biznesowej, odbywa się przez internet. Dlatego sieć roi się od serwisów typu about.me, a i na platformy mobilne znajdziemy niejedną aplikację. Jedną z nich jest Facecard. Mogła to być świetna aplikacja, ale czegoś w tym wszystkim zabrakło. Facecard pozwala nam stworzyć w mgnieniu oka naszą e-wizytówkę. Wykorzystuje do tego Facebooka, z którego pobiera podstawowe informacje o nas. Oczywiście te informacje są niewystarczające, aby uczynić prawdziwie społecznościową wizytówkę, dlatego w trybie edycji możemy dodać również linki do takich serwisów, jak Twitter, LinkedIn, Google+, Tumblr czy Blogger. Możemy również wzbogacić naszą wizytówkę o link, ale tylko jeden. Oczywiście na naszej wizytówce wyświetli się nasz mail oraz numer telefonu, jeżeli tego chcemy. Jeśli nie wystarczy nam tylko nasze imię, możemy dodać na wizytówkę kilka słów o sobie, tak, aby jej odbiorca od razu wiedział, z kim ma do czynienia.   Oprócz tego możemy wybrać, jak nasza wizytówka ma wyglądać pod względem graficznym. Po pierwsze możemy dodać własne foto. Ciekawe jest to, że wizytówka jest dwustronna, więc z każdej strony może być inne zdjęcie. Oprócz tego program dostarcza 4 podstawowe filtry, gdybyśmy chcieli nieco podrasować nasze zdjęcie. Możemy też obrócić zmienić jego stronę z prawej na lewą. Wprowadzono również element edycji treści. Możemy zwiększyć czcionkę, wybrać jej krój ora kolor. Rodzajów czcionek jak i kolorów jest całkiem sporo, więc jest w czym wybierać. Oprócz tego możemy dowolnie przemieszczać elementy wizytówki. Gdy już zakończymy naszą wizytówkę nie pozostaje nam nic innego, jak się z nią podzielić. Możemy ją wysłać mailem, na Facebooka, lub smsem, tudzież bezpośrednio poprzez aplikację do naszych znajomych, którzy również mają ten program. Oprócz tego aplikacja umożliwia wymianę wizytówki między dwoma telefonami na zasadzie zbliżenia. Brzmi całkiem nieźle i wygląda to wszystko bardzo fajnie, ale… No właśnie, zawsze jest jakieś ale. W tym przypadku nawet kilka. Po pierwsze sam kreator wizytówek. Generalnie nie mam mu nic do zarzucenia poza tym, że edytor treści jest bardzo ograniczony. Możemy dodać tylko swoje imię i nazwisko oraz kilka słów o sobie. To zajmuje 2 pola tekstowe i nie można dodać kolejnych. Oprócz tego nie można dodać pola tekstowego z drugiej strony wizytówki, znajduje się tam tylko nasze imię i w ewentualnie adres. Ale nie jest to aż tak wielki problem i można się z tym pogodzić.   Dużo trudniej jest mi zaakceptować fakt, że aby druga osoba dostała naszą interaktywną wizytówkę musi mieć tę aplikację. Wprawdzie możemy wysłać link do naszej wizytówki i ona otworzy się w naszej przeglądarce, ale wygląda to beznadziejnie i nikomu nie chciałbym takiej wizytówki pokazać. Nie rozumiem również, jaką wartością jest dodanie do Facebooka naszej wizytówki jako zdjęcia, biorąc pod uwagę fakt, że informacje o naszej aktywności na innych serwisach są skryte za ikonkami. Niestety, ale trudno mi zaakceptować ideę wizytówki, którą w pełni obsłużą posiadacze tylko tej aplikacji, a chyba właśnie mamy do czynienia z takim przypadkiem. A szkoda, bo ta aplikacja jest naprawdę nieźle zrobiona. Być może jej twórcy jeszcze pomyślą nad jakimś lepszym systemem dzielenia się tymi wirtualnymi wizytówkami. W tym momencie Facecard to dla mnie bardziej aplikacja z kategorii rozrywka niż narzędzia. Ale ma potencjał, więc możecie wypróbować. Facecard obecnie jest za darmo. Ocena: 3 