09.11.2012 Angry Birds to nie kwestionowany lider wśród gier na iOS. Ostatnia odsłona hitu ­– Star Wars – zaledwie w kilka chwil stała się globalnym numerem jeden, wśród najchętniej kupowanych gier w AppStore. Muszę przyznać, że nigdy nie byłem wielkim fanem produkcji studio Rovio, dlatego dziś podczas gdy większość z użytkowników mobilnego systemu Apple dzielnie walczyła ze złośliwymi świniami, ja rozpocząłem poszukiwania gier o podobnej filozofii. Oto Got Cow?  Od kiedy pierwsza odsłona Angry Birds pojawiła się w AppStore mobilni gracze z całego świata oszaleli. O „Wściekłych Ptakach” pisano i mówiono wszędzie. Z czasem, ciężko było znaleźć osobę, która nie wiedziała czym są. Powstała cała linia gadżetów związanych z tytułem, maskotki, obudowy telefonu, a nawet ubrania. Będąc zupełnie szczerym, nigdy do tej produkcji nie potrafiłem się w 100% przekonać. Podchodziłem do niej wielokrotnie i zawsze poddawałem się po kilku poziomach, po prostu mi się nudziła z bliżej nie określonego powodu.  Dziś w AppStore odnalazłem Got Cow? grę o pozornie zbliżonej filozofii do Angry Birds, jednak zdecydowanie mniej (o ile w ogóle) irytującą, przynajmniej moją osobę. W produkcji Davida Millera zmierzymy się z siłami grawitacji. Mówiąc w skrócie – do dyspozycji mamy strzelającą krowę. Wylatujący z nozdrzy nabój, musi trafić w trzy obce statki znajdujące się na planszy. Ponieważ nie mamy bezpośredniej kontroli nad lecącym pociskiem, musimy odpowiednio go nakierować na promieniujące pole grawitacyjne, by zmienić jego tor ruchu. Strzelając musimy jednak uważać na mieszkające na planetach krowy, ich zabicie wiąże się z utratą 1 000 punktów lub koniecznością rozpoczęcia poziomu od początku. Na chwilę obecną, czeka na nas 60 plansz. Każda z nich zupełnie inna. Im dalej, tym więcej urozmaiceń jak np. czarna dziura czy też teleportujący wir. Z czystym sumieniem mogę powiedzieć – ta gra naprawdę wciąga. Dziś rano ją pobrałem, do chwili obecnej pokonałem już 36 plansz! Za każdy sukces otrzymujemy premię pieniężną. Zgromadzone środki możemy wykorzystać we wbudowanym sklepie na dodatkowe gadżety jak joystick pozwalający nam kierować wystrzelonym nabojem.  W dniu dzisiejszym gra dostępna jest bezpłatnie. Produkcja została przygotowana zarówno dla iPhone jak i większego brata z kolekcji Apple – iPada. 