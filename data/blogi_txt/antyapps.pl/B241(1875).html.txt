13.11.2012 Jeżeli wydawało Wam się, że Angry Birds to ostatnie słowo w kwestii gier opartych o fizykę z drobiem w roli głównej, to macie rację — wydawało Wam się. Bird Launcher udowadnia bowiem, że z identycznych elementów można stworzyć zupełnie nową jakość. Wystarczy tylko spojrzeć na nie z innej perspektywy, w tym przypadku… pionowo. Przyświecający nam cel nadrzędny jest banalny — pomóc dostać się pisklakowi do gniazda, z którego wypadł w niewyjaśnionych okolicznościach. W tym celu musimy, korzystając z dobrodziejstw środowiska w jakim przyszło nam żyć, sprawić, by znów poczuł się jak w domu. Pisząc o „środowisku” mam tu na myśli głównie wszędobylskie trampoliny, którymi pomagamy mu się wspiąć coraz wyżej, napinając je i strzelając nim wcześniej odpowiednio nakierowując. Oczywiście żeby nie było zbyt łatwo, w każdej z plansz czyha na nas sporo niebezpieczeństw i przeszkód, które musimy sprytnie omijać / wykorzystywać, by dostarczyć ptaszynę całą i zdrową do gniazda. Samo dobrnięcie do celu może nie jest najtrudniejszym wyczynem, jednak zebranie po drodze wszystkich porozrzucanych żetonów i owoców często okazuje się prawdziwym wyzwaniem. Te, jak się pewnie domyślacie, można w growym sklepiku wymienić na power upy, mnożniki punktów czy też inne ptaki którymi będziemy operować. Jeżeli niespecjalnie dobrze będzie Wam szło kolekcjonerstwo, zawsze możecie skorzystać z dobrodziejstwa mikrotransakcji i dokupić trochę złota przelewając kilka lub kilkanaście złotówek. W grze upchano 50 poziomów nafaszerowanych kolcami, ruchomymi platformami i setkami trampolin. Przez łatwe zasady które rządzą grą mogą się przy niej znakomicie bawić wszyscy: starzy i młodzi. Rysunkowa, przyjemna dla oka, kolorowa grafika również powinna zachęcić najmłodszych do zabawy. Warto także wspomnieć o przyjemnej, acz przy dłuższych posiedzeniach dość mdłej, muzyce, która zapętlona umila nam rozgrywkę. Mimo że pomysł nie jest świeży i w podobnej stylistyce można znaleźć co najmniej kilka takich gier zarówno na Androida jak iOS, to te odwrócone Angry Birdsy bez świń i demolki mają w sobie pewien magnetyzm przez który nie mogłem się od nich oderwać. Co prawda na power-upy stać mnie raczej nie było, bo zbieranie monet nie należało do poczetu mych naczelnych umiejętności, niemniej bawiłem się przednio i mimo że nie raz grze udało się mnie poważnie rozzłościć, to i tak wciąż chętnie do niej powracam. Wam również polecam zapoznać się z tą produkcją, szczególnie że zarówno w Google Play jak i AppStorze możecie ją pobrać za darmo. 