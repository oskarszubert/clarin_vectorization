24.10.2013 TuneIn Radio to jedna z najpopularniejszych aplikacji radiowych na urządzenia mobilne. Dostępna na prawie każdym systemie, zdążyła zjednać sobie sporą rzeszę użytkowników. Nawet pomimo mocnej konkurencji. Wersja na Windows Phone pojawiła się niedługo po premierze, niestety od tamtej pory niewiele się w niej zmieniało, aż do wczoraj. Główne zmiany zaszły w interfejsie i wyglądzie aplikacji. Choć niektóre elementy są zbieżne z poprzednią wersją, to i tak zostały wykonane na nowo. Zaraz po starcie aplikacji wita nas ekran na żywo. Tu jedna uwaga, aplikacje jest częściowo przetłumaczona. Wygląda to bardzo dziwnie, zwłaszcza że polski i angielski są wymieszane, jedną opcję mamy w takim języku, kolejną już w innym. Wracając jednak do na żywo. W formie dużych kafelków przedstawia nam do ośmiu ulubionych kategorii. W ramach każdej z nich gestem na boki zmieniamy stacje. Kategorie możemy wybierać spośród kilkudziesięciu już obecnych w programie. Poza muzyką nie zabrakło także wiadomości, sportu czy też audiobooków. Autorzy postanowili lekko utrudnić nam życie i zmiana domyślnej listy 8 polecanych kategorii wymaga zalogowania się na nasze konto. Jeżeli go nie posiadamy, nowe możemy założyć bezproblemowo z poziomu aplikacji. Na żywo pomaga odkrywać nowe ciekawe stacje, niestety bez możliwości przypinania kategorii jako kafelków. Browser wygląda prawie identycznie jak w poprzedniej wersji. To tu znajdują się główne narzędzia wyszukiwania i przeglądania stacji radiowych. Poza klasycznym oknem wyszukiwarki mamy też kilka tagów. Za ich pomocą w szybki sposób dotrzemy do stacji regionalnych, krajowych, czy też konkretnych typów audycji. Nowy TuneIn prezentuje się dobrze nawet na ekranach z wyższą rozdzielczością. Niestety, nie można tego powiedzieć o logach poszczególnych stacji. Te możemy przypinać jako kafelki do ekranu głównego, wspierają wszystkie 3 rozmiary. Dla odmiany kafelek główny dostępny jest tylko w wersji małej i średniej, dodatkowo nie jest animowany. Poprzednie wersje miały spore problemy ze stabilnością. Tutaj podczas testów nie uświadczyłem ich. Owszem, nie każda stacja działała, był to jednak bardziej problem dostępu do strumienia, niż samego programu. Osobiście zostanę chyba przy Radyo, który choć dysponuje mniejszą bazą stacji, pozwala na ich łatwe dodawanie, a przy okazji posiada więcej opcji. Natomiast wszystkich innych, którzy mieli wcześniej problemy z TuneIn zachęcam do ponownego pobrania. Aplikacja pod względem wizualnym i stabilności zmieniła się na plus. Jedna mała uwaga, opisy w sklepie wnioskują że aktualizacja czyści listę ulubionych i przypiętych kafelków. 