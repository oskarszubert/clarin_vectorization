17.04.2013 W Google Play jeszcze nie widziałem aplikacji, która służyłaby do… zamawiania leków. Generalnie jest to dość delikatny temat, bo obostrzony pewnymi regulacjami prawnymi oraz wysoką odpowiedzialnością sprzedawców. Wygląda na to, że Appteka spełnia swoje zadanie, oferując całkiem szerokie możliwości. Appteka nie jest internetową apteką z aplikacją, to raczej usługa agregująca informacje o okolicznych aptekach oraz ich ofercie. Proces ten odbywa się za pomocą wbudowanego w smartfona lub tablet odbiornika GPS, a najbliższe apteki biorące udział w programie są oznaczane na mapach pobieranych za pomocą Google Maps.  Funkcje Appteki są dość rozbudowane. Za pomocą aplikacji nie tylko znajdziemy pobliskie punkty dystrybucji leków, ale też przejrzymy listę aktualnych promocji oraz uzyskamy dostęp do bazy leków. Ta ostatnia jednak nie jest szczególnie imponująca. Po krótkim rekonesansie muszę stwierdzić, że brakuje wielu podstawowych produktów, które cieszą się względnie dużą popularnością. Na ekranach z informacjami o każdym leku znajdziemy nie tylko sposób jego dawkowania, ale też opis i ewentualne przeciwwskazania, co może okazać się bardzo pomocne przed zakupem.   Najbardziej zaskoczyła mnie natomiast możliwość przesyłania zdjęć recept, na podstawie których farmaceuta przygotowuje listę leków oraz ewentualnych zamienników. Brzmi to wręcz rewolucyjnie, choć zasadniczym problemem może być… charakter pisma lekarzy, który do najstaranniejszych nie należy (ale może czasy się zmieniają i niedługo będzie to jedynie starym powiedzeniem). Niestety funkcje zamawiania leków ograniczają się do przygotowania ich do odbioru w aptece. Nie ma zatem szansy na to, by dostarczono je nam do domu. Przyznam, że byłoby to świetne rozwiązanie – zwłaszcza w przypadku osób mieszkających w pojedynkę, które nie mają możliwości wysłania któregoś z domowników po leki w razie choroby.   Appteka ma w miarę przejrzysty interfejs, w którym trudno się pogubić. Funkcje zostały podzielone na kilka ekranów, a listy wyświetlanych leków możemy segregować oraz filtrować. Nieźle wygląda też liczba aptek dostępnych na mapie. W Toruniu znalazłem ich pięć. Ta cecha jest jednak zapewne uzależniona od lokalizacji, więc równie dobrze może się okazać, że w większych miastach na drugim krańcu Polski nie będzie ani jednego punktu odbierania leków. Czy warto? Myślę, że system ten przede wszystkim sprawdzi się w przypadku osób regularnie kupujących leki. Wszyscy pozostali mogą sobie równie dobrze odpuścić Apptekę. Choć trzeba zauważyć, że jest to też całkiem praktyczna metoda na oszczędzanie na lekach, zwłaszcza, że w ramach aplikacji możemy przeglądać też historię zakupów. Szkoda, że nie rozszerzono tego modelu o możliwość zamawiania leków do domu, a baza dostępnych produktów momentami kuleje. Gdyby nie to, byłaby piątka.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 