16.02.2012 Bardzo lubię gry dla dzieci, które nie tylko bawią, ale również uczą. Ice Floe to właśnie taka produkcja, która prostą grę logiczną opakowuje w cukierkowatą grafikę przy udziale podbiegunowej ferajny – pingwinów, morsów i niedźwiedzi polarnych. Jak w to się gra? Gra polega na przesunięciu pingwina w zaznaczone na planszy miejsce. Jaka w tym trudność? Pingwin ślizga się na boki lub w pionie, ale jeśli nic go nie wstrzyma, to wypadnie z lodowej kry i zamarznie w wodzie. Naszym zadaniem jest zatem odpowiednie ustawienie innych zwierząt na krze, takich jak na przykład wymienione wcześniej niedźwiedzie. Dopiero potem możemy przesunąć pingwina w odpowiednie miejsce. Im dłużej gramy, tym większą łamigłówką staje się gra. Początkowe etapy przechodzi się bez zastanowienia, kolejne wymagają już jednak dokładnego przemyślenia ruchów. Całe szczęście jest tutaj możliwość cofnięcia ruchu. Znajdują się tutaj także podpowiedzi, jednak z takowej skorzystać można raz na godzinę.  W im mniejszej liczbie ruchów się zmieścimy, tym więcej gwiazdek dostaniemy na zakończenie poziomu. Tych są natomiast setki. Tryb Wyzwanie jest podzielony na pięć światów, a każdy z nich ma po sto poziomów. Znajdują się tutaj także dwa inne tryby: Zręcznościowy oraz Atak Czasowy. W pierwszym musimy zmieścić się w jak najmniejszej liczbie ruchów na planszę, drugi to natomiast wyzwanie polegające na przejściu jak największej liczby poziomów w określonym czasie. Czy warto? Jak najbardziej. Jest to naprawdę dobry tytuł, który ze względu na oprawę przeznaczony jest raczej dla dzieci. Bezkompromisowo taka gra stanowi właściwą pożywkę dla ich młodych umysłów :) Ice Floe jest dostępne w Android Markecie za darmo. W języku polskim! Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 