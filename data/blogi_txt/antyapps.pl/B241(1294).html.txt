07.10.2013 Poniedziałek wydaje Wam się ciężkim do przetrawienia? Ironicznie zatem dorzucamy więcej ciężkiej maszynerii, tym razem w wydaniu bardzo przystępnym, choć nie powiem — zmuszającym do kombinowania i myślenia. Zatem na rozgrzewkę szarych komórek w nowym tygodniu będzie jak znalazł — nie ma na co czekać, czas zabierać się do roboty, czekają na nas dziesiątki zadań!  Polska gra, która jest debiutem studia HeavyFall, a jednocześnie bardzo pozytywnym zaskoczeniem. Produkcja jest typowym dla urządzeń mobilnych tytułem, w którym musimy kombinować i wykonywać narzucone nam zadania. Dojechanie do wybranego punktu, zniszczenie muru, przeniesienie materiałów. Prozaiczne rzeczy, które w tamtejszym środowisku okazują się nie być wcale tak proste, jakbyśmy tego oczekiwali. W Construction City obowiązują bowiem prawa fizyki, a ukształtowanie terenu i porozrzucane pułapki wcale nie ułatwiają wykonania zadania — możecie być spokojni, autorzy zadbali o to, abyśmy nie zdążyli się znudzić. Maszyny budowlane to ciężki kawałek chleba i twórcom udało się oddać tę „ciężkość”. A było nad czym pracować, bo w sumie, we wszystkich przygotowanych planszach, będziemy mogli pokierować dwunastoma rodzajami różnych urządzeń — od dźwigów, przez helikoptery, wózki widłowe, na tirach kończąc. Na różnorodność narzekać nie można, co jest niekwestionowanym plusem. A jak z technicznymi aspektami w tym pełnym niebezpieczeństw miasteczku? Zaskakująco dobrze. Nie będę ukrywał, że potrzebowałem chwili by przywyknąć do zaproponowanego sterowania, jednak nie jest to nic tak strasznego, jak mogłoby się wydawać. Każda machina dostaje dedykowany zestaw wirtualnych przycisków i gałek analogowych, którymi je obsługujemy. Jeżeli chodzi o opracowanie graficzne oraz muzyczne, to również nie mam się do czego przyczepić — jest kolorowo i estetycznie, a także mile dla ucha. Więcej grom mobilnym nie potrzeba, a przy okazji gra zoptymalizowana jest na tyle porządnie, że działa nawet na nieco starszych urządzeniach z Androidem, co przy takiej fragmentacji rynku jest dużym problemem.  Życzyłbym sobie i wszystkim innym, aby każdy debiut był taki wymuskany i wciągający. Jeżeli lubicie pogłówkować, a przy okazji ogromne maszyny nie są Wam obce, to zdecydowanie nie powinniście przejść obok Construction City obojętnie — czeka tam na Was ponad sto poziomów! Gra dostępna jest za darmo na platformie Google Play — niestety, jest okraszona reklamami, ale takie już prawa rynku… 