13.06.2012 Poranne wstawanie może być prawdziwą drogą przez mękę. Czy zdarza Wam się tak, że gdy budzik zaczyna dzwonić, to wstajecie, bierzecie telefon do ręki, przesuwacie alarm o kolejne minuty i wracacie do łóżka, i tak w kółko? Nic nie pomaga, można postawić telefon nawet w najdalszym rogu pokoju, a i tak potem szuka się po omacku legowiska. Z drugiej strony wyniesienie telefonu do drugiego pokoju może okazać się zgubne, gdyż możemy w ogóle budzika nie usłyszeć. Jak żyć? Na szczęście mam dla Was dzisiaj ciekawy pomysł na to, w jaki sposób zmusić się do wstania po usłyszeniu budzika. Jest nim aplikacja Alarm Clock Extreme. Twórcy tejże tak zaprojektowali swój budzik, aby zmusić nas, śpiochów, nie tylko do tego, by wstać z łóżka, ale również, by dokonać kilku czynności, najlepiej w innym pomieszczeniu, nim alarm ostatecznie się wyłączy. Jak to działa? To proste. Najpierw musimy przygotować sobie kod QR. Jakikolwiek, jego treść nie ma żadnego znaczenia. Kod oczywiście najlepiej wydrukować, choć z ekranu komputera też się zeskanuje. Po wydrukowaniu umieszczamy kod jak najdalej się da, na przykład w łazience, albo w innym pokoju, może na balkonie? Gdy jesteśmy już tak przygotowani zostaje nam już tylko ustawić alarm. Wybieramy godzinę, dzień i idziemy spać. Gdy budzik się włączy, aby go wyłączyć musimy zeskanować za pomocą naszego telefonu przygotowany kod QR. Wprawdzie możemy na chwilę przytłumić dźwięk alarmu, jeżeli delikatnie pomachamy telefonem, ale zaraz głośność wróci. W ten sposób nie ma mowy o przestawianiu godziny, poza tym, jak dobrze umiejscowimy sobie ów kod, to nim do niego dotrzemy, mamy szansę się całkowicie wybudzić. Choć oczywiście nawet z najdalszego zakątka mieszkania można znaleźć drogę powrotną do łóżka.   Aplikacja jest bardzo dobrze przygotowana, również pod względem graficznym. Jest także niezwykle prosta i działa bezproblemowo, a czytnik QR ładuje się szybko. Niestety ma dwa minusy. Po pierwsze dźwięk alarmu. Jest tylko jeden. Osobiście, aby się wybudzić, to w moim telefonie muszą wyć syreny alarmowe (dosłownie). Natywnie wmontowany dźwięk średnio mi odpowiada, a to, że nie mogę go zmienić na inny jest sporym minusem. Druga kwestia to sam sposób dzwonienia i jego głośność. Spodziewałem się, że mój telefon będzie wył potępieńczo i tak głośno, że jak szybko nie wyłączę alarmu to pogubię zęby ze zgryzoty. Trochę się rozczarowałem, gdyż dźwięk jest dość cichy (a może ja jestem głuchy). Poza tym już najlżejsze dotknięcie telefonu powoduje wyciszenie go. Koncepcja na budzenie, którą zaproponowali twórcy Alarm Clock Extreme bardzo mi się podoba. I mam nadzieję, że aplikacja będzie rozwijana i wzbogacana o nowe, irytujące dźwięki, etc. Wprawdzie w ostatecznym rozrachunku nasz mózg i tak zakoduje w głowie dany dźwięk jako sygnał do wstawania, ale można by mu nieco pomóc. Bardzo przypadł mi do gustu również sposób ustawiania alarmu, poprzez przesuwanie wskazówek zegara – bardzo ładnie to zrobiono. Myślę, że aplikacja ma potencjał i może stać się całkiem niezłym sposobem na poranne zasypianie. Trzeba jednak za ten sposób zapłacić prawie 2 dolary. Ocena: 4 A teraz dobra wiadomość. Mamy dla Was 3 kody! Pierwszy idzie od razu w tym wpisie, dwa następne rozdamy w inny sposób, więc śledźcie naszego Facebooka, gdyż tam damy informację! Kod: PNFLTNL36YXP 3AY7TXAEWEKX  HHXY96PPN9W3 Nowe kody: MAXHKPNFXRHR  FPR97X9L7LEW YJ9RLJXFW94Y 