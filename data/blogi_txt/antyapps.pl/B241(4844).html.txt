24.07.2012 Stworzenie dobrej gry logicznej jest nie lada wyzwaniem. Pomysł, ciekawe zagadki, a nade wszystko dobrze zbilansowany poziom trudności – nie za trudny – by nie zniechęcał początkujących, oraz nie za łatwy – by wymagał nieco pomyślunku nie tylko od amatorów, ale i od doświadczonych graczy. Choć ciężko ocenić to obiektywnie, wydaje mi się, że twórcom aplikacji o nazwie Zarik ta sztuka się udała i w rezultacie zaprezentowali jedną z najciekawszych gier logicznych wśród tytułów dostępnych w AppStore. Zarik dostępne jest w dwóch wersjach: z dopiskiem HD, przeznaczonej na iPad’a, oraz bez wspomnianego dopisku – tą wersję z powodzeniem zainstalujemy na iPhonie oraz iPodzie Touch. Cena obu jest identyczna i wynosi dokładnie 1,59 Euro. Tytuł miałem przyjemność testować w obu wersjach i muszę napisać, że ta przeznaczona na tablety spisuje się znacznie lepiej, zwłaszcza w późniejszych etapach, gdy elementów na planszy jest bardzo dużo. Na korzyść wersji zaprojektowanej na urządzenia z dużą przekątną ekranu działa również ilość etapów: Zarik HD oferuje ich 100, a Zarik jedynie 60.  Rozgrywka w Zarik polega na turlaniu kostek:) Dokładnie tak, zadaniem gracza jest takie ustawienie kości na zakreślonych na planszy polach, by ścianka każdej z nich była czysta (czyli nie miała ani jednej kropki). Liczba oczek na kostkach oznacza ilość ruchów, które daną kością możemy wykonać – wraz z każdym jej przetoczeniem o jedno pole, maleje również liczba oczek. Etap zostaje zaliczony gdy uda nam się przykryć wszystkie zaznaczone pola kośćmi, a na każdej z ich będzie widniała pusta ścianka.  Z czasem, prócz standardowych białych kostek pojawiają się ich inne kolory, które idą w parze z różnymi cechami specjalnymi. Z etapu na etap, również plansze stają się coraz bardziej urozmaicone. Pojawiają się elementy blokujące oraz nowe pola, dzięki którym zyskujemy dodatkowe ruchy. Rozgrywka potrafi autentycznie pochłonąć – nie pamiętam, kiedy ostatnio grając w grę na iPadzie zapomniałem o otoczeniu i tak się wciągnąłem, że przegapiłem z dawna oczekiwany program w TV. Zarik charakteryzuje się dość szybko rosnącym poziomem trudności, poszczególne etapy są jednak tak zaprojektowane, że gdy przysiądziemy nad konkretną planszą i wysilimy szare komórki, po pewnym czasie uda nam się znaleźć rozwiązanie każdego problemu. Warto przekonać się na własnej skórze ile satysfakcji daje rozwiązywanie łamigłówek logicznych przygotowanych przez twórców. Polecam! Ocena wersji na iPhone’a: 4- Ocena wersji na iPad’a: 5- 