19.04.2013 Niektóre produkcje na Androida mnie wręcz onieśmielają. Tak było m.in. z CSR Racing, gdzie modele samochodów zostały tak niesamowicie zaprojektowane, że aż chce się je mieć w rzeczywistości. Ale przecież gra to nie tylko oprawa graficzna. Czy poza podziwianiem aut znajdziemy tutaj coś więcej? Model zabawy, w którym w prostej linii ścigają się dwa auta, a zadaniem gracza jest przełączanie biegów w optymalnym momencie to żadna nowość. Chyba najbardziej znanym przedstawicielem tego gatunku na Androidzie jest Drag Racing, ale to nie znaczy, że sił nie mogą próbować też inni. Studio NaturalMotionGames proponuje nam alternatywę – CSR Racing.  Rozgrywka wygląda tutaj niemal identycznie. Na początku musimy optymalnie wyważyć obroty, by już na starcie wypracować sobie przewagę nad przeciwnikiem, a potem przełączać biegi w optymalnych momentach. Sęk w tym, że tutaj całość została ubrana w znaczniej przyjemniejszą oprawę. Mam tutaj na myśli nie tylko grafikę, ale też udźwiękowienie – ryk silnika brzmi szalenie autentycznie, zwłaszcza, gdy założymy dobre słuchawki, a całość dopełnia bardzo przyzwoita, rytmiczna muzyka.  Ale to nie wszystko. Twórcy zadbali też o w pełni licencjonowane auta. Nadaje to grze jeszcze większego realizmu i sprawia, że zabawa jest przyjemniejsza. Wrażenia ze starcia między lśniącym Fordem GR i Chevroletem Camaro – bezcenne. Pomiędzy kolejnymi rajdami będziemy mogli ulepszać nasz pojazd za zdobyte pieniądze lub zaopatrzyć się w nowe auto. Tutaj rewolucji raczej też nie znajdziemy. Dostępne części to standardowy zestaw usprawnień, które już widzieliśmy w innych tego typu produkcjach. Nie zabrakło też sławetnego nitro. Poza dodatkami technicznymi możemy też zabawić się w designera i spersonalizować nasze auto – oczywiście za to również zapłacimy.  A propos płacenia – szybko odczujecie, że gra bez tego elementu raczej długo nie będzie nas cieszyła. W samochodach szybko kończy się paliwo, a jego regenerowanie trwa wieczność. Nie ma zatem innego sposobu, by nacieszyć się do woli swoim odpicowanym autem, jak wyciągnąć portfel. Ceny jednak do tego nie zachęcają…  W CSR Racing twórcy rzeczywiście zrobili wszystko lepiej, mocniej, szybciej i ładniej. Sęk w tym, że każą sobie za to słono płacić sama gra jest darmowa, więc to oczywiste, że pojawią się w niej mikropłatności. Sęk w tym, że tutaj stanowią one wręcz kluczową rolę, która znacznie ogranicza nam zabawę, a to już trudno zrozumieć. Nie zmienia to jednak faktu, że produkcja ta czerpie wszystko, co najlepsze z gatunku i daje to nam w naprawdę rewelacyjnym opakowaniu.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 