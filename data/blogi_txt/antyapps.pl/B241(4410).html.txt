13.02.2013 Serwis internetowy twojapogoda.pl przygotował bardzo przystępną i ładnie prezentującą się aplikację mobilną. Program występuje w AppStore w dwóch wersjach: darmowej z dodatkiem reklam oraz płatnej, która tego niezbyt lubianego dodatku została pozbawiona. Przez ostatnie kilka dni miałem przyjemność testować płatną wersję aplikacji. Czy warto wydać niespełna 2 euro, na które wycenili TwojąPogodę jej twórcy? O tym poniżej. Aplikacja przeznaczona jest na smartfony z logo nadgryzionego jabłka (posiadacze iPadów muszą obejść się ze smakiem lub skorzystać ze skalowania – wygląd pogodynki pozostawia po takim zabiegu sporo do życzenia).  Na ekranie iPhone’a TwojaPogoda prezentuje się rewelacyjnie. Aplikacja została dobrze zaprojektowana, co da się zauważyć na każdym kroku. Główne menu programu podzielone jest na cztery sekcje (prognoza, wiadomości, ostrzeżenia, kalendarz), między którymi użytkownik może przełączać się korzystając z ikon w dole ekranu. Prognoza – czytelny komunikat o aktualnie panujących i zapowiadanych warunkach pogodowych. Szczegółowość informacji podawanych przez TwojąPogodę określiłbym jako średnią półkę, znajdziemy tutaj: temperaturę, wilgotność, wiatr, ciśnienie i biomet. Dodatkowo w tej zakładce znajdziemy prognozę godzinową oraz na najbliższe 16 dni. Wiadomości – skarbnica wiadomości i ciekawostek związanych z warunkami atmosferycznymi. Często aktualizowane informacje podane w bardzo czytelnej i efektownej formie. Sam byłem zaskoczony tym, jak często do zaglądałem do tej zakładki:) Ostrzeżenia – komunikaty ostrzegające przed: deszczem, śniegiem, burzą, wiatrem, mgłą, upałem oraz mrozem. Kalendarz – lub jak kto woli kalendarium. Tutaj zdobędziecie informacje o godzinie wschodu i zachodu słońca, długości dnia oraz o tym ile dni zostało do końca roku. Nie zabrakło także kartki z kalendarza z oznaczonymi imieninami oraz info o aktualnej fazie księżyca.  TwojaPogoda korzysta z geolokalizacji i umożliwia dodawanie własnych lokacji. Aplikacja działa płynnie, jest stabilna i bardzo wygodna w obsłudze. Aplikacja dostępna jest również w Google Play. 