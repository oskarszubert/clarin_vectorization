09.04.2013 Choć Windows Phone do tej pory nie doczekał się oficjalnej aplikacji do obsługi map Googla (i prawdopodobnie się nie doczeka), to aplikacji niezależnych jest sporo, w tym kilka naprawdę świetnych. Niestety większość z nich nie wspiera bardzo popularnego Street View. Jeżeli lubicie tę usługę, warto zainteresować się aplikacją Widok ulicy.  Nazwa tego programu wskazuje wprost na jego zastosowanie. Zaraz po starcie ukaże nam się mapa. Jako ciekawostkę, warto dodać że są to mapy od Binga. :) Aby przejść do popularnego widoku z perspektywy ulicy wystarczy w dowolnym miejscu przytrzymać palec. Jeżeli dokonamy tego na jakimś obiekcie albo innym miejscu nie objętym tym widokiem, aplikacja sama przekieruje nas do najbliższej ulicy. Następnie wystarczy tylko tapnąć na zdjęcie i już przechodzimy do widoku pierwszej osoby.  Sam spacer nie powinien stwarzać problemów. Prędkość wczytywania kolejnych elementów otoczenia zależy od jakości naszego połączenia. W trybie tym mamy dostęp do kilku ważnych opcji oraz podstawowych informacji. Konkretny widok możemy przypiąć jako kafelek, udostępnić znajomym w usługach społecznościowych (aplikacja korzysta z systemowego rozwiązania), bądź też wykonać zdjęcie tego co aktualnie widzimy przed oczyma. Takie zdjęcie automatycznie trafia do naszej biblioteki. Dodatkowo u góry widnieje informacja o ulicy na której się obecnie znajdujemy oraz godzinie, na dole mamy podgląd na minimapę (za jej pomocą możemy też wrócić do mapy głównej, w sytuacji gdy widok wczytaliśmy z przypiętego kafelka).  Widok ulicy oferuje bardzo prosty, a zarazem świetnie przemyślany i intuicyjny interfejs. Bez zbędnych dodatków, zapytań nic nie spowalnia nam aplikacji ani nie zajmuje niepotrzebnie ekranu. Autor pomyślał o wielu drobnych detalach, które znacznie ułatwiają korzystanie z aplikacji. Właściwie jedynym brakiem jaki odczułem, jest brak tworzenia listy ulubionych w samej aplikacji.  Widok ulicy dostępny jest w cenie 3,49zł. Oferuje także wersję próbną, ograniczającą nasze przechadzki do kilku kroków.  Jeżeli często korzystacie z tego trybu aby sprawdzić wygląd danej okolicy, bądź też po prostu przespacerować się po niej, zapewne będziecie zadowoleni z zakupu. Pewne kontrowersje może wzbudzać fakt, że aplikacja jest płatna. Cóż, projekt nie jest oficjalny, a osobiście wolę takie rozwiązanie niż baner z reklamami, który przesłaniał by część widoku. Zresztą sami możecie się przekonać czy warto, pobierając wersję testową. 