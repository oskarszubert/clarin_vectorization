20.02.2013 Jestem staroświecki, wiem, ale bez czytnika kanałów RSS czuję się jak bez ręki. To jedna z podstawowych aplikacji którą instaluję po formacie telefonu i tabletu, ponadto jedna z pierwszych kart jaką otwieram po tym jak dorwę się do komputera. Zawiera zestaw stron, który selekcjonowałem przez lata, dzięki czemu jest to strumień wiadomości dla mnie idealny, stąd warto też mieć jak je wygodnie przeczytać. Propozycją na dziś jest solidny i wart uwagi Mobi Reader. Na start — logowanie. Kiedy już wklepiemy wszystkie dane naszego konta Google, a następnie (jeśli trzeba) jeszcze się zweryfikujemy, możemy przejść do lektury. Standardowo po lewej stronie wyświetlana jest kolumna z subskrybowanymi przez nas kanałami posegregowanymi alfabetycznie w folderach. W lewym dolnym rogu czekają na nas odnośniki pozwalające odświeżyć subskrypcje oraz dokonać zmian w ustawieniach, zaś w górnej części kolumny znalazło się miejsce na edycję kanałów (zmianę nazwy, dodanie nowych lub reorganizację) oraz odnośniki, dzięki którym możemy nawigować między świeżymi wpisami, a tymi które oznaczyliśmy wcześniej gwiazdką.  Prawa, większa kolumna, to miejsce w którym wyświetlane jest danie główne, czyli sama treść wpisu. Klikając w nagłówek jednego z nich, otwieramy pełną wersję w wewnętrznej przeglądarce. Po prawo wyświetla się wówczas podręczne menu, które pomaga w nawigacji — możemy się cofnąć do poprzedniej strony lub kontynuować czytanie kolejnych wpisów. Na dole zaś cały czas wyświetlana jest belka z przydatnymi narzędziami takimi jak zmiana czcionki i podświetlenia, oznaczenie gwiazdką, podzielenie się linkiem w serwisach społecznościowych, czy zapisanie w najpopularniejszych programach do czytania na później. Ciekawą opcją jest możliwość włączenia ascetycznego, mobilnego widoku artykułu na modłę Google, Instapaper, Google lub Readability. Dodam jeszcze, że z tymi kolumnami możemy w pewien sposób poszaleć, przeciągając je i dostosowując do swoich potrzeb. Wystarczy jedynie lista artykułów z folderu oraz sama treść? Gest przesunięcia palcem w prawą stronę ekranu powinien załatwić sprawę! ;)  W opcjach, poza oczywistymi rzeczami jak szczegóły związane z synchronizacją czy standardowy styl strony przy otwieraniu „pełnej wersji”, możemy ustawić przypomnienia by nie przeoczyć podczas porannego amoku żadnych nowości w kanałach RSS, oraz wklepać dane do kont w których możemy się sprawnie podzielić treściami. Może i w skondensowanej wersji wydaje się, że wszystkiego jest bardzo dużo, jednak w istocie to po prostu solidnie przygotowane narzędzia do czytania i zarządzania naszymi kanałami RSS w Google Reader. Jest estetycznie, jest synchronizacja z Pocketem i innymi tego typu programami — znaczy się, jest dobrze. Choć designem program przywodzi na myśl jednak dekadę wstecz, to rozumiem, że dla niektórych wciąż może być atrakcyjny. Czytelnie i wszystko pod ręką.  Mobi Reader dostępny jest w dwóch wersjach: zwykłej (2,99$) oraz, recenzowanej, HD (3,99$). Obie w chwili dodawania wpisu dostępne są za darmo, także warto się pospieszyć! 