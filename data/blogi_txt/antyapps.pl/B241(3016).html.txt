20.08.2012 Nie wiem, czy pamiętacie aplikację PicFrame Artist Pro, którą recenzowałem ponad 2 miesiące temu. Przypomnę tylko, że aplikacja ta jest naprawdę rozbudowanym narzędziem do tworzenia kolaży i generalnie różnych układów ze zdjęć, grafik i tekstów. Do tej pory była dla mnie aplikacją pierwszego wyboru, jeżeli chciałem zrobić coś ciekawego ze zdjęciami na moim telefonie. Do tej pory… Bo niedawno odkryłem kolejną aplikację od Darinsoft, której miano Photo Slice (nazwa jest nieco dłuższa, ale przytaczanie pełnej nie ma sensu). Aplikacja to następne narzędzie do tworzenia ciekawych kolaży od tego dewelopera, które uważam, że warto posiadać na telefonie. Od poprzedniego, wcześniej opisywanego, wyróżnia się przede wszystkim ciekawą i prostą nawigacją oraz nowymi funkcjami dającymi spore pole do popisu dla naszej wyobraźni. Po uruchomieniu aplikacji dostajemy podstawowy widok, w którym na dole mamy dwie ikonki. Twórcy Photo Slice wykorzystali budowę menu znanego chociażby z Path – po kliknięciu lewą dolną ikonkę na ¼ pola koła wyskoczą nam narzędzia do tworzenia kolaży. Ale po kolei.  Przede wszystkim wybieramy zdjęcie. Możemy je zrobić, pobrać z naszego telefonu, wyszukać w sieci, albo ściągnąć z serwisów społecznościowych, takich jak Flickr, Facebook, Instagram, Picasa czy Tumblr. Po wybraniu zdjęcia wybieramy jeden z wielu szablonów naszego kolażu. Twórcy aplikacji postarali się i dali do dyspozycji użytkowników naprawdę ciekawe szablony, dzięki którym można stworzyć rewelacyjne kolaże. Jeżeli jednak nie chcecie korzystać z dostępnych wzorów możecie stworzyć swój szablon od podstaw lub wybrać losowo potrząsając telefonem. Oczywiście każdy szablon jest niezwykle modyfikowalny. Możemy wybierać poszczególne zdjęcia lub elementy jednego zdjęcia i je powiększać, zmniejszać, obracać czy usuwać. Dodatkowo na cały zestaw można nałożyć jeden z kilkudziesięciu przeróżnych filtrów, zmienić styl ramki, tło obrazka, dodać graficzny element lub tekst. Każdy z tych elementów w dowolnej chwili można wymienić lub zmodyfikować.  Po stworzeniu naszej grafiki czy kolażu możemy obraz zapisać na telefonie, wysłać mailem, SMSem lub poprzez wymienione wyżej kanały social media. To, co jest ewentualną wadą tej aplikacji, to fakt, że skupia się ona przede wszystkim na tworzeniu kolaży, choć dzięki zastosowanej siatce możemy utworzyć zupełnie inne formy obrazu. Niemniej jednak nie ma, tak PicFrame Artist Pro, gotowych szablonów na inne formy obróbki zdjęć. To, co jest zaletą tej aplikacji w stosunku do PicFrame Artist Pro to dużo lepsze działanie, prostota nawigacji i naprawdę interesujące wzorniki. Osobiście polecam Photo Slice i uważam, że jest warta 0,79 euro. Ale macie okazję przekonać się o tym za darmo, gdyż trwa na nią właśnie promocja. Ocena: 5 