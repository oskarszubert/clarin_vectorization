09.11.2012 W stosunku do Pepes Conchita oczekiwania miałem ściśle określone. Już po screenach widziałem, czego mogę się spodziewać – kolorowa grafika z Meksykaninem i jego krową, zachęcała do jak najszybszego uruchomienia aplikacji i wydawała się obiecywać szybką, niezobowiązującą zabawę okraszoną sporą dawką humoru. Postacią, w którą wcielamy się w produkcji studia Bulkypix jest Meksykanin – Pepe, którego zadaniem jest odganianie much od krowy swojego szefa – złego Bernardo. Jedyną czynnością wykonywaną przez nas w czasie trwania rozgrywki jest „pacanie” w muchy pojawiające się na ekranie tabletu lub smartfona (gra dostępna jest na urządzenia z systemem iOS oraz Android). Muchy wraz z upływem czasu staja się coraz to szybsze i mniejsze, co rychło prowadzi do zakończenia rozgrywki.  Sam mechanizm gry polegający na zabijaniu skrzydlatych owadów nie jest najgorszy (choć czasami nieco niedokładny), jednak dźwięki wydobywające się z głośników skutecznie zniechęcają do kolejnego włączania aplikacji. Przez cały czas towarzyszą nam okrzyki i przyśpiewki naszego Meksykańskiego bohatera – Pepe’go, które, mówiąc delikatnie – nie przypadły mi do gustu. To co jest zabawne przez pierwsze 3 minuty, po chwili zaczyna nużyć, a po kolejnych minutach – niesłychanie denerwować. Oczywiście jest to całkowicie subiektywna ocena – być może znajdą się osoby, którym szaleńcze wrzaski i pokrzykiwania dobiegające z głośników nie będą przeszkadzać, ja jednak nie mogłem wytrzymać.  Gra Pepes Conchita oferuje jeden tryb rozgrywki (podzielony na dwa poziomy trudności: łatwy oraz expert) i dostępna jest w AppStore oraz Google Play za darmo. Jeżeli szukasz gry oferującej prostą rozrywkę polegającą na jak najszybszym uderzaniu w ekran możesz dać tej produkcji szansę, ale pamiętaj – ja ostrzegałem;) 