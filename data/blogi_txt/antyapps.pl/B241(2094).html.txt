15.01.2013 Zamiana telefonu w latarkę to nic nowego. Pamiętam jak przed laty, w archaicznym na dzisiejsze standardy, telefonie marki Sony Ericsson, ta funkcja zrobiła na mnie spore wrażenie. Oczywiście to nic innego jak włączenie na dłużej światła, używanego na co dzień jako lampa błyskowa modułu aparatu fotograficznego, ale i tak nie raz okazało się to bardzo przydatne rozwiązanie. Dlatego tym bardziej dziwi mnie, że Android nie ma takiej funkcji wbudowanej domyślnie. Ale nie szkodzi, dzięki prostym aplikacjom jak Holo Lamp nie powinniśmy nawet rozważać tego w kategoriach problemu, bo ten mały program rozwiązuje problem w stu procentach, a do tego stylowo, bo w opakowaniu estetycznego, lubianego Holo. Aplikacja podzielona jest na trzy strefy: panel górny, dolny oraz ustawione w centrum słońce. To ostatnie, oczywiście, odpowiedzialne jest za włączenie światła. Na górze czeka na nas kłódka, po której uruchomieniu nasze urządzenie nie będzie się blokowało po czasie, jaki obowiązuje przy innych aplikacjach. Na dolnej belce zaś znalazły się cztery opcje związane z jego działaniem — od ciągłego światła, przez migotanie w trzech wariantach — coraz szybszych. A dla leniwych i potrzebujących szybkiego dostępu do światła, przygotowany został również widżet, za pomocą którego z poziomu ekranu szybko dookoła zrobi się jaśniej. Wszystko to opakowane w ozdobny papier lubianego Holo w ciemnej odsłonie. Nie mam zielonego pojęcia dlaczego takie narzędzia nie są dostępne standardowo. Idealne w swojej prostocie, często może okazać się bardzo przydatne, a nie wydaje mi się, by stworzenie takiej aplikacji było specjalnie skomplikowane. No cóż, trudno, korzystają na tym inni — Holo Lamp dostępne jest za darmo na platformie Google Play. To prawdopodobnie najładniejsza latarka, jaką znajdziecie na Androidzie! 