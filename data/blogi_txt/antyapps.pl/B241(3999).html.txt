05.12.2011 Nagrywanie filmów w HD za pomocą telefonu to świetny bajer, ale bez żadnej obróbki, na surowo, nie wygląda to często zbyt atrakcyjnie. Dlatego też z częstszego nagrywania po prostu zrezygnowałem. Ale właśnie to się zmienia. Zawsze podobała mi się animacja poklatkowa, ale nigdy nie umiałem się za nią zabrać. Teraz, ze StopMotion Recorder zrobienie prostego klipu jest banalnie proste i zawsze „jakoś” wygląda.  StopMotion Recorder posiada na pierwszy rzut laickiego oka sporo funkcji, ale rozeznanie się w nich to raptem 30 sekund. Na początku wybieramy przede wszystkim, czy kolejne klatki będziemy robić ręcznie, czy też zgodnie z automatyczną i wcześniej ustaloną interwałą. W trakcie nagrywania widzimy „duch” poprzedniego ujęcia, co znacznie ułatwia nie rozjeżdżanie się za bardzo w stosunku do klatek wcześniejszych (jeśli nagrywamy z ręki). Po nakręceniu filmu żądanej długości możemy przejść do jego obróbki. Dostępnych jest 8 filtrów, do tego możemy zapętlić wybrany fragment, zapisać go od tyłu, obrócić obraz, powycinać pojedyncze klatki, ustalić ich liczbę na minutę, podłożyć własny podkład muzyczny… Naprawdę, wszystko czego byście potrzebowali do szybkiego zrobienia fajnego klipu.  Co najważniejsze, mimo, że obrabiamy wideo, to wszystko dzieje się błyskawicznie, wręcz zaskakująco szybko. Czekamy krócej, niż w niektórych edytorach fotografii. To naprawdę przyjemne i przydatne narzędzie. Aha, jednym przyciskiem można też importować swoje dzieło na maila, twittera, FB czy YouTube… Czego potrzeba więcej? Często aplikacje po zrecenzowaniu na AntyApps lądują w śmietniku. StopMotion Recorder zostaje, jeszcze się przyda na pewno. Korzystać, póki za darmo. StopMotion Recorder można pobrać tutaj. 