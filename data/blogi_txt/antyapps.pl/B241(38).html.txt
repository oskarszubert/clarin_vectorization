03.10.2012 Raz na jakiś czas pojawiają się w różnych branżach koncepty, które wprowadzają nową jakość do każdej z nich. W przypadku gier wideo takich jakości było już wiele od ich początków aż po dziś dzień — niegdyś na komputer i konsolach, a teraz także na urządzeniach mobilnych. Nie wiem czy Tiny Wings było pierwsze, możliwe że nie, ale to właśnie te małe skrzydełka wciągnęły graczy z całego świata w ślizganie się po pagórkach. Te jednak wciąż zostają tytułem na wyłączność iOS, ale spokojnie — na Androidzie również pojawiły się gry w tym stylu. Kilka z nich na łamach AntyApps już opisywaliśmy, dziś przedstawiam Wam kolejną — i moim zdaniem niekoniecznie najlepszą z nich — Dragon, fly! Jeżeli ktoś nigdy nie miał przyjemności zagrać we wspomniany wyżej tytuł, to wytłumaczę zasady zabawy. Nie jest to nic skomplikowanego: cała mapa w grze składa się z wielu większych i mniejszych gór. Zadaniem naszego bohatera zaś, jest ześlizgiwanie się z góry nabierając prędkości na tyle dużej, by wybić się jak najdalej przy kolejnym wzniesieniu. „Grawitację” uruchamiamy dotykając ekran naszego urządzenia, co jest dość istotne, ponieważ musimy również kontrolować lot na tyle sprytnie, by nie upaść w nieodpowiednim miejscu z którego nie mamy szans nabrać rozpędu. Warto również ślizgać się po tych miejscach, gdzie porozstawiane są magiczne buteleczki, które następnie w sklepie wymienić możemy na udoskonalenia dla naszego smoka. W każdym z poziomów twórcy postawili przed nami inne wyzwania, po których wykonaniu możemy ruszyć dalej — to może być zebranie określonej liczby przedmiotów, czy wykonanie pewnej sekwencji ruchów w określonym czasie. A przy tym wszystkim nie możemy dać się dogonić wielkiej smoczycy, która jest naszą matką. Wizualnie Dragon, fly! nie powala. Gra zamknięta jest w dość ascetycznym opakowaniu na które składają się marne tekstury i kolory w odcieniach perfekcyjnie komponujących się z szarą jesienią za oknem. Do tego dochodzi jeszcze zapętlona mdła muzyka, wzbogacona o kilka dźwięków wieszczących sukces lub porażkę. Czy to źle? Nie wiem, dla mnie to trochę mało. Uważam, że skoro korzysta się z kultowego, sprawdzonego pomysłu, to warto chociaż go ładnie opakować. Dragon, fly! to dająca ogromnie dużo frajdy produkcja, ale co tu dużo mówić — na tle konkurencji nie wyróżnia się niczym specjalnym. Ani pomysłami, ani nawet oprawą. Dostępna jest na Androida w dwóch wersjach: darmowej (testowej) i płatnej, oraz za niespełna jednego dolara w AppStorze. Ocena: 3/6 