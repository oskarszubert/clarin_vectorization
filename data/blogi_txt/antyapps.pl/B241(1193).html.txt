09.12.2011 Eska już od jakiegoś czasu poszerza swój zasięg. Grupa już dawno wyszła poza ramy radia i oferuje swój własny kanał telewizyjny. Programy i audycje targetowane głównie do osób młodych spowodowały, iż grupa docelowa ciepło przyjęła markę. Nie dziwi zatem fakt ekspansji na pole nowoczesnych technologii – smartfonów, z których korzysta coraz więcej młodych osób. Dziwi natomiast to, że kolejnej aplikacji od Eski tak daleko do ideału. Eska idealnie wpisuje się w zainteresowania młodych osób. W jej audycjach i programach telewizyjnych pojawiają się najnowsze hity najpopularniejszych wykonawców, których młodzież lubi słuchać. Młodzi ludzie coraz częściej sięgają także po smartfony, stąd krok Eski mający na celu wyjście na przeciw konsumentom swoich treści. Po raz kolejny jest jednak nieciekawie. Jeszcze w październiku opisywałem aplikację Fabryka Muzy. Jest to program, za pomocą którego możemy słuchać praktycznie wszystkich stacji radiowych Eski. Fabryka Muzy działa jednak topornie, często się zacina, na dużych ekranach wygląda nieciekawie, nie obsługuje zmiany położenia ekranu. Wad można by było wymienić jeszcze więcej. Niestety eskaTV idzie tym samym torem – jest naprawdę niedopracowaną aplikacją. Uruchamiając eskaTV po raz pierwszy czułem się zagubiony. Aplikacja ta nie ma praktycznie żadnych elementów interakcji z użytkownikiem. Po starcie programu widzimy jedynie obraz, jakbyśmy włączyli telewizor. Na dole widać kontrolki odtwarzacza, bo w aplikacji został po prostu wdrożony tanim kosztem player zewnętrzny – flowplayer. eskaTV obsługuje trzy kanały telewizyjne, ale to użytkownik musi zgadnąć jak się między nimi przełączać! Kanały zmienia się przesuwając obraz na boki, a opcji konfiguracyjnych nie ma wcale! Z menu aplikacji można jedynie odświeżyć kanał lub przejść do Android Marketu po więcej aplikacji Eski. Jak dla mnie porażka. Jeśli oglądacie eskaTV czy 4fun.tv, spróbujcie tej aplikacji. W innym przypadku możecie mieć mieszane uczucia. 