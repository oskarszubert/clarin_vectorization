08.11.2013 „Nie mam czego słuchać” — po pierwszych dniach ze Spotify myślałem, że nigdy więcej tak nawet nie pomyślę. Ale jednak wciąż zdarzają się dni, kiedy wszystko co znane mnie nudzi, a algorytmy polecania i bazowania na przesłuchanych już utworach zawodzą. Wtedy rozpoczyna się poszukiwanie świeżego brzmienia. Nauczony starymi nawykami zaglądam najpierw na last.fm i korzystam z tamtejszych rekomendacji, później czas na wywiad wśród znajomych — ale ostatnio obie opcje okazały się być bezowocne. Band of the Day może nie będzie zaskakiwał nas tak jakbyśmy tego oczekiwali każdego dnia, ale myślę, że dzięki zróżnicowanej bazie danych ma szansę trafić w wiele, nawet bardzo specyficznych, gustów. Trzonem programu jest kalendarz, bo to na nim opiera się w dużej mierze działanie programu. Jak już wspomniałem, jej głównym celem jest przedstawianie nam każdego dnia nowych artystów — mniej lub bardziej znanych. Wybierając odpowiednią kratkę w kalendarzu, otwieramy więcej informacji związanych z danym wykonawcą. Tam też czeka na nas krótka biografia, niewielkich rozmiarów galeria oraz to co najważniejsze w przypadku muzyków — próbka ich twórczości. Ta dostępna jest zarówno w formie utworów odpalanych przez wewnętrzny, zaimplementowany w aplikacji, odtwarzacz, jak i odnośników do wideoklipów w YouTube. Ostatnią stroną wieści o zespole jest zawsze zestaw podobnych w brzmieniu wykonawców, których warto sprawdzić gdyby obecnie przeglądana sylwetka trafiła w nasz gust.  W aplikacji dostępne są pełne wersje utworów bez żadnych opłat. Jednak twórcy postanowili zadbać o reklamę i większe zaangażowanie użytkowników. Na szczęscie tym razem nie zaserwowali nam żadnych mikrotransakcji, a punkty. Te zdobywać możemy dzieląc się informacjami o świeżoodkrytych artystach. A na co mamy szansę je wydawać? Odkrywanie kolejnych zespołów i wokalistów, oczywiście! Dostęp do archiwalnych wpisów jest ograniczony, i dopiero po zdobyciu punktów możemy odblokować doń dostęp. Tutaj jednak autorzy muszą usprawnić mechanizm, bo samo wciśnięcie przycisku „udostępnij” — jeszcze przed wyborem aplikacji — dodaje do naszego konta sporo punktów ;-) Miła dla oka, użyteczna, przejrzysta i naprawdę fajnie opracowana aplikacja która każdego dnia przedstawia nam sylwetkę innego wykonawcy. Jeżeli poszukujecie nowych brzmień i wszystkie inne drogi zawodzą, to czym prędzej zaopatrzcie się w Band of the Day. Program dostępny jest za darmo na platformie Google Play. 