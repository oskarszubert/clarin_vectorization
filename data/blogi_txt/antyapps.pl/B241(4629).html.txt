18.10.2012 Od kilku dni polski twór w kategorii Health   Fitness święci triumfy w ogólnym rankingu najchętniej kupowanych aplikacji w polskim AppStore. Wiesz Co Jesz to pozycja, która ma za zadanie rozwiać wszelkie wątpliwości na temat składników, które na co dzień spożywamy w naszych posiłkach oraz pomóc w doborze odpowiedniej diety w zależności od preferencji. Czy spełnia swoje zadanie?  Powoli, choć wytrwale program Wiesz Co Jesz wspina się na szczyt rankingów prezentowanych w AppStore. Obecnie znajduje się na trzeciej pozycji w ogólnym zestawieniu najchętniej kupowanych aplikacji sklepu, więc doszedłem do wniosku, że nic nie dzieje się bez przyczyny – pobrałem appkę na swój telefon. Uruchamiam i… Pierwsze wrażenie jest w 100% pozytywne. Aplikacja została naprawdę starannie zaprojektowana. Nowoczesny i funkcjonalny design, żywe, pasujące do siebie kolory, obszerna baza danych, w której każda pozycja została zaopatrzona w piktogram reprezentujący daną kategorię jedzenia. Brawo! Całość prezentuje się składnie i rzetelnie – takie przynajmniej sprawia wrażenie. Drugie spojrzenie, a więc zarazem zagłębienie się w program nie zaciera pierwszych pozytywnych odczuć. Każdy z bardziej lub mniej dziwnych składników znajdujących się w katalogu możemy poznać od podszewki czytając jego szczegółowy opis. Przejrzysta oprawa skutecznie podnosi komfort czytania, a dzięki selekcji informacji nie utoniemy w linijkach biologicznego bełkotu.  Podejście numer trzy – czyli do czego tak właściwie służy ten program – także ma swój szczęśliwy koniec. Wiesz Co Jesz to aplikacja przeznaczona dla osób, które wyjątkowo dbają o skład posiłków, które lądują na ich talerzu, a także dla ciekawych świata odkrywców skrupulatnie śledzących etykiety umieszczone na opakowaniach. Program zdecydowanie ułatwia poszukiwanie przydatnych informacji. Wszystkie dodane składniki zostały uporządkowane w 10 kategoriach, a jeżeli i to nie będzie nam pomocne, możemy skorzystać z wbudowanej wyszukiwarki. Ceniący sobie wygodę użytkownicy, mogą także odwiedzić kartę Znajdź składnik oznaczoną ikoną aparatu. Tam wykonamy zdjęcie analizowanej etykiety, a następnie program przetworzy wprowadzoną grafikę i postara się odnaleźć poszukiwane składniki w swojej bazie. To jednak jeszcze nie koniec oferty Wiesz Co Jesz. W domyśle, aplikacja ma nam także pomagać w doborze odpowiedniej diety dla naszego organizmu. W ostatniej zakładce Diety obecnie znajdziemy trzy, preinstalowane programy żywieniowe, które dokładnie wskazują na elementy które powinniśmy jeść oraz te, których lepiej unikać. Nic nie stoi na przeszkodzie, byśmy także sami skonstruowali własną dietę, określając potrzebne i wartościowe składniki. W najbliższej przyszłości, autorzy mają w planie znacznie rozbudować funkcjonalności programu m.in. o Diet Store gdzie kupimy więcej, gotowych koncepcji diet. Developerzy zapewniają także dożywotnią, bezpłatną aktualizację bazy składników. Wszystkim obecnym jak i przyszłym dietetykom oraz amatorom zainteresowanym tematem gorąco polecam. Program kupicie w AppStore za 0,79€. Ocena: 5/6 (za brak wykorzystania gestów przy nawigacji). Kody na wersję iOS: M4HNRPLWAMML RF7PANETHTLY W4MR9PE4T9NM 9FLXJ3RFLF47 4F3MPE4PHE6T 