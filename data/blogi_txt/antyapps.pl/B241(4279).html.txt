03.12.2013 Nie wiem jak u Was, ale u mnie koperta przeznaczona na paragony puchnie niewyobrażalnie szybko. Po każdych zakupach przybywa tam kilka nowych świstków, a ich ponowne odnajdowanie oraz pozbywanie się tych będących już po terminie potrafi być bardzo czasochłonne i żmudne. Lekarstwem na tę przypadłość ma być ToCoMoje, czyli nasza podręczna baza paragonów. ToCoMoje jest aplikacją o konkretnym zastosowaniu, która raczej nie aspiruje do miana kombajnu. Twórcy zaprojektowali to rozwiązanie tak, by pozwalało na szybkie i proste magazynowanie paragonów w jednym miejscu. Aplikacja mobilna jak nic innego wydaje się być tutaj odpowiednia – zwłaszcza zważywszy na aparat, który dziś posiada każdy smartfon i prawie każdy tablet. Program do działania potrzebuje internetu. Musimy się zalogować na swoje konto (lub je utworzyć), co zapewne ma związek z profitami w postaci synchronizacji, a także stanowi fundament do kolejnych funkcji, które z czasem będą wprowadzali twórcy. Na szczęście proces tworzenia nowego profilu nie jest zbyt długi – wystarczy podać adres e-mail oraz hasło.  Interfejs ToCoMoje jest bardzo prosty i przystępny. Program wygląda praktycznie identycznie zarówno na iOS jak i na Androidzie. Kluczowym elementem jest tutaj ikona aparatu przy dolnej krawędzi ekranu, która pozwala na przejście w tryb fotografowania paragonów. Wykonane w ten sposób zdjęcie możemy wykadrować oraz odpowiednio opisać. Ta druga czynność jest szczególnie ważna, gdyż pozwala nam potem w prosty sposób dotrzeć do danego dowodu zakupu. Podczas opisywania paragonu, możemy wskazać nazwę produktu, miejsce zakupu (sklep dysponuje wbudowaną bazą lokalizacji i podsuwa najbliższe punkty sprzedaży). Twórcy dodali również pola dotyczące ceny, kategorii naszego zakupu, a także daty, kiedy nabyliśmy dany przedmiot i jego okresu gwarancyjnego. Nie zabrakło też miejsca na wpisanie własnych uwag. Słowem, jest tutaj praktycznie wszystko, co niezbędne.  Utworzone wirtualne paragony możemy segregować wg daty zakupu lub kategorii. Aplikacja dysponuje też wyszukiwarką, która znacząco ułatwia odnalezienie konkretnej pozycji. Zapewne nasuwa się Wam tutaj pytanie, czy cyfrowy paragon rzeczywiście jest respektowany? Twórcy przygotowali specjalną listę częstych pytań, na których wyjaśniają wszelkie wątpliwości. Okazuje się, że z punktu widzenia prawa sprzedawcy muszą zaakceptować tę formę, a w razie sprawiania trudności możemy w każdej chwili wysłać z poziomu aplikacji paragon w formacie PDF na naszą skrzynkę e-mail oraz wydrukować. ToCoMoje to szalenie praktyczna aplikacja. Paragony, które otrzymujemy w sklepach mogą blaknąć, ginąć i zajmować niepotrzebnie miejsce. Program jest póki co dość prosty, ale trudno mi wskazać funkcje, o które warto by go rozbudować. Znajduje się tutaj praktycznie wszystko, co niezbędne. To solidny, polski produkt. 