02.03.2012 Fajnie jest, gdy niektóre gry dają nam to, czego nigdy nie doświadczymy w rzeczywistości. Do takich produkcji zaliczają się na przykład symulatory lotów. Crash Drive 3D jest takim tytułem nie tylko dlatego, że mało kogo stać na niszczenie drogich aut, ale również dlatego, że fizyka gry jest surrealistyczna. Jeśli lubicie długie skoki samochodami, to polecam. Jak w to się gra? Crash Drive 3D zawiera cztery tryby gry. Pierwszy polega na zebraniu wszystkich monet, drugi na zaliczenie wszystkich checkpointów, trzeci to zebranie odpowiedniej liczby punktów za skoki, a ostatni to jazda swobodna.  Sterowanie w grze odbywa się albo za pomocą przycisków na ekranie, albo przy pomocy kombinacji przycisków i obracania telefonem. W tym drugim przypadku jednak nie zawsze funkcjonuje to właściwie. U mnie na przykład były odwrócone osie, to jest skręt telefonem w prawo powodował skręt samochodu w lewo. W grze mamy dostęp do w sumie sporej liczby pojazdów, podzielonych nawet na kategorie, a odblokowanie każdego z nich wymaga wydania wirtualnej waluty. Tutaj jednak niespodzianka, bo waluty tej nie trzeba kupować – po prostu za każdy dzień, kiedy odpalimy grę, dostajemy 50 punktów. Czy warto? Gra nie jest idealna. Zawiera trochę błędów, czasami zdarza się, że samochód utknie w jakimś przeręblu i nie może się wydostać – wtedy wystarczy nacisnąć przycisk „Reset”, który przywraca go do gruntu. Są znacznie lepsze gry samochodowe niż Crash Drive 3D, jednak za nie trzeba już płacić. Jeśli nie lubicie płacić za gry albo nie macie takiej możliwości, spróbujcie tego tytułu.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 