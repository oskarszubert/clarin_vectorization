14.01.2014 W ostatnim czasie musiałem zdecydowanie przedefiniować moje pojęcie słowa „dron”. Do tej pory kojarzyły mi się one z słusznych rozmiarów, bezzałogowymi aparatami latającymi, jakie można było czasem zobaczyć na wojennych sprawozdaniach w serwisach informacyjnych. Technologia poszła jednak na przód i gdy ktoś mówi o dronach, coraz częściej ma na myśli charakterystyczne, zdalnie sterowane pojazdy z czterema śmigiełkami. Filmiki nagrywane przy ich pomocy zyskują coraz większą popularność na YouTube. Dziś propozycja dla tych, którzy preferują nieruchome obrazy wykonane podniebnym gadżetem. Aplikacja dronestagram to, jak sama nazwa wskazuje, serwis dostępny na nasze tablety oraz smartfony, umożliwiający przeglądanie wyjątkowych zdjęć zrobionych „z góry”.  Po uruchomieniu aplikacji przez krótką chwilę wczytują się pierwsze zdjęcia. Na ekranie pojawia się obraz latarni morskiej, jednak już po chwili możemy cieszyć się pierwszymi fotkami. Zbiory są naprawdę duże. Domyślnie, pierwszą kategorią zdjęć jakie możemy obejrzeć jest „Urban” czyli obrazy na których możemy podziwiać miasta uchwycone z lotu ptaka. Z prawej strony ekranu możemy jednak wysunąć menu kategorii i wybrać inny dział. Do naszej dyspozycji będą: Country (tereny poza miastami), Pro (zdjęcia wykonane przez zawodowców), Amateur (zdjęcia robione przez amatorów dronów) oraz Sports, Shows   Scenery i Ceremonies.  W każdym dziale znajdziemy kilkadziesiąt wspaniałych zdjęć. Z pomocą jednego kliknięcia możemy pobrać wybrane fotografie w dużych rozdzielczościach lub ustawić je jako tapetę w naszym tablecie lub smartfonie. Niestety w aplikacji zabrakło wyszukiwarki, która pozwoliłaby nam odnaleźć określony obrazek na podstawie lokalizacji lub według hasła, które akurat nas interesuje. Biorąc pod uwagę spore zasoby apki, jest to duży minus i mam nadzieję, że twórcy dronestagram naprawią ten mankament przy kolejnych aktualizacjach.  Analogicznie do menu kategorii, z lewej strony ekranu możemy wysunąć panel z poziomu którego możemy udostępnić informacje o pace w innym serwisie, ocenić ją w Google Play, wysłać maila do twórców lub otworzyć katalog z tapetami. Tu możemy także zdecydować czy aplikacja ma aktualizować dostępne zdjęcia tylko kiedy znajdujemy się w zasięgu sieci Wi-Fi.  Mimo, że apka bardzo mi się spodobała, zarówno od strony graficznej jak i samego pomysłu, to niestety zabrakło tu kilku kluczowych funkcji. Brakuje możliwości dodawania własnych zdjęć i typowych narzędzi charakteryzujących kopie serwisu Instagram. Nie możemy dodawać zdjęć do ulubionych, ani śledzić konkretnych użytkowników dronów, których zdjęcia podobają nam się najbardziej. Jeśli jednak społecznościowe aspekty serwisu nie są wam potrzebne, dronestagram to z pewnością jeden z bogatszych zbiorów krajobrazowych tapet dostępnych w Google Play. Zasugerowany nazwą spodziewałem się czegoś innego. Wciąż jednak liczę na to, że projekt będzie się rozwijał a jego kolejne wersje będą bardziej interaktywne. 