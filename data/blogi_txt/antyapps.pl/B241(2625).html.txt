24.04.2012 Newsy, newsy, newsy. Tak trudno bez nich żyć. Dlatego też aplikacji z tej kategorii są setki, od takich, które obsługują konkretne serwisy z wiadomościami, po cyfrowe magazyny oparte na wyselekcjonowanych kanałach, po czytniki RSS wszelkiego typu i maści. Osobiście do wyświetlania moich subskrypcji na co dzień korzystam z Google Readera, gdyż jest prosty i przejrzysty. Dlatego właśnie pod tym kątem poszukuję aplikacji do obsługi mojego GReadera. Ostatnio natknąłem się właśnie na  taką aplikację. Jest nią Newsify. Aplikacja ta jest prostym (to atut) klientem czytnika RSSów od Google. Po synchronizowaniu jej z naszym kontem w GReaderze aplikacja wyświetla nasze foldery, pokazując, ile wiadomości mamy nieprzeczytanych. Po wejściu w konkretny folder Newsify wyświetla nam subskrypcje w postaci magazynu lub, jeżeli chcemy, w postaci listy. Niestety nie możemy określić, z którego źródła chcemy najpierw czytać newsy, ale to akurat nie jest szczególnie duży problem. Po wejściu w wybrany temat otrzymujemy, to, co w naszym Google Readerze, a więc tytuł i początkowy fragment artykułu. Możemy od razu otworzyć go w wewnętrznej przeglądarce aplikacji, lub też dodać do przeczytania na później do Instapaper lub Pocket. Możemy oczywiście podzielić się danym newsem poprzez serwisy społecznościowe.   Oprócz tego aplikacja importuje kilka funkcji znanych z Google Readera. Możemy oznaczyć dany post gwiazdką, lub jako przeczytany/nieprzeczytany (możemy w ten sposób oznaczyć również cały folder). Oczywiście w Newsify możemy ustawić takie funkcje, jak wielkość czcionki, ilość wyświetlanych nieprzeczytanych subskrypcji, pobieranie zdjęć tylko za pomocą Wi-Fi, czas synchronizacji i tym podobne standardowe opcje. Czego brakuje? Cóż, nie dodamy sami subskrypcji, nie wyświetlimy pojedynczego źródła, brakuje wyszukiwarki, integracji z Google+ i jakichkolwiek opcji zarządzania folderami i subskrypcjami. Newsify to de facto aplikacja to wyświetlania i prostej interakcji z naszymi RSSami, bez możliwości ingerowania w samą ich strukturę i kategoryzację. Oprócz tego pobieranie zdjęć trwa dość długo, nawet przy Wi-Fi. Niemniej jednak Newsify przypadło mi do gustu, dzięki swojemu ascetycznemu sposobowi wyświetlania subskrypcji, możliwości szybkiego ich przeglądania oraz dodawania wybranych do przeczytania na później. Nie jest to tak zaawansowany program, jak chociażby Reeder, niemniej jednak do prostego wyświetlania nadaje się w sam raz, przynajmniej dla mnie. Jeżeli chcecie wypróbować tę aplikację, to nie wahajcie się, gdyż jest ona na razie dostępna za darmo. 