23.04.2013 Zbieractwo to dla mnie straszny nawyk i mam nadzieję, że sam mam już ten problem za sobą — kilkanaście miesięcy temu uznałem, że zalegające dziesiątki plastikowych pudełek z grami to lekkie przegięcie i swoją kolekcję ograniczyłem do ulubionych tytułów; ponadto staram się jak najwięcej rzeczy kupować z cyfrowej dystrybucji. Ale myślę, że każdy komu zdarza się robić impulsywne zakupy dość szybko gromadzi kupkę materiałów, które dość szybko przestaje ogarniać. CLZ Games pomoże skatalogować wszystkie zakupione, ale także będące na naszej liście życzeń, produkcje — niezależnie od platformy.  Baza danych aplikacji jest imponująca — pomijając już znajdujące się na liście wszystkie możliwe sprzęty do grania, to całkiem sprawnie radziła sobie nawet z dość niszowymi japońskimi tytułami, które wklepywałem w wyszukiwarce. Warto także dodać, że na samej grze, okładce i podstawowych informacjach się nie kończy — przy automatycznym dodawaniu produkcji z bazy danych najczęściej znajdują się także rozróżnienia na różne wersje, które charakteryzują regiony wydania. Sprawnie można także wyszukiwać tytuły dzięki skanowaniu kodów paskowych, które fotografujemy — tutaj też byłem zdziwiony, jak dobrze aplikacja radzi sobie z ich odczytem, a także wyszukaniem odpowiedniej produkcji. Sprawdziłem ją na kilku zarówno nowszych (Persona 4: Golden, SSX) jak i starszych (Tomb Raider II, Tobal) produkcjach — i z żadną nie było najmniejszych problemów. Trzecią opcją jest ręczne dodawanie gier do bazy danych, gdzie poza tytułem, kodem paskowym, platformą, nośnikiem czy najróżniejszymi elementami związanymi z wydaniem, możemy także dodać tagi, notatki, stan czy jej cenę za jaką nabyliśmy i ile jest warta teraz. Oczywiście o wszystkie te dane możemy także uzupełnić gry wyszukane automatycznie w katalogu, wystarczy tylko kliknąć później na niewielką ikonkę edycji w prawym górnym rogu. Wszystkie nasze gry możemy przeglądać w kilku konfiguracjach. Jeżeli zdecydujecie się na dość staranne wypełnianie pól przy dodawaniu produkcji do katalogu, możecie posegregować je latami wdania, wydawcami, deweloperami, platformami czy przejrzeć także gry które oznaczyliście jako posiadające tryb wieloosobowy. Oprócz tego, możecie skorzystać z sortowania alfabetycznego lub wyszukiwarki — raczej nie powinniście mieć problemów z odnalezieniem pozycji w katalogu. Samo tworzenie katalogu czy listy życzeń (gier, które nabyć chcemy) nie należy do trudnych. Zarządzanie nim również. Zatem gdzie tkwi szkopuł, do którego mogę, a nawet zobligowany jestem, się przyczepić? Pierwsza sprawa to konieczność utworzenia konta w portalu Collectorz, by otrzymać dostęp do internetowego katalogu z grami. Ale największym minusem jest późniejszy jej eksport — poza miesięcznym okresem próbnym, za wykupienie subskrypcji Game Collector Connect trzeba zapłacić ponad 50 euro, co jest sumą dość… dużą, nie sądzicie?  CLZ Games to naprawdę solidna aplikacja, która poza mobilnymi wariantami posiada również swój odpowiednik na PC — a wręcz, jak sugerują twórcy, jest tylko dodatkiem doń. Problem polega jednak na cenie całej tej zabawy — na polskie standardy wspomnianych 50 euro to bardzo duża suma jak za aplikację, która pozwoli tylko katalogować gry wideo. Choć wierzę, że są i u nas kolekcjonerzy, którzy by się nie pogubić w swoich zbiorach chętnie wydadzą 10$ na mobilną aplikację która ich w tym wspomoże — bo tyle właśnie kosztuje CLZ Games w AppStorze. Choć jeśli się pospieszycie, to może uda Wam się jeszcze załapać na promocję i ściągnąć program za darmo! Niestety, wersja na Androida nie została przeceniona i tam trzeba będzie za nią zapłacić nawet teraz blisko 20 złotych. 