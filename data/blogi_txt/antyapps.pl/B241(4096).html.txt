27.09.2013 Pod koniec sierpnia przygotowaliśmy dla Was podsumowanie najciekawszych aplikacji jakie mogą okazać się przydatne i pomocne w szkole. Od tego czasu do sklepu Windows Phone trafiło kilka nowych, dobrze przemyślanych narzędzi do zarządzania czasem i zadaniami ucznia. Jednym z nich jest recenzowana właśnie aplikacja Szkoła. Na start wita nas okno konfiguracji podstawowych danych programu. Warto poświęcić mu chwilę, choć oczywiście wszystko będzie można zmienić później w opcjach. Domyślnie wpisane informacje są standardowe dla większość szkół. Aplikacja dysponuje także listę najpopularniejszych przedmiotów. Już na wstępie warto dodać, że choć program mówi do nas w języku polskim, nie jest rodzimą produkcją. Tłumaczenie w dużej mierze sprawdza się dobrze, czasem jednak spotkamy drobne zgrzyty. Przykładowo zamiast opcji zapisz ujrzymy zgłoś. W żadnym wypadku nie jest to jednak robota translatora. Całość brzmi dobrze i spójnie. Menu główne podzielono na cztery części: plan lekcji, przedmioty, zadania domowe oraz egzaminy. Plan posiada bardzo dużo opcji konfiguracji, dzięki czemu łatwo dopasujemy go nawet do najbardziej specyficznych szkół.  Lista przedmiotów posiada wpisane podstawowe z nich, resztę musimy dodać ręcznie, sam mechanizm jest prosty i przyjemny. Zadania domowe pozwalają na zapisanie i kontrolę zadanych prac, szkoda że zabrakło zewnętrznego mechanizmu przypomnień. Znalazł się on w ostatniej zakładce czyli egzaminach.  Interfejs bardzo dobrze wpisuje się w metro. Zwłaszcza plan lekcji wygląda ciekawie, choć bez dobrego opanowania skrótów nawigacja może sprawiać pewne problemy. Z obserwacji wynika że program nie posiada aktywnego kafelka. Szkoda, aplikacje szkolne przyzwyczaiły mnie do nich. Brakuje też większej różnorodności przedmiotów, zwłaszcza jeżeli chodzi o plan lekcji. Wszystko utrzymano w podobnych barwach, co lekko zaburza czytelność programu. Szkoła nie jest darmowa, ale ma bardzo dobry model dystrybucji. Pełną wersję możecie za darmo testować przez 30 dni. To wystarczy aby do programu przywyknąć, albo też przekonać się że nie jest dla nas. Po tym czasie będziemy musieli zapłacić 3,49zł. Niedużo. Zachęcam do pobierania i przekonania się czy warto. Aplikacja jest dostępna na Windows Phone 7 i 8 