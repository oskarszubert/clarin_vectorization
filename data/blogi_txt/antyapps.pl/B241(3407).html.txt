05.08.2013 Długo przyszło nam czekać na oficjalne zaistnienie Radia Zet na Windows Phone. Jest to chyba ostatnia z wielkich grup radiowych, które nie miały swojej aplikacji na tym systemie. Niedawno swojej wersji doczekał się Windows 8/RT tak więc kwestią czasu było powstanie aplikacji także na mniejszego, mobilnego brata. Czy warto było czekać? Aplikacja negatywnie zaskakuje już na starcie. Przy każdorazowym uruchomieniu programu przywita nas okno z 15-30 sekundową reklamą wideo. Nie da się jej pominąć, ani przyśpieszyć. No chyba że aplikacja sama wywali się na reklamie i przeniesie nas dalej (podczas testów zdarzyło się to kilkukrotnie). Poza głównym kanałem, w którym to mamy możliwość komentowania audycji, pozostałe stacje posiadają jedynie mechanizm przeglądania 2 najbliższych utworów. Informacje o słuchanej piosence możemy publikować na Facebooku bądź też mailu, jednak ta druga opcja jest ukryta pod nieczytelnym znakiem Radia Zet. Kolejna zakładka da nam dostęp do informacji z portalu stacji. Niestety nie mamy wpływu na kategorie z których pochodzą. Aplikacja sama dopiera dla nas około 20 ostatnich wiadomości. Ciekawym dodatkiem jest mechanizm powiększania czcionki w artykułach. Na sam koniec pozostawiono kartę z podkastami czyli popularnymi audycjami radia Zet. To tyle jeżeli chodzi o możliwości programu.  Interfejs wygląda niemal identycznie jak w wersji na Androida czy też iOS. Nie jest zły, ale brak dopasowania do Windows Phone jest mocno odczuwalny. Dodatkowo wsparcie dla kafelków jest bardzo słabe. Główny wygląda koszmarnie na wyższej rozdzielczości, a żadnych dodatkowych nie ma. Tak więc jeżeli chcecie sobie przypiąć do pulpitu ulubioną stację, możecie to zrobić tylko gdy jest nią kanał główny radia Zet. Aplikacja nie wspiera też HUB-a muzyka. Kolejnym elementem który zawodzi jest stabilność programu. Podczas testów wielokrotnie nie potrafił wczytać radia, przerywał podczas nadawania, ucinał reklamę, wyrzucą do pulpitu po wybraniu konkretnego podkastu. Owszem czasem po prostu działał bezproblemowo, ale były to chlubne wyjątki. Pod względem optymalizacji autorów czeka jeszcze wiele pracy. Oficjalną aplikację Radio Zet mogę polecić jedynie zagorzałym fanom stacji, którzy lubią brać udział w jej audycjach poprzez komentarze czy też udzielać się w sms-owych konkursach. Cała reszta lepiej wyjdzie na instalacji multiradiowych programów takich jak Tunein. Znajdziecie tam swoje ulubione stacji, a przy okazji otrzymacie wsparcie dla możliwość Windows Phone oraz stabilne działanie. 