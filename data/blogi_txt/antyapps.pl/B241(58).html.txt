07.08.2013 Twórcy Ultimate Tic-Tac-Toe dostarczyli nam nowej generacji znanej i lubianej zabawy w „kółko i krzyżyk”. W klasycznej wersji tej ponadczasowej gry zmagamy się na polach 3×3 — kto pierwszy ustawi swoje figury w pionie, poziomie lub na skos — wygrywa. Tutaj zasady są podobne, jednak cała zabawa składa się z dziewięciu plansz po dziewięć pól, co wnosi tę zabawę na zupełnie nowy poziom.  Zasady są bardzo podobne — jeżeli ustawimy trzy nasze znaczki pierwsi, to plansza jest nasza. Jeżeli zajmiemy trzy pola pod rząd jako pierwsi — wygrywamy; jeżeli naszemu rywalowi uda się ugrać coś po drodze, to dopiero cztery gwarantują nam zwycięstwo całej rundy. Ciekawym rozwiązaniem jest też przełączanie się między polami. W zależności od tego gdzie ustawimy figurę, to właśnie pole będzie mógł oznaczać za chwilę rywal, np. jeśli wybierzemy prawy dolny róg, to właśnie na planszy będącej odpowiednikiem tego pola w następnej kolejności będzie szalał przeciwnik. I to właśnie w tym rozwiązaniu tkwi najwięcej zagmatwania — bowiem tu również zmuszeni jesteśmy myśleć naprzód, bo naszymi ruchami możemy kontrolować także kolejną rundę. Możemy nawet celowo oddać mu ruch na polu, które już i tak od dłuższego czasu należy do nas :-)  Gry dla kilku graczy na urządzeniach mobilnych to naprawdę pożądany towar. Mimo że mamy już w czym wybierać, to kolejnych produkcji sprawdzających się w takim schemacie nigdy nie za wiele. I pod względem tzw. trybu „hot seat” nie mam Ultimate Tic-Tac-Toe nic do zarzucenia. Trybu sieciowego sprawdzić mi się jednak nie udało, bo mimo wielokrotnych prób, ani razu nie połączyłem się z żadnym graczem. Tym jednak co mnie bardzo zasmuciło jest brak trybu dla jednego zawodnika. Autorzy postawili w 100% na rozgrywkę z żywym przeciwnikiem i nie zaimplementowali żadnej opcji, w której mielibyśmy szansę zetrzeć się z zaprogramowaną sztuczną inteligencją. Szkoda, bo to w dużej mierze zawęża zasięg tej produkcji i jeśli stan z niemożnością znalezienia rywala się utrzyma, będzie produkcją na specjalne okazje, gdzie będziemy się nudzić i mieć kogoś pod ręką, kto zechce stawić nam czoła. Ultimate Tic-Tac-Toe to solidna produkcja oparta na fajnym, hybrydowym pomyśle. Estetycznie wykonana i nienachalna. Zasady można pojąć w kilkadziesiąt sekund, co również jest sporym plusem. Jednak jak już pisałem, brak możliwości grania w pojedynkę ze sztuczną inteligencją jest sporym niedopatrzeniem, przez co mam dość mieszane uczucia. Ultimate T-T-T można nabyć w AppStorze za 0,89 euro, jednak dostaliśmy od twórców jeden kod specjalnie dla czytelników AntyApps. Kto pierwszy ten lepszy! NTPNJAPL7PER 