01.07.2013 Zombie to jedna z najbardziej eksploatowanych tematyk ostatnich lat. Trudno zliczyć gry, w których naszym głównych zadaniem była ich eksterminacja. Pomimo tego, wciąż jeszcze można trafić na ciekawe propozycje z tymi stworzeniami w roli głównej. Jedną z nich jest Zombie HQ. Jego wartość dodatkowo podnośni fakt, że na Windows Phone dramatycznie brakuje gier z tego gatunku. Jest to klasyczna strzelanka, w której naszego bohatera obserwujemy z góry. Lewa strona ekranu odpowiada za jego poruszanie się, prawa za atak. Na raz możemy mieć przy sobie 3 rodzaje broni: białą, palną oraz specjalną (miny, granaty, wieżyczki). Kolejne misje wybieramy z dostępnej mapy miasta. Podzielono je na kilka gatunków, które czasem różnią się też układem planszy. Mamy więc standardowe „dojdź do końca zabijając wszystkie Zombie”, misje ratunkowe, misje z odbudową obiektów, czy też walką przeciwko bossowi. Oczywiście jednorazowe przejście nie oznacza, że dana plansza znika z mapy. Mając odpowiednie fundusze możemy zagrać w nią jeszcze raz i jeszcze raz i jeszcze raz. Pomiędzy misjami trafiamy do bazy, która z czasem okrywa przed nami swoje kolejne elementy. Znajdziemy w niej: mapę (to na niej wybieramy misje), sklep (do zakupów i ulepszeń), jednorękiego bandytę (pozwala wygrać ciekawe rzeczy, raz dziennie przysługuje nam 1 darmowy token), radiostację dzięki której uratowanych ludzi możemy wymieniać na nagrody, stół do misji specjalnych, dzięki którym zdobywamy specjalne bonusy, łóżko (odpoczynek na nim co pewien czas zapewni nam dodatkowe fundusze i punkty doświadczenia) oraz drugiego bohatera, na którego w każdej chwili możemy się przełączyć (poza zmianą płci, a co za tym idzie wydawanych dźwięków nie wpływa to w żaden sposób na rozgrywkę). Dodatkowo w sklepie możemy dokupić sporą ilość elementów dekoracyjnych, które nie wnoszą niczego do rozgrywki poza wyłudzeniem od nas ciężko zgromadzonych funduszy.  Autorzy bardzo zręcznie rozwiązali kwestię mikropłatności. Z jednej strony gra jest nią przesiąknięta, płacimy właściwie za wszystko i to 3 różnymi nominałami. Gotówka i złoto pozwalają na zakup nowego sprzętu, ulepszanie go, rozwijanie bohatera oraz dokupywanie gadżetów do naszej bazy. Są też pioruny dzięki którym możemy grać w kolejne misje. Z drugiej, wszystkie one są też dostępne z poziomu gry, regenerują się bądź też przy chwili namysłu możemy rozgryźć jak zdobyć ich więcej. Amunicja jak j zdrowie są ograniczone tylko względem danej planszy, tak wiec po jej ukończeniu nie musimy martwić się o nowe magazynki, czy też apteczki. Bez mikropłatności będzie nam towarzyszyło ciągłe poczucie biedy, jednak grać i eksterminować Zombie będziemy mogli dalej. Grafika to mała uczta dla oka. Strzały, wybuchy, animacje, obiekty, wszystko prezentuje bardzo wysoki poziom i wygląda ładnie nawet na wysokiej rozdzielczości Lumi 920. Jest to jedna z ładniejszych gier obecnie dostępnych na Windows Phone 8. Działa płynnie i stabilnie, co niestety nie jest standardem w tego typu produkcjach. Wysoki poziom trzyma także oprawa audio. Od strony audiowizualnej Zombie HQ to bardzo miłe doznanie. Gra dostępna jest za darmo. Oczywiście jest to cena wspomnianej wyżej mikropłatności. Czy warto w ogóle po nią sięgać? Uważam że tak. Granie bez dodatkowych opłat nie jest aż tak przyjemne, ale dalej możliwe. Warto dodać że edycja na Windows 8/RT poza obsługą dotyka wspiera też klawiatury i pady. Niestety w Zombie HQ zagrają tylko posiadacze najnowszej, 8 odsłony Windows Phone, do tego z 1GB pamięci ram. Dostępna jest też wersja na iOS oraz Androida. 