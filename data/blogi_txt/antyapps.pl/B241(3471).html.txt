05.03.2012 Trochę sobie poczekaliśmy na Readability, ale w końcu Apple zaakceptowało aplikację, a my możemy zacząć doceniać na nowo czytanie. Chcecie wiedzieć co mam na myśli? Chodzi mi o tą prostą, czystą i piękną czynność, jaką jest czytanie, szczególnie, gdy mówimy o dłuższych artykułach oraz raportach. Readability było długo wyczekiwane, ale według mnie jest tego warte. Przede wszystkim dlatego, że jest darmowe.  Niektórzy z Was mogą kojarzyć Readability jako serwis sieciowy, który pozwalał osobom czytającym w sieci na używanie pluginów do przeglądarki przemieniających strony www w czysty widok okna tekstowego, bez bocznych paneli, reklam oraz innych głupot wytrącających nas z samego procesu czytania. To tak, jakbyśmy tworzyli osobisty magazyn z tekstu znajdującego się w internecie.  Aplikacja pozwala dokładnie na to samo i łączy się z serwisem w internecie, więc wymagać to będzie od Was stworzenia sobie konta z loginem, hasłem i adresem e-mail. Dalej otwieramy czystą stronę w menu – sami musimy wypełnić aplikację treścią. Możemy albo skorzystać z naszej przeglądarki na komputerze i dodać po prostu stronę do konta (do przeczytania później) albo manualnie wpisać adres interesującego nas wpisu. Aplikacja pobiera dany artykuł, wygładza go usuwając niepotrzebne śmieci i dodaje do tekstów. Osobiście z testów odniosłem wrażenie, że lepiej działa dodawanie zdecydowanie w przeglądarce na komputerze, ale potem z przyjemnością już czytałem artykuł na iPadzie.  Każdy artykuł ma podane źródło oraz tytuł i dwie linijki wstępu. Tak prezentuje się to w menu, z którego wybieramy kolejne treści do przeczytania. Sam czytnik zawiera kilka prostych, ale upiększających zabiegów – wybór możliwych czcionek i ich wielkości, tryb czytania w nocy itp. Za pomocą ruchów palcem w prawo lub lewo możemy przejść do listy artykułów, a same teksty można łatwo skasować, zapisać, oznaczyć jako ulubione oraz podzielić się nimi ze światem za pomocą Twittera, Facebooka oraz poczty elektronicznej. Wszystkie podstawowe funkcje są na miejscu i działają, jak marzenie. Czy warto? Readability przywraca moją chęć do czytania dłuższych tekstów, które ze względu na samą strukturę stron internetowych są trudne do przejrzenia. Przy cenie wynoszącej „nic” warto poświęcić kilka minut i sprawdzić, jak to działa. Być może i Wy polubicie na nowo czytanie. Już dawno przeglądanie rzeczy z pracy nie było tak przyjemne. Musicie spróbować! Link do aplikacji (wersja uniwersalna). 