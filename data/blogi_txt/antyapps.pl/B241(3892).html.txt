09.09.2013 Gdy otrzymaliśmy prośbę o zrecenzowanie aplikacji Split it dedykowanej iPadowi, byłem bardzo zaintrygowany tym pomysłem. Tablet Apple nie oferuje opcji widoczności na ekranie dwóch aplikacji jednocześnie, dlatego aplikacja która niejako na to pozwala powinna stać się momentalnie hitem. Tak się nie stało – dlaczego?  Autorów aplikacji należy pochwalić za pomysł i częściowe wykonanie. Większość funkcji Splitit została dobrze przygotowana, lecz jest tak wiele kwestii, o których nie można wypowiedzieć się pozytywnie po prostu przyćmiewa samą ideę. Po uruchomieniu aplikacji możemy błyskawicznie otworzyć dwie różne strony internetowe. Faktycznie czasami taka potrzeba zachodzi, szczególnie gdy musimy porównać dwa teksty lub zerkając na grafikę czy zdjęcie przeczytać związany z nim artykuł. W takim zastosowaniu Splitit może okazać się bardzo pomocne – sami bowiem możemy także zadecydować jaką część ekranu zajmować będzie każda z witryn, po prostu przesuwając belkę między nimi. Co ciekawe takie portale jak YouTube czy Facebook doczekały się własnych skrótów, dzięki którym można błyskawicznie przejść do ulubionych stron. Jednak samymi stronami Splitit nie stoi – aplikacja ma do zaoferowania także programy jak kalkulator, notatnik czy odtwarzacz muzyczny. Ich przydatność staje jednak pod znakiem zapytania, gdy okazuje się, że korzystanie z nich nie jest wcale wygodniejsze niż przełączanie się pomiędzy aplikacją Splitit i systemowymi programami.  Jest jeszcze jedno „niestety” – aplikacja nie działa w orientacji poziomej, więc jesteśmy skazani na pionowe ustawienie tabletu. W kilku sytuacjach wygodniej byłoby po prostu położyć tablet na blacie i porównać obok siebie na przykład dwa wiersze, zamiast bezustannie przewijać tekst ze wzgedu na małą wysokość okna. Sam pomysł przypadł mi jednak do gustu, i to bardzo. Liczę, że autorzy aplikacji nie pozostawiją jej w takim stanie, a przyszłe aktualizacje pozwolą na jeszcze większe wykorzystanie Splitit podczas pracy z iPadem. Po wydaniu 12 złotych na jej zakup naprawdę mam takie nadzieje. 