31.10.2013 Mimo że od wczesnego dzieciństwa jestem ogromnym miłośnikiem tzw. bubble shooterów, czyli wszelakich klonów Puzzle Bobble od Taito, nigdy nawet nie przyszło mi na myśl, by wymagać od tej gry coś więcej niż prostego układania kulek według kolorów. Okazuje się, że wystarczyło nieco tę ideę dopieścić, by dodać zabawie ogromnego powiewu świeżości. Czym są bubble shootery prawdopodobnie część z Was wie, ale by formalności stało się za dość, dla pozostałych wyjaśnię krótko zasady zabawy. Jest to typ gier, w których układamy kolorowe kulki, tworząc z nich niebywałe konstrukcje. Wyrzutnia znajduje się na dole ekranu, zaś naszą układankę przyklejamy do sufitu. Staramy się układać elementy tak, by tworzyć jak największe skupiska jednokolorowych kulek — wówczas nagradzani jesteśmy większą liczbą punktów na naszym koncie. Stykające się co najmniej trzy elementy wybuchają i ustępują miejsca kolejnym; naszym zadaniem zaś jest zredukować je wszystkie. Ale  – no właśnie — wspominałem o nowościach, które wprowadził Space Bubble Shooter. A do nich niewątpliwie zaliczają się wszelkie zaimplementowane manewry z fizyką w roli głównej. Odpychanie, przyciąganie, ruchomość konstrukcji — niby niewielkie elementy, ale uwierzcie mi, że potrafią zupełnie odmienić znaną od lat rozgrywkę i tchnąć w nią zupełnie nowego ducha :-).  Na grę składa się obecnie ponad dwieście wyzwań, podzielonych na światy i okraszone różnymi platkietkami z poziomem trudności. Jednak samo ich przejście, to jak w przypadku dobrych gier typu arcade (wybaczcie, polski odpowiednik zręcznościowy nie do końca oddaje ideę tych gier), za mało. Do znanych już wyzwań ma się ciągłą ochotę powracać by poprawiać swe wyniki! Gra pod względem mechaniki nie wprowadza żadnych znaczących zawirowań. Wystarczy wskazać miejsce w które chcemy posłać kulkę z naszej wyrzutni i gotowe. Wizualnie gra nie prezentuje się źle, jest bardzo poprawna, jednak nie do końca jest to coś, co mógłbym z czystym sumieniem nazwać nowoczesną estetyką. Nadrabia natomiast znakomitą muzyką, która umila rozgrywkę i tworzy znakomity klimat, w którym można utonąć na długie godziny zabawy. Niestety, mimo przegrzebania opisów w marketach, a nawet strony twórcy, nie znalazłem żadnych wskazówek kto jest za nią odpowiedzialny. W grze również działu listy płac zabrakło. Szkoda. Jeżeli chodzi o cały szkielet gry i ogólny schemat rozgrywki — nic odkrywczego. Jednak przez dodanie zabawy z fizyką, odpychaniem, przyciąganiem i innymi elementami, Space Bubble Shooter wyróżnia się na tle konkurencji — w bardzo pozytywnym tego słowa znaczeniu. Gra dostępna jest w wersji uniwersalnej zarówno na urządzenia z iOS jak i Androidem. Na pierwszy z systemów będziemy musieli zapłacić za grę 2,69 euro. 