09.05.2013 Technologia mobilna pozwoliła nam na błyskawiczny i możliwy w każdym miejscu dostęp do informacji. W tym pomóc nam mają nie tylko mobilne wersje ulubionych portali informacyjnych, ale przede wszystkim aplikacji, które w dobie smartfonów grają pierwsze skrzypce. Info WP.PL doczekała się sporego odświeżenia i pretenduje do roli lidera – co mamy nowego?  Większość aktualizowanych aplikacji otrzymuje teraz wysuwane z lewej strony ekranu menu, którego nie mogło zabraknąć i w aplikacji od WP. Jest ono oczywiście poświęcone kategoriom informacji oraz podkategoriom – listy te są zsuwane, wystarczy wybrać strzałkę obok nazwy głównej kategorii. Wybór informacji jest naprawdę spory, zaś na samym dole tej listy znajdziemy skróty do mobilnych wersji innych usług od WP, poczty oraz ustawień aplikacji.  Co ważne, główny strumień wiadomości jest w pełni personalizowany – możemy zdecydować, czy na samym szczycie widoczny będzie widget pogody (miasto wybierane jest na podstawie geolokalizacji lub sami wskazujemy na liście) oraz wybrać ilość artykułów z każdej z głównych kategorii. W widoku pojedynczego artykułu dostępne są opcje wyboru wielkości czcionki, komentarzy, udostępnienia oraz dodania do ulubionych, archiwum lub listy „do przeczytania”.  Właśnie ta funkcja przypadła mi do gustu najbardziej – nie zawsze przecież możemy w pełni poświęcić swoją uwagę lub czas na przeczytanie do końca interesującego nas artykułu, zaś ponowne odnalezienie go w gąszczu nieustannie napływających informacje jest niewykonalne. Ten swego rodzaju schowek jest bardzo dobrym pomysłem i dostępny jest nawet intuicyjny skrót – dłuższe przytrzymanie palca na ekranie – który pozwoli nam na błyskawiczne dodanie newsa do listy. Miłym zaskoczeniem były także rozbudowane ustawienia czcionki, gdzie możliwe jest manipulowanie nie tylko wielkością liter, ale także odstępami pomiędzy liniami, typem wyrównania tekstu oraz samą czcionką (do wyboru są cztery). W aplikacji obecne są naturalnie reklamy, ale zostały one w udany sposób „upchnięte” w odpowiednich miejscach na tyle, że są prawie niezauważalne.  Jeżeli lubicie być na bieżąco w wielu kategoriach informacji to aplikacja od WP może okazać się najlepszym wyborem – opcje personalizacji; schowek, archiwum i ulubione pozwalające na zapisanie artykułów na później oraz szybkie działanie i wsparcie dla najnowszych generacji iPhone’a i iPoda touch to bardzo ważne atuty. Z czystym sumieniem mogę Wam tę aplikację polecić. 