02.09.2013 deviantART to internetowa społeczność artystów. Strona uruchomiona 13 lat temu przez Scotta Jarkoffa przekroczyła w marcu bieżącego roku niewyobrażalną liczbę 25 milionów użytkowników. Dziennie na serwery deviantART zostaje przesłanych ponad 140 000 prac, a użytkownicy rozdają 1,4 miliona znaczników „ulubiony” oraz zostawiają pod pracami 1,5 miliona komentarzy. Ciekawostką jest fakt, że tak gigantyczna i aktywna społeczność wciąż nie posiada oficjalnej aplikacji mobilnej, która umożliwiałaby nie tylko ocenianie prac innych użytkowników portalu, ale i szybkie oraz wygodne dodawanie własnoręcznie przygotowanych fotografii i grafik. Sytuację ratuje szereg aplikacji nieoficjalnych, które starają wypełnić tą niewątpliwą lukę. Jednym z takich programów jest dostępny właśnie w promocji dA Gallery (normalna cena aplikacji w wersji uniwersalnej wynosi 0,89 euro).  dA Gallery jest aplikacją niezwykle prostą. Jej główną (i na dobrą sprawę jedyną) funkcją jest danie użytkownikowi możliwości wygodnego przeglądania galerii zgromadzonych przez internetową społeczność skupioną wokół deviantART. Poszczególne prace podzielone zostały na odpowiednie kategorie (19), a te z kolei na podkategorie. Wygląda to analogicznie, do tego co możemy zobaczyć w przeglądarkowej wersji serwisu. Wybranie odpowiedniej kategorii skutkuje wyświetleniem na ekranie iPada lub iPhone’a siatki miniaturek przedstawiającej wybrane prace. Grafiki możemy wyświetlać według klucza popularności (8 godzin, 24 godziny, 3 dni, 7 dni, 1 miesiąc, cały czas) lub od najnowszej do najstarszej. Pacnięcie w wybraną miniaturkę powiększa ją na ekranie. W tym miejscu możemy obraz zapisać na dysku urządzenia, otworzyć go w przeglądarce Chrome, wysłać mailem lub udostępnić za pomocą Twittera.  Możliwości dA Gallery kończą się na przeglądaniu prac wrzuconych na serwery serwisu. Autorzy aplikacji nie dali nam niestety możliwości załadowania własnych grafik, którą to czynność nadal musimy wykonywać za pośrednictwem poczciwego blaszaka. 