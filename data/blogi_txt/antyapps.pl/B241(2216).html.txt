06.08.2013 Pamiętacie jeszcze o puzzlach? I nie, nie mam tu na myśli całego gatunku gier logicznych, ale zabawę w składanie obrazka z charakterystycznie wyciętych fragmentów, które musimy do siebie dopasować. Okazuje się, że dobrze skrojone w wersji elektronicznej również mogą wciągnąć i bawić, a nawet być przedmiotem sieciowych wyzwań, a także sporem w rywalizacji. Wszystko to znajdziemy w Magic Jigsaw Puzzles!  Recepta na mega grywalne, wirtualne wydanie zabawy znanej od XVIII wieku? Solidne wykonanie, duża biblioteka obrazków i elementy rywalizacji, które nie pozwolą nam na się na dłużej oderwać od zabawy. I muszę zupełnie szczerze powiedzieć, że żadnego z tych elementów w Magic Jigsaw Puzzles nie zabrakło. Na starcie dostajemy zestaw kilkunastu obrazków do ułożenia. Nie trzeba daleko szukać — bo pod ikonką z charakterystycznym wózkiem na zakupy znajdziemy sklepik, w którym czekają na nas dziesiątki innych grafik. Jedne zestawy całkowicie darmowe, za inne trzeba płacić, jednak raczej nikt nie może narzekać, że nie ma tam materiałów które mogłyby przykuć jego uwagę. A jeśli wciąż nie będziecie usatysfakcjonowani, to zróbcie je sami! Jeżeli wykupicie tzw. Gold Deal, zyskacie nie tylko nowe puzzle i tła muzyczne, ale także pozbędziecie się reklam i będziecie mogli układać… zaimportowane fotografie.  Wszystkie je możemy składać w kilku wariantach. Przed uruchomieniem zabawy wybieramy ilość elementów na jakie ma zostać rozbity (do wyboru warianty 42 / 72 / 143 / 288 oraz 550 klocków) oraz czy mają być automatycznie obrócone we właściwym kierunku, czy może chcemy sami je dopasowywać klikając na nie. Dalej już zabieramy się do pracy, czyli dostarczaniu małych wycinków na ich właściwe miejsce :) Sam interfejs jest niezwykle intuicyjny i nie sądzę, by ktokolwiek miał szansę się w nim pogubić. Z prawej strony czeka na nas lista klocków, które stopniowo przenosimy sobie do głównej części ekranu, gdzie poszukujemy dla nich właściwego miejsca. W przyborniku możemy sprawnie zmienić muzykę przygrywającą w tle (dodatkowe utwory również możemy zakupić z poziomu gry) i jeśli zajdzie taka potrzeba, to zobaczyć w powiększeniu pełny obrazek. A jeśli układanie obrazków dla własnej przyjemności to mimo wszystko za mało, warto dać szansę trybowi sieciowemu. Po założeniu konta, możecie podejmować turniejowe wyzwania i pokazać znajomym, ale także całemu światu, że wiecie o co chodzi w tej zabawie i ścigać się z nimi w tabeli wyników.  Ponadczasowa zabawa, która odpręża i bawi mimo upływu lat. Kto lubuje się w „analogowej” wersji, a nie ma za bardzo czasu ani miejsca by rozłożyć się z dużymi obrazkami, powinien zainteresować się Magic Jigsaw Puzzles. Gra dostępna jest za darmo w Google Play oraz AppStorze — i w tej „podstawowej” wersji czeka na nas dużo zabawy, a jeśli to okaże się za mało, cały tamtejszy sklepik stoi przed Wami otworem :-) 