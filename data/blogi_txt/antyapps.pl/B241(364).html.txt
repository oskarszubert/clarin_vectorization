23.04.2013 Azkend 2 to nieczęsty przykład kontynuacji w której udało się w znaczy sposób poprawić i udoskonalić coś co już było dobre, przy okazji nie psując starych rozwiązań. Pomimo przynależności do bardzo popularnego gatunku, wniosła do niego kilka własnych rozwiązań, stając się godnym następcą recenzowanej już części pierwszej. Pierwszą zauważalną zmianą jest przejście z trybu pionowego na horyzontalny. Zmienia to lekko układ plansz, a w znacznym stopniu pomaga w prowadzeniu całej historii. Tym razem uczestniczymy w morskiej wyprawie po oceanach i  tajemniczych wyspach. O oprawie wspomnę trochę później, ale jest bardzo mocny elementem Azkand 2. Tło fabularne jest pretekstem do blisko 60 plansz, podzielonych na kilka różnych wysp. Poza standardową zabawą w łączenie elementów (urozmaiconą wieloma drobnymi smaczkami), co jakiś czas czekają nas poziomy, w których będziemy musieli odnaleźć konkretny obiekt. Nie jest to jednak klasyczny Hidden Object. Jak już wspomniałem, poszczególne plansze przepełnione są różnymi drobnymi urozmaiceniami. Autorzy zadbali o to by każda lokacja wnosiła coś nowego do rozgrywki. Dodatkowo w grze będą nam pomagały zdobywane w jej trakcie umiejętności i przedmioty. Dzielą się one na dwie grupy, aktywne i pasywne. Oprawa audiowizualna jest małym arcydziełem. Choć grę można zaliczyć do gatunku logiczno-zręcznościowych to zarówno grafika jak i muzyka stoją na bardzo wysokim poziomie. Warto wspomnieć, że większość tekstów w grze jest czytana, co dodaje całości klimatu. Obecnie jest to chyba najładniejsza gra z tego gatunku dostępna na Windows Phone. W przeciwieństwie do innych tytułów świetnie wygląda na wysokich rozdzielczościach, dodatkowo wspiera każdy rozmiar kafelka.  Jest jeszcze jeden element za który bardzo cenię sobie Azkand 2 jak i pozostałe gry od 10Tons. Brak mikropłatności. Wydając te 13 zł otrzymuję pełny produkt, a co za tym widzie, wiele godzin miodnej, niczym nieograniczonej zabawy. Czy warto? Szczerze polecam. Gra posiada bardzo rozbudowaną wersję próbną. Pobierzcie i przekonajcie się sami jak świetną produkcją jest Azkand 2. Gra jest dostępna również w wersji na iOS, Androida oraz Windows 8. Niestety gry od tego studia nie trafią na starszą generację telefonów z Windows Phone 7.X. A szkoda, tego typu tytułów zdecydowanie na nim brakuje. 