13.11.2013 Wszystkiemu dał początek niewielkich rozmiarów odłamek kosmicznej skały. Jarzący się lekko zielonkawą poświatą kamień wbił się z impetem w ziemię i pozostałby tam niezauważony do dziś, gdyby nie ludzka ciekawość. Jako że skały nie dało się żadnymi siłami ruszyć, by przetransportować ją do laboratorium, podjęto decyzję o budowie ośrodka badawczego w miejscu, w którym obiekt uderzył w Ziemię. Placówka powstała nadzwyczaj szybko, a grupa naukowców niezwłocznie rozpoczęła wnikliwe badania. Na efekty nie trzeba było długo czekać. Transformacja była kompletna i okazała się następować błyskawicznie. Pierwszym objawem zakażenia było wypadnięcie wszystkich włosów, kolejnymi – powiększenie oczu i zielonkawy odcień skóry. Zmiana upodobań kulinarnych okazała się wisienką na torcie. Sami powiedzcie – czy może być coś smaczniejszego niż ludzki mózg? Zaraza błyskawicznie ogarnęła cały kraj. Wystarczyło zaledwie zadrapanie przez zakażonego, by choroba zaczęła toczyć ciało i duszę ofiary, przekształcając nieszczęśnika w  bezmyślne, kierujące się instynktem głodu – zombie.  Zombie! Zombie! Zombie! to jedyna w swoim rodzaju gra zręcznościowo- strategiczna. Zadaniem gracza kierującego poczynaniami trójki postaci wyposażonych w pistolety jest eliminacja hord żywych trupów. Na nudę na pewno nie będziecie narzekać. Pole walki obserwujemy z lotu ptaka. Trójka naszych herosów zajmuje miejsce w dolnej części ekranu, z góry natomiast nadchodzi, liczone w tysiącach sztuk, stado wygłodniałych nieumarłych. Myli się ten, kto z góry założył, że Zombie! Zombie! Zombie! to bezmyślna strzelanka polegająca na jak najszybszym stukaniu w ekran celem eliminacji osobników łaknących świeżych mózgów.  Eliminacja przeciwników oparta została na oryginalnych zasadach. Podczas rozgrywki staniemy oko w oko z kilkunastoma rodzajami żywych trupów. Od zwykłych, szeregowych zombie, poprzez żołnierzy, kończąc na mocno opancerzonych przedstawicielach armii nieumarłych. By zredukować falę przeciwników konieczne jest selekcjonowanie z tłumu zombiaków jednego rodzaju i łączenie ich w trójki. Zaznaczenie trzech osobników za pomocą trójkąta skutkuje rozstrzelaniem przez naszych bohaterów wszystkich przeciwników znajdujących się w obrębie stworzonej figury. System ten rewelacyjnie sprawdza się podczas rozgrywki i jest czymś nowym, elementem wyróżniającym Zombie! Zombie! Zombie! wśród setek zręcznościówek z żywymi trupami w roli głównej.  O oprawie audiowizualnej 3xZ mogę napisać wyłącznie w samych superlatywach. Dwuwymiarowa grafika jest czytelna i stylowa, animacje trzymają poziom, a całość działa bardzo płynnie. Muzyka zagrzewa do boju i nie powoduje znużenia.  Cóż napisać więcej? Zombie! Zombie! Zombie! To zaskakująco wciągająca, trudna i oryginalna produkcja. Gra jest znakomitą propozycją dla osób szukających ciekawej zręcznościówki, wymagającej, obok zręcznych palców, odrobiny pomyślunku i podejmowania szybkich decyzji. 