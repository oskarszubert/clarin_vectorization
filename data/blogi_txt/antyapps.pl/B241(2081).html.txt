08.02.2013 Od kilku już lat mówi się, że RSS to martwy pomysł z którego nikt nie korzysta. Może i faktycznie jestem staroświecki, ale dla mnie to wciąż najwygodniejsza forma dostępu do treści (swoją drogą pamiętajcie, że od kilkunastu dni nasz kanał powrócił do nadawania pełnych wpisów?) — podczas drogi miło jest przejrzeć wszystkie najświeższe nowości ze świata. Opisywany miesiąc temu Press był ładny, ale jednak, moim zdaniem, na tyle toporny w użytkowaniu, że to nie wystarczyło by zastąpić na moim smartfonie, ascetyczną — by nie napisać brzydką — aplikację od Google. Udało się to jednak prostemu EasyRSS.  Zaczynamy standardowo, od zalogowaniu się na naszym koncie Google. Dalej czeka na nas graficzny tutorial zamykający się na czterech planszach i możemy przejść do konsumowania treści z subskrybowanych przez nas kanałów. Ja zacząłem standardowo od przejrzenia tego, co czeka na nas w ustawieniach. Tam bez większych szaleństw — możliwość zmiany skórki na ciemną, dostosowania wielkości czcionki oraz opcji synchronizacji. To z grubsza na tyle, jeżeli liczycie na dziesiątki wariantów to od razu uprzedzam, że będziecie zawiedzeni. „Prostota” z tytułu programu zobowiązuje.  Sam czytnik wygląda estetycznie i przeglądanie na nim nowości to prawdziwa przyjemność. Na górze znajduje się lista naszych folderów, pod nimi zaś każdy kanał z osobna posegregowany alfabetycznie. Wybierając interesujące nas źródło otwieramy listę tematów — tradycyjnie pogrubione elementy to te, których jeszcze nie przeczytaliśmy. Między wpisami nawigujemy za pomocą przycisków regulacji głośności lub po prostu je przewijając. Niestety zabrakło moich ulubionych gestów przesuwania w prawą/lewą stronę ekranu. Nie jest żadną tajemnicą, że wiele serwisów w kanałach RSS podaje skróconą wersję wpisu, która ma zaintrygować czytelnika i sprowokować do otworzenia pełnej wersji. Dlatego też pod każdym wpisem widnieją dwa przyciski, które służą do otwierania całego artykułu — pierwszy z nich dostosuje całą treść do wyglądu czytnika, drugi zaś otworzy „dużą” wersję strony — standardowo w przeglądarce EasyRSS. Jeżeli chcielibyśmy to zmienić, w ustawieniach programu czekają na nas opcje wyboru domyślnej przeglądarki. Oprócz tego przy przewijaniu otwiera się menu, z poziomu którego możemy udostępnić artykuł czy oznaczyć go gwiazdką. W komentarzach do wpisu o Press zarzucono mi, że wystawiłem mu za wysoką ocenę, ponieważ nie można zarządzać subskrybowanymi kanałami z poziomu aplikacji oraz nie posiada widżetów. Od razu, by nie było nieporozumień, dodam, że tutaj również takich opcji nie ma. To nakładka na czytnik Google, by było ładniej i wygodniej. I zaiste tak jest — przejrzyście, estetycznie, jak być powinno. EasyRSS jest dostępny za darmo na platformie Google Play. 