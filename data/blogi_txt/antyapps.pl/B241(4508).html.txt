28.10.2013 Zdaję sobie sprawę, że aplikacji, które umożliwiają modyfikowanie naszych zdjęć z pomocą najróżniejszych filtrów, mamy w Google Play prawdziwe zatrzęsienie i każdy Instagramowicz z pewnością ma już w swoim smartfonie zestaw ulubionych programów tego typu, jednak od czasu do czasu wciąż lubię przetestować nowe tytuły, które nieustannie pojawiają się w markecie. Z reguły efekty często się powtarzają lub są zbyt wymyślne, jednak czasem trafiają się apki, które przez jakiś czas zaspokoją nasz głód nowych ozdób do zdjęć. Tak właśnie jest w przypadku Vintique. Mimo że apka nie jest spektakularnym narzędziem do edycji zdjęć o rozbudowanych możliwościach, to jeśli chodzi o retro filtry, trudno znaleźć ciekawszą propozycję wśród darmowych programów dostępnych w Google Play. Na tytuł ten trafiłem już jakiś czas temu, jednak dopiero jedna z ostatnich aktualizacji pozwoliła uruchomić aplikację pod starszą wersją Androida (Gingerbread), z której do tej pory korzystam na swoim HTC Desire Z. To miłe zaskoczenie, że twórcy pamiętają jeszcze o bardziej wiekowych urządzeniach, które nie mają możliwości aktualizacji do nowszej wersji systemu z Zielonym Robotem.  Po każdym odpaleniu apki na ekranie pojawiają się wskazówki dotyczące jej użytkowania. O ile za pierwszym razem ma to jeszcze sens, to plansze ze strzałkami skierowanymi w stronę i tak opisanych przycisków (możliwość wykonania nowego zdjęcia lub edycji zrobionego wcześniej) są naprawdę zbędne. Pod wspomnianymi odnośnikami znajduje się także trzeci, umożliwiający przeniesienie się do Google Play i przejrzenie innych propozycji programów od Backstone Studio, które stworzyło Vintique.  Po wykonaniu zdjęcia lub wybraniu przygotowanego wcześniej, możemy je wykadrować. Szkoda, że twórcy pomyśleli jedynie o użytkownikach Instagramu, ponieważ jedynym dostępnym kształtem fotki jest kwadrat. Kiedy już ułożymy obrazek w interesującym nas miejscu na planie wspomnianej figury, możemy przejść do najważniejszego, czyli wyboru odpowiedniego filtru. Jak wskazuje sama nazwa apki, króluje tu styl „vintage”. Mamy więc całą paletę przepaleń, sepii, zniszczeń i odcieni czerni oraz bieli. Filtrów jest przeszło dwadzieścia, więc myślę, że nawet wybredni użytkownicy znajdą tu coś dla siebie. Mamy również możliwość uzupełnienia obrazków o napisy, którym możemy zmienić kolor lub czcionkę. Gotowe kompozycje możemy oczywiście udostępnić w wybranych mediach społecznościowych z poziomu apki. Vintique to kolejny gadżet dla tych, którzy na co dzień żyją Instagramem i są spragnieni nowych filtrów, które w wielu aplikacjach są już po prostu powtarzalne. Mimo że wiele modyfikacji, których stworzenie umożliwia opisywana apka to kopie tego, co spotkać można w innych programach, znajdziecie tu również kilka efektów w stylu retro, z jakimi mogliście nie mieć jeszcze do czynienia. Jeśli lubicie zabawy ze swoimi obrazkami pobranie darmowego Vintique z pewnością wam nie zaszkodzi. Jeśli jednak wolicie bardziej kompleksowe rozwiązania lub po prostu drażnią was pełnoekranowe reklamy, które niestety mocno zaniżają komfort pracy z tą apką, ten tytuł możecie sobie odpuścić. 