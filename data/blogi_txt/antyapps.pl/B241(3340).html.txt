26.03.2012 Do gatunku gier typu tower defense zawsze podchodziłem z ogromnym dystansem. Tego typu gry wydawały mi się bezsensowne, bo niby jaka frajda może być w stawianiu działek czy broni, których ostrzał chroni przed zajęciem bazy? Okazuje się, że ogromna. Hex Defense wciągnął mnie na dobre kilka godzin. Jak w to się gra? Jest to typowa gra z tego gatunku. Wyróżnia się swoją futurystycznością, która była na początku jedynym argumentem, dla którego po nią sięgnąłem. W grze mamy cztery typy dział wojennych – od prostych, tanich działek po pulsatory, które niszczą wrogów za pomocą fali uderzeniowej. Im słabsze i mniej zaawansowane działo, tym tańsze.  W grze naszym zadaniem jest obrona bazy przed wrogami przeróżnego typu. Są to obiekty przedstawione za pomocą figur geometrycznych, ale i również coś na wzór kuli plazmowej. Do naszej bazy może wlecieć maksymalnie 9 takich wrogich obiektów. Po dziesiątym gra się kończy. Najlepszą techniką tworzenia zapory przeciw wrogom jest tworzenie skomplikowanych labiryntów, gdyż ci muszą potem przebywać dłuższą drogę, co powoduje, że są dłużej wystawieni na obstrzał naszych działek. Za każdy wrogi obiekt, który zniszczymy dostajemy pieniądze, które możemy wydać na budowę nowych działek lub unowocześnianie aktualnych. Powoduje to wzrost zasięgu oraz siły rażenia. Czy warto? Zdecydowanie. Na początek zachęcam do pobrania darmowej wersji i sprawdzenia, czy wkręcicie się w temat. Jest to w rzeczywistości wersja demo z trzema planszami. W pełnej, kosztującej niecałe 5 złotych, plansz jest aż siedemnaście. Polecam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 