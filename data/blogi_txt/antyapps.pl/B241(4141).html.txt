28.01.2013 Na łamach Antyapps wielokrotnie dzieliłem się z Wami moją fascynacją możliwościami, jakie roztaczają współczesne tablety przed rynkiem kolorowych magazynów. Ostatnie miesiące pokazały, że wydawcy powoli przekonują się do tej formy prezentacji treści. Jednym wychodzi to lepiej, innym gorzej, ale dzień za dniem, tydzień za tygodniem w AppStore pojawiają się nie tylko tytuły znane z kioskowych witryn, ale i całkiem nowe wydawnictwa, które swojej szansy upatrują w tej, wciąż stosunkowo świeżej w naszym kraju platformie. Kilka dni temu wpadł w moje ręce magazyn (o bardzo bliskiej memu sercu tematyce), którego próżno szukać w pobliskich salonach prasowych. Poznajcie TamTam - magazyn podróżników zrodzony z pasji. TamTam Magazyn Podróżników tematyką znakomicie wpasowuje się w lukę, która aż prosiła się o wypełnienie. Choć w kioskach czasopism o tematyce podróżniczej znajdziemy bez liku, jak dotychczas żaden z wydawców nie zdecydował się spróbować swoich sił w starciu z platformą mobilną (a przynajmniej o żadnym mi nie wiadomo). Rękawicę podniosła ekipa z Mediorama Production: Jarek Sępek, Piotrek Trybalski oraz Kasia Żarnowska, tworząc pełen pasji magazyn po brzegi wypełniony multimediami i ciekawymi tekstami.  Premierowe wydanie magazynu zabierze czytelników do malowniczej Nowej Zelandii, na dziką Syberię oraz do egzotycznego Trynidadu. W numerze znajdziemy również piękne podwodne zdjęcia i filmy Darka Sepioło oraz fotografie z 8. konkursu National Geographic. W pierwszym numerze TamTam znalazło się miejsce na testy sprzętu, recenzje książek o tematyce podróżniczej (wraz z obszernymi fragmentami) oraz praktyczne porady doświadczonych obieżyświatów. Wszystkie teksty zostały bogato zilustrowane wysokiej jakości zdjęciami. Nawigacja po magazynie nie odstaje od tabletowych standardów. Pomiędzy kolejnymi tekstami i galeriami zdjęć poruszamy się w poziomie, natomiast same artykuły przewijamy wykonując gest z dołu na górę i odwrotnie. Podwójne tapnięcie w dowolnym miejscu ekranu skutkuje pojawieniem się czytelnego spisu treści przyspieszającego poruszanie się w obrębie czasopisma. Niewielkie zastrzeżenia mam do czasu, jaki potrzebny jest niekiedy do załadowania kolejnych stronnic magazynu. Nie wiem od czego on zależy, ale raz strony przeskakują błyskawicznie, a kiedy indziej przez kilka sekund oglądamy na ekranie wskaźnik wczytywania.  TamTam Magazyn Podróżników to inspirujące i pięknie wydane czasopismo. Już teraz z niecierpliwością wyczekuję kolejnych numerów, które, mam nadzieję, utrzymają dotychczasowy poziom edytorski i publicystyczny. 