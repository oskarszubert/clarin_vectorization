24.06.2013 Gatunek runnerów to niemal idealne pole do popisu jeśli chodzi o pościgi policyjne. Mimo to, do tej pory powstało naprawdę niewiele dobrych gier mobilnych, które by oferowały pod tym względem przyzwoitą i satysfakcjonującą zabawę. Swoich szans próbuje zatem Redline Rush, który jest runnerem z policją i sławetnymi monetkami w pełnym tego słowa znaczeniu. Redline Rush pod względem idei i mechaniki rozgrywki właściwie w ogóle nie różni się od innych runnerów. Siadamy za sterami naszego auta i za pomocą strzałek na ekranie (nie ma niestety możliwości sterowania przy użyciu akcelerometru), zmieniamy pasy ruchu drogowego, zbierając monetki i unikając blokad drogowych oraz pozostałych pojazdów. Tego typu produkcji mamy już w Google Play masę, co zatem wyróżnia Redline Rush?  Przede wszystkim jest to niezwykle atrakcyjna grafika 3D, która sprawia, że każda rozgrywka jest czystą ucztą dla oczu. Pojazdy zaprojektowano w sposób szczegółowy, choć twórcy nie zaszaleli z ich ilością (jest ich tutaj zaledwie 16). Podobnie wygląda kwestia tras, których póki co mamy jedynie trzy. Na szczęście są one dość zróżnicowane, co nam wynagradza niezbyt imponującą ilość.  Nie znaczy to jednak, że zabawa jest nudna i monotonna. Każda trasa, a właściwie sceneria to setki automatycznie generowanych torów, na których czekają na nas dziesiątki policyjnych radiowozów, tabuny niedzielnych kierowców i tony złotych monet pojawiających się na zmianę z uprzyjemniającymi ucieczkę power-upami. Są to rozwiązania dość często spotykane w innych grach tego typu: przyciąganie monet, turbo, tarcza ochrona itp. Za zdobyte w trakcie gry pieniążki możemy też dokupować inne ulepszenia, jak chociażby podwójnie liczone monety.  Gra Redline Rush jest dostępna w Google Play za darmo, a więc twórcy zadbali o to, by przynosiła im korzyści w inny sposób – za sprawą mikropłatności. Na szczęście nie są one aż tak inwazyjne i spokojnie możemy cieszyć się zabawą w pełni bez nich. Generalnie rzecz biorąc jest to produkcja dająca dużo frajdy i ciesząca oko przyjemną grafiką. Do wad należy zaliczyć na pewno dość małą liczbę tras (zapewne twórcy już pracują nad aktualizacjami wprowadzającymi nowe) oraz dość schematyczny model zabawy. Może gdyby od czasu do czasu nasza ucieczka przed policją nabierała nieco innego wymiaru i wymagała nieco innych, niż uciekanie na boki przed przeszkodami, działań, gra zyskałaby na grywalności? Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 