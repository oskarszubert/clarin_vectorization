25.07.2013 Często będąc w obcym mieście nie za bardzo wiemy, gdzie szukać informacji o wydarzeniach kulturalnych. Ba, niektórzy nawet w rodzimych stronach nieraz dowiadują się o koncertach ulubionych artystów z dużym opóźnieniem albo nawet już po fakcie. Pisaliśmy już jakiś czas temu o serwisie Songkick pozwalającym nam śledzić wydarzenia muzyczne z całego świata. Bandsintown to kolejna propozycja dla muzycznych maniaków, którzy chcieliby być zawsze na bieżąco z wydarzeniami koncertowymi w swojej okolicy. Przygodę z aplikacją zaczynamy od rejestracji naszego konta przy pomocy skrzynki mailowej lub naszego Facebooka. Kolejny krok to synchronizacja danych związanych z naszymi muzycznymi preferencjami, pochodzącymi z serwisów: Google Play, Last.Fm i Pandora. Niestety muzyka, którą posiadamy w naszym urządzeniu, nie została wzięta pod uwagę, tak jak działało to w przypadku wspomnianego we wstępie Songkick; a szkoda, bo te informacje z pewnością najlepiej oddałyby charakter naszych muzycznych preferencji.  Aplikacja, z racji współpracy z wymienionymi serwisami muzycznymi, posiada rzeczywiście dużą bazę artystów i faktycznie mamy możliwość uzyskania informacji o naprawdę wielu wydarzeniach, nawet jeśli ograniczymy obszar jedynie do kilku kilometrów od naszej lokalizacji. Możemy również prześledzić wydarzenia, które w żaden sposób nie są powiązane z muzyką jakiej słuchamy, dzięki temu poznając zupełnie nowych artystów. Istnieje również możliwość odnalezienia wybranego wykonawcy przez wyszukiwarkę. Tu jednak możemy napotkać problemy. Niech przykładem będzie zespół „Coma”, gdzie zarówno koncerty we Francji oraz zdjęcie sugerują inny zespół o tej samej nazwie, jednak w zakładce „podobni artyści” możemy już znaleźć polskie Totentaz i wokalistę polskiej Comy – Piotra Roguckiego. Niestety obawiam się, że przy dużej ilości zespołów z całego świata takich wpadek może być więcej, dlatego twórcy aplikacji powinni nieco bardziej zwrócić na to uwagę. Na pochwałę zasługuje natomiast bardzo wygodny i czytelny interfejs apki oraz możliwość odsłuchania danych wykonawców dzięki synchronizacji Bandsintown z naszym kontem na Spotify. Dobrym pomysłem jest również przycisk „play my city”, który umożliwia nam zasygnalizowanie danej kapeli, że są chętni na jej koncert w naszym mieście. Trudno powiedzieć, jakie ma to przełożenie na realne szansy ściągnięcia jakiegokolwiek zespołu, jednak wiem, że istnieją serwisy, które właśnie na tej zasadzie skutecznie potrafią zwrócić uwagę muzyków na miejsca, w których ich twórczość cieszy się dużą popularnością.  Bandsintown to aplikacja z dużymi możliwościami, jednak wymagająca jeszcze wielu przeróbek i poprawek, aby konkurować ze wspominanym już kilkakrotnie serwisem Songkick. Widzę tu jednak duży potencjał, dlatego myślę, że dam jej szansę i zostawiając ją w moim smartfonie co jakiś czas będę zaglądał sprawdzając, jakie wydarzenia muzyczne będą odbywać się w okolicy. Wydaje mi się również, że apka sprawdzi się najlepiej za granicą, gdzie faktycznie nie do końca wiemy, gdzie szukać informacji o iwentach, które chcielibyśmy zobaczyć. 