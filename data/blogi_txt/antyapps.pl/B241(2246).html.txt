02.08.2012 Ostatnio sporo informacji dotyczy aplikacji od Nokii, zasłużenie. Ich telefony z Windows Phone właściwie każdego dnia otrzymują jakąś nową aplikację albo znaczącą aktualizacją dla już istniejących. Podobnie jest z mapami, jedną z kluczowych usług oferowanych w telefonach z serii Lumia. Najnowsza aktualizacja (2,5) dodaje bardzo przydatną funkcję planowania trasy. Oczywiście już wcześniej, skomplikowanymi metodami można było wyznaczyć trasę z punktu A do punktu B, ale wiązało się to ze sporymi ograniczeniami. Obecnie w naszych mapach otrzymamy nową opcje o nazwie „wskazówki”. Po jej wybraniu sami ustalamy punkt startowy trasy (wcześniej było to możliwe tylko z miejsca w którym się znajdujemy) oraz końcowy. Do tego wybieramy jedną z trzech metod transportu: pieszo, komunikacją miejską oraz samochodem.   Algorytm wytyczania trasy oraz podawania jej szczegółów (przybliżony czas itp.) prezentuje się solidnie. Na wszystkich testowanych trasach podawał optymalne rozwiązania. Niestety w naszym kraju możemy zapomnieć o transporcie publicznym. W bardzo ograniczonej formie aplikacja wspiera tylko największe miasta (w Warszawie jedynie tramwaje).  Dodatkowo Nokia Mapy otrzymała możliwość integracji z Grouponem, opcja ta jest jednak niedostępna w naszym kraju. Raczej prędko jej nie ujrzymy. Jeżeli jeszcze nie widzicie aktualizacji w waszych Lumiach, możecie ją wymusić klikając na aplikację Nokia Mapy w Marketplace. 