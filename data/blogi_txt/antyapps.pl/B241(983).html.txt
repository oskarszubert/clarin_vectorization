06.08.2013 Jak mogliśmy się przekonać czytając lipcowe rankingi aplikacji na Androida, w te wakacje Disney ze swoimi flagowymi tytułami niemal szturmuje market Zielonego Robota, proponując nam świetnie zaprojektowane gry, które poza promocją filmów dostarczają naprawdę dużo zabawy. Nie gorzej ma się sytuacja aplikacji użytkowych spod znaku Myszki Miki. Szczególnymi względami cieszą się apki, które możemy wykorzystać odwiedzając jeden z wielu Disneyowskich parków rozrywki. Jakiś czas temu pisaliśmy o Disney Memories HD pozwalającym modyfikować nasze zdjęcia i przeglądać galerie innych fotografii wykonanych w Disneylandzie. Tym razem na nasze tablety i smartfony trafia multimedialny przewodnik po wesołych miasteczkach, o których marzą niemal wszystkie dzieci. Na wstępie muszę zaznaczyć, że nie dane mi jest w pełni przetestować możliwości aplikacji, ponieważ część z funkcji dostępna jest dopiero po przekroczeniu bram Disneylandu. Dotyczą one głównie nawigacji po parku oraz informowania nas o dostępnych atrakcjach w czasie rzeczywistym. Disney Mobile Magic to jednak dużo więcej opcji, które z pewnością spodobają się fanom filmów Disneya i wszystkim tym, którzy któregoś dnia chcieliby odwiedzić ten słynny park rozrywki.  Przewodnik zawiera mapki ze wszystkimi atrakcjami dostępnymi na terenie Disneylandu. Zadbano o szczegółowe informacje dotyczące samych zabaw, jak również godzin otwarcia i drogi, jaką trzeba pokonać, aby dotrzeć do danego miejsca. Są także informacje dotyczące możliwości zabawy dla niepełnosprawnych. Kolejne zakładki obejmują informatory związane ze środkami transportu dostępnymi w danych parkach, warunkach pogodowych, jakie akurat panują oraz informatora związanego z restauracjami znajdującymi się w Disneylandzie z dodatkową opcją rezerwacji stolika. Na mapkach zaznaczone są także miejsca, w których możemy robić zakupy oraz punkty informacyjne. Dodatkiem do aplikacji jest możliwość dodawania obiektów do ulubionych, dzięki czemu z wyprzedzeniem możemy zaplanować, co chcielibyśmy zwiedzić. Apka wzbogacona jest również o quiz związany z parkiem Walta Disneya oraz bohaterami filmów z jego wytwórni.  Zdaję sobie sprawę, że praktyczne zastosowanie aplikacji dla większości użytkowników może nie być możliwe z powodu oceanu, który dzieli nas od Disneylandów, jakie uwzględnia aplikacja. Mimo wszystko jest to przykład nieźle przygotowanego przewodnika po parku rozrywki, a fani Disneya, nawet jeśli wirtualna podróż będzie na razie tylko namiastką prawdziwej wizyty w królestwie Myszki Miki, na pewno chętnie przyjrzą się temu, jakie atrakcje na nich czekają. 