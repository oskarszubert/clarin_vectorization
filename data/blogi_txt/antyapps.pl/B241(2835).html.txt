28.11.2013 Clumsy Ninja to jeden z ostatnich hitów AppStore. Niezdarny Ninja dosłownie zawładnął sercami użytkowników urządzeń z logo nadgryzionego jabłka i wypchnął grę od NaturalMotion na pierwsze miejsce w rankingu darmowych aplikacji. Postacie interaktywne to stosunkowo liczny i cieszący się sporą popularnością rodzaj aplikacji mobilnych. Dotychczas jednym z najbardziej rozpoznawalnych przedstawicieli tej grupy był gadający kot o imieniu Tom, którego drugie wydanie zostało pobrane z AppStore ponad… 270 milionów razy (pierwsza część Talking Tom Cat powoli zbliża się do 200 milionów pobrań)! Czy Clumsy Ninja pobije ten rekord? Wydaje mi się, że ma na to duże szanse.  Tytułowy ninja to jeden z najsympatyczniejszych bohaterów, z jakimi spotkałem się w grach mobilnych. Dzięki fantastycznym animacjom postać wojownika ożywa na ekranie, a na jej obliczu doskonale malują się wszelkie emocje, od strachu po radość. Na każdym kroku widać, że twórcy aplikacji postarali się, by wykreowana przez nich postać sprawiała wrażenie bohatera z krwi i kości.  Zadanie postawione przed użytkownikiem nie jest proste. W momencie poznania nasz bohater jest dopiero na początku swojej drogi wojownika. Jego nieporadność i brak wyczucia są aż nadto widoczne, tak w ruchach, jak i w wyrazie twarzy:) Twoim zadaniem będzie wytrenowanie go na prawdziwego ninja, a proces ten do krótkotrwałych należeć z pewnością nie będzie (aktualnie w grze znajdziemy 99 poziomów).  Do dyspozycji użytkownika oddano kilkadziesiąt przedmiotów służących do zabawy i treningu, poczynając od trampoliny, poprzez worek bokserski, kosz do koszykówki, a kończąc na kulkowym pistolecie. Każdy z przedmiotów występuje w kilku wariantach różniących się pomiędzy sobą kolorystyką i maksymalnym poziomem wytrenowania możliwym do osiągnięcia przy jego pomocy. Jest to standard w tej kategorii gier, ale w przypadku Clumsy Ninja wszystkie elementy zostały dopracowane i przemyślane – gra nie tylko wygląda pięknie, ale wydaje się również dobrze zbalansowana.  Ciekawym procesem jest rozwój naszego bohatera. Z upływem czasu ninja nabiera ogłady, a jego ruchy stają się coraz płynniejsze i pewne. Spostrzegawczy gracze dostrzegą również subtelne zmiany w zachowaniu wojownika, który z poziomu na poziom staje się inteligentniejszy i sprytniejszy. Clumsy  Ninja jest produkcją  typu freemium , a to oznacza, że choć sama gra jest darmowa, to w jej trakcie możemy skorzystać z licznych „dopalaczy” i „upiększaczy” rozgrywki płacąc za nie całkiem realną gotówką. 