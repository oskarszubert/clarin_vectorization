16.08.2013 Niewiele wiem o rodzicielstwie, wszystkie te doświadczenia dopiero przede mną. Ale i na tym polu twórcy mobilnych aplikacji pokazują, że da się przygotować wiele aplikacji, które mogą okazać się niezwykle pomocne. I tym razem nie mam na myśli ani zmyślnych gier / zabaw, ani nawet elektronicznych Nianiek, a najzwyklejszy w świecie… przewodnik. Taki, który w szczegółowy sposób podchodzi do wielu zagadnień, z jakimi mogą się spotkać świeżo upieczeni rodzice. Baza danych aplikacji podzielona została na czternaście działów tematycznych, w których znajdziemy wskazówki i wiadomości związane m.in. z fotelikami samochodowymi, karmieniem, higieną, przebieraniem, snem czy przygotowaniem domu na powrót z pociechą ze szpitala. W każdym z nich czeka na nas kolejny zestaw podrozdziałów, które pozwolą nam szybciej dotrzeć do interesujących nas informacji.  Trudno jest mi zabierać zdanie w kwestii merytorycznego ich przygotowania, jednak ilość zdjęć, wskazówek czy poradników robi wrażenie. Dawkowanie produktów podawane jest standardowo w uncjach, ale po najechaniu na nie palcem widzimy przelicznik na inne jednostki. Nie zabrakło także funkcji wyszukiwania oraz robienia notatek czy zakładek, by móc sprawnie znaleźć to, co nas interesuje. Oprócz ogromnej bazy danych, twórcy dostarczyli również zestaw funkcji społecznościowych oraz cztery warianty wielkości czcionki. Z punktu widzenia Polaków część rzeczy niestety będzie zupełnie nieprzydatna (w tym lista rekomendowanych produktów). No i — przede wszystkim — niezbędna będzie znajomość języka angielskiego. Ale jeśli ta Wam nie straszna, to naprawdę program może okazać się przydatnym przewodnikiem. Ready, Set, Baby! The Watch and Learn Guide to Your Baby’s First Year dostępne jest w wersji uniwersalnej w AppStorze. Za aplikację przyjdzie nam zapłacić 4,99$. 