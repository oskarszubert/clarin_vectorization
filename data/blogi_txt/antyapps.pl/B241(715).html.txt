19.12.2011 W historii gier wideo nie brakuje słynnych braci, ale na piedestale zdecydowanie stoi włoska dwójka od Nintendo – Mario i Luigi. Od ponad 20 lat popularni, nigdy nie popadną w zapomnienie. Co innego dwójka z Climber Brothers – para uśmiechniętych grubasów ani nie jest szczególnie charyzmatyczna, ani ładna. Ale za to wsadzeni zostali w całkiem zmyślny i przyjemny tytuł z wykorzystaniem fizyki.  Bracia są, co wydaje się podejrzane, przywiązani do siebie liną. Ale wszystko tłumaczy kontekst – przecież wspinają się w górach. I jakby jednemu powinęła się noga, czy też odczepił czekan, to może liczyć na drugiego. I właśnie związana z tym jest cała mechanika rozgrywki. Sterowanie uproszczono do granic możliwości. Gdy trzymamy po palcu z jednej i drugiej strony urządzenia, to panowie obaj trzymają się ściany. Puszczamy lewy palec – lewy spada, analogicznie z prawym. Sztuka w tym, aby tak manewrować dyndającymi podróżnikami, aby dojść do celu, którym jest niewielki namiot mieszczący co najwyżej jedną nogę jednego z nich.  Po drodze zebrać możemy jeszcze monety i kryształ – te dodają nam oczywiście punktów, a dojście do nich nie jest proste. W kolejnych planszach wstawiane są utrudniające elementy, takie jak na przykład mgła, w której panowie znikają. Bezpowrotnie, więc trzeba jej unikać. W grze znajdują się 63 plansze na 3 górach, ale autorzy już teraz zapowiedzieli aktualizacje z dodatkowymi wyzwaniami. Climber Brothers ma banalną mechanikę, szybkie do przejścia plansze idealnie nadające się „w drogę”. Za 4zł to doskonały wybór, który także estetyczną oprawą przykuje Was na pewien czas do smartfona czy tabletu. Climber Brothers można nabyć tutaj. 