14.01.2013 Kolorowanki cieszą się dużym wzięciem wśród aplikacji dla dzieci na urządzenia mobilne. Już nie raz o tego typu produkcjach pisaliśmy (warto wspomnieć ColorBook z niekończącą się ilością obrazków), a dziś do puli dorzucam kolejną cegiełkę. Tym razem rodzima produkcja wypełniona po brzegi stworzonymi specjalnie na potrzeby aplikacji rysunkami: Farm Animal Coloring Book HD. Biorąc pod uwagę fakt, iż jest to aplikacja skierowana do najmłodszych, nie powinno się wymagać dziesiątek rozbudowanych funkcji. Jest tym, co obwieszcza tytuł — kolorowanką, w której kolorujemy zwierzaki jakie można spotkać na farmie. Po włączeniu Farm Animal Coloring Book HD naszym oczom ukazuje się pierwszy z dostępnych obrazków. Teraz przed nami jedynie wybór stylu mazania, koloru i możemy zabrać się do roboty, nadać tamtejszemu światu nieco barw! W tym celu będziemy nieustannie korzystać z dobrodziejstw przybornika umocowanego w górnej części ekranu. Znajdziemy tam sześć przycisków, które okazują się być rozwijanymi menu.  W pierwszym wybieramy styl kolorowania (wlewanie koloru w obrys, a może samodzielne mazanie pędzlem?), wymazujemy gumką lub korzystamy z dobrodziejstw zoomu, by staranniej pokolorować grafikę. W drugim czekają na nas różne wielkości pędzli — w sumie pięć możliwości. Kolejna jest paleta kolorów — i jako dorosły, zapoznany z takim rozwiązaniem, nie miałem żadnych problemów z odnalezieniem interesujących mnie barw. Jednak wyobrażam sobie takiego trzylatka który błądzi w poszukiwaniu brązu i wydaje mi się, że nie będzie to najłatwiejsze zadanie. Brakuje mi możliwości zdefiniowania ulubionych / często używanych / podstawowych barw, które mogłyby być cały czas wyświetlane w dolnej części ekranu. Kolejne dwie są strzałki, które pozwalają cofnąć nasze ostatnie akcje lub ponowić je. Pod ostatnim przyciskiem skrywają się opcje zresetowania obrazka, zapisania efektów naszej pracy oraz zmiany materiału po którym będziemy chlapać farbą. I znowu, o ile resetowanie kolorów czy zapis to mniej istotne dla dziecka funkcje, o tyle wybór obrazków jest dość skrzętnie schowany — może nie doceniam potęgi młodości, ale nie wydaje mi się, by odnalezienie tego przez malucha było taką oczywistością. Dużym plusem jest jakość samych grafik. Jak sami twórcy piszą, generowane są one z wektorów przed wyświetleniem na każdym z urządzeń, przez co nawet na wysokiej rozdzielczości tabletach nie ma problemów z postrzępionymi krawędziami. Oczywiście to samo dotyczy mniejszych sprzętów — na każdym grafiki prezentują się znakomicie. Kolorowanka dostępna jest na platformie Google Play za darmo. W przygotowaniu już kolejne wersje, gdzie czekać będzie na nas jeszcze więcej obrazków oraz usprawnienie kolejnych funkcji. Mam nadzieję, że przy najbliższej aktualizacji wybór obrazków będzie łatwiejszy, podobnie jak wybór kolorów. No i, oczywiście, że biblioteka grafik będzie się rozrastała w zastraszającym tempie, by młodym artystom nigdy nie zabrakło płótna na którym mogą wyrazić siebie ;-) 