17.04.2012 Pewno jeszcze nie wiecie (ale wkrótce się przekonacie!) jestem wielkim fanem wszelkich aplikacji do robienia i przerabiania zdjęć. Ubolewam, że Instagram pojawił się tak późno, a Hipstamatica pewno nie będzie nigdy. Próbuję jakoś umilić sobie życie wyszukując raz po raz różne, ciekawe aplikacje. Tym razem padło na Snaptastic! Snaptastic nie jest edytorem zdjęć pokroju Hipstamatica i bardziej przyrównałbym go do Instagramu – nie tylko z powodu ładnego UI (o którym jeszcze wspomnę), ale także z powodu sposobu, w jaki przerabiane są zdjęcia.  Zacznijmy może od wyglądu samej aplikacji – bo wspomniałem, że ma równie ładne UI co Instagram – i widząc zdjęcie po lewej mam nadzieję, że się ze mną zgadzacie. Program wygląda bardzo minimalistycznie i dużą część ekranu zabierają wskazówki (na stronie głównej) i zdjęcie (w momencie edycji). Na dole zmieniają się zaś ustawienia z opcji dodania zdjęcia na opcje umożliwiające obrobienie fotografii. Przy dodawaniu filtrów mamy więcej opcji niż we wspomnianym Instagramie, bo oprócz tych wbudowanych już  mamy możliwość stworzenia własnych czy modyfikowania krzywych „z palca”. Możliwości edycji jest naprawdę sporo, więc istnieje szansa na stworzenie niepowtarzalnego i wyjątkowego filtru. Szkoda tylko, że nie można się nim nigdzie podzielić (tak jak chociażby w aplikacji Magic Hour, o której jeszcze u nas pojawi się wzmianka jutro rano). Snaptastic dostępny jest w dwóch wersjach – darmowej i płatnej w cenie $4,18. Dzięki temu, że jest wersja lite – polecam spróbować, ja po paru chwilach wiedziałem, że warto wydać tych parę złotych. 