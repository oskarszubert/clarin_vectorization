18.10.2012 Zapewne większość z Was słyszała o tym serwisie,  pewnie nie rzadko również tam zaglądacie. Digg to jeden z popularniejszych portali „wydobywających” czy „wykopujących” ciekawe historie z odmętów internetu. Jeżeli lubicie Digg i chcecie go przeglądać również na smartfonie, to koniecznie musicie zapoznać się z mobilną aplikacją tego serwisu. Digg dla iOSa jest w AppStore od dłuższego już czasu, ale jakoś do tej pory nie miałem okazji mu się przyjrzeć. Po trochu dla tego, że aż tak często nie odwiedzam webowego Digga, więc i mobilna wersja raczej nie miała dla mnie większego znaczenia. No, ale w końcu przyszła pora również na tą aplikację, aby przyjrzał się jej krytycznym okiem. Co znalazłem? Znalazłem prostą, minimalistyczną i czytelną aplikację, która spełnia swoje zadanie – pozwala na przeglądanie zasobów Digg i dziele się nimi. Digg ma trzy podstawowe karty: „top”, „popular” i „saved”. W pierwszej znajdziemy najnowsze wpisy, w drugiej, jak sama nazwa wskazuje, najpopularniejsze, zaś w trzeciej te, które zachowaliśmy sobie na później. Sama prezentacja wpisów bardzo mi odpowiada. Lista postów na białym tle, eksponowanie zdjęć. Niestety, mogłyby one być nieco mniejsze, gdyż na 3,5 calowym ekranie na raz mieści się tylko jeden wpis, co oznacza niekończące się przesuwanie palcem w dół i górę. Z poziomu listy, „odhaczając” wpis w prawo lub lewo możemy zaznaczyć go, jako zapisany na później, bez konieczności wchodzenia w niego.  Jeżeli chodzi o prezentację treści, to mamy to samo:  tekst, ale już bez zdjęcia, i wszystko na białym tle, co jest bardzo czytelne. Z tego miejsca nie tylko możemy tekst zapisać, ale również dać mu „digga” czy też podzielić się nim za pośrednictwem Facebooka, Twittera, maila czy SMSa. Możemy również zobaczyć ile osób to już do tej pory zrobiło. Aplikacja daje również możliwość synchronizacji z Instapaper i Pocket. Digg dla iOSa nie wyróżnia się niczym szczególnym, co jest akurat na plus. Wprawdzie uważam, że można było nieco bardziej postarać się, jeżeli chodzi o szatę graficzną, ale z drugiej strony, obecna budowa aplikacji idealnie oddaje funkcje samego serwisu, jak i jego obecny design. Aplikacja działa szybko i płynnie, co też ma znaczenie. Generalnie to dobrze przygotowany produkt i jeżeli korzystacie z Digga, to aplikacja nie powinna Was rozczarować. Ocena: 4+ 