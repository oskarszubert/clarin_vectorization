07.03.2013 Zgodnie z wcześniejszymi zapowiedziami Gameloft dodaje kolejne tytuły ze swojej kolekcji do biblioteki Windows Phone. Tydzień temu był to Asphalt 7, teraz otrzymaliśmy aż dwa nowe tytuły. Tym razem coś dla siebie znajdą fani TPP oraz piłki nożnej. Pierwsza z nowych gier to The Amazing Spider-Man bazująca na filmie o tym samym tytule. Gra należy do gatunku który bardzo rzadko gości na Windows Phone, czyli TPP. Tak właściwie to chyba wszystkie takie tytuły pochodzą od Gameloftu. Od strony graficznej jest pięknie. Obecnie jest to chyba najładniejsza gra dostępna na Windows Phone. Widać to zwłaszcza w filmowych wstawkach na silniku gry. Niestety, rozczarowuje jej płynność. Nie wiem czy gra choć przez chwilę miała 30 FPS, no może w elementach menu. Już pierwsze chwil z The Amazing Spider-Man witają nas drobnymi lagami. Tytuł ten na każdej platformie miał problemy z optymalizacją, jednak Windows Phone przyzwyczaił mnie do płynnego działania gier i aplikacji. W tym przypadku nawet Lumia 920 to było za mało. Oczywiście całość nie przeszkadza w zabawie zbyt mocno i po jakimś czasie można przywyknąć. Gra nie jest tania, kosztuje prawie 25 zł, ale przy okazji oferuje darmową wersję próbną, która pokazuje to co w grze istotne. Plik instalacyjny to około 500 mb, jednak sama gra potrzebuje ponad 1 GB.        Drugim tytułem jest Real Football 2013. Recenzowaliśmy już ten tytuł i ocena była bardzo niska. Po szczegóły odsyłam do recenzji Marcina. Prawda jest jednak taka, że Windows Phone cierpi na brak gier tego typu (jedyny przedstawiciel to tragiczny Real Football bodaj z 2010 roku) oraz na braki w darmowych tytułach. A Real Football 2013 potrafi zaskoczyć grafiką. Dlatego tytuł ten zapewne zbierze sporo pozytywnych ocen i komentarzy. Całą rozgrywka przesiąknięta jest mikropłatnościami. Na szczęście animacja jest bardzo płynna. Gra zajmuje około 1,5-2 GB pamięci naszego telefonu, ale do instalacji wymaga około 4 GB wolnego miejsca (bez tego otrzymamy błąd o braku miejsca). W oczekiwaniu na Fifę albo nowego PES-a można spokojnie pograć, zwłaszcza, że tak jak już pisałem, gra jest dostępna za darmo. 