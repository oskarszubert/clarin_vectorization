04.01.2013 Wydawanie aplikacji do popularnych portali ma wielu przeciwników. Uważają oni że to niepotrzebne twory, wszak wszystko możemy znaleźć w internecie. Nie zgadzam się z tym, samodzielne programy na chwilę obecną dają o wiele większe możliwości niż strona w najlepszej przeglądarce internetowej. Innym tematem jest to, czy autorzy aplikacji potrafią je wykorzystać. Niestety w przypadku oficjalnej aplikacji do serwisu Komputer Świat, autorzy poszli po linii najmniejszego oporu. Program jest prostym, względnie ładnym czytnikiem treści z serwisu internetowego. Podzielono je na 4 kategorie: newsy, blogi, testy, wydawnictwa. Prezentowana treść jest czytelna nawet przy bardziej skomplikowanej formie tekstu, dużej ilości danych i grafik. Pod każdym tekstem mamy przycisk dodania do ulubionych, udostępnienia w usługach społecznościowych, otwarcia tekstu w Internet Explorerze oraz przejście do kolejnego. Tyle, tylko tyle.  Nie ma możliwości zapisania treści do przeglądu offline, przypinania kafelków z ulubionymi kategoriami, odtwarzania multimediów, powiadomień i innych opcji jakie może ze sobą nieść aplikacja. Braki są o tyle dotkliwsze, że to aplikacja portalu o nowinkach technologicznych.. Kolejny minus należy się za brak wsparcia dla nowych, wyższych rozdzielczości. Widać to zwłaszcza na kafelku, który w rozmiarze średnim szpeci nasz ekran. Szkoda, że aplikacje które wychodzą sporo po premierze Windows Phone 8 nie uwzględniają zmian jakie ze sobą przyniósł. Czy to oznacza, że aplikacja jest zła? Nie, ale bardzo irytuje ubogą ilością możliwości, a doświadczenie uczy, że nie ma co liczyć na jej prężny rozwój. Oczywiście taka prostota ma też swoje zalety, dzięki nim Komputer Świat chodzi bardzo płynnie i stabilnie. Aplikacja dostępna jest za darmo i nie zawiera reklam. Jeżeli chcecie na bieżąco śledzić nowinki ze świata technologii, warto spróbować i ocenić samemu. 