18.07.2012 Od wczoraj w sieci panuje spory buzz wokół nowej aplikacji do zarządzania planem dnia opartej na geolokalizacji. Zrobienie tego typu aplikacji nie jest proste, więc postanowiłem przekonać się, o co tyle zamieszania. Szczerze powiedziawszy mam mieszane uczucia. Checkmark, jak wspomniałem wyżej, to aplikacja do tworzenia przypomnień i organizowania zadań. Twórcy tego produktu włożyli dużo pracy, w takie elementy jak design czy nawigacja. Aplikacja jest przejrzysta, dodawanie wpisów to kwestia kilku kliknięć, a interfejs jest prosty do opanowania. Aplikację można podzielić na dwie podstawowe opcje: „gdzie” i „kiedy” i tak też dzielą się dodawane przez nas wpisy. W zakładce „gdzie” dodajemy zadania bazując na geolokalizacji. Po kliknięciu na odpowiednią ikonę mamy 3 podstawowe opcje: dodanie zadania z mapy, z naszej obecnej pozycji i pobranie lokalizacji z naszych kontaktów. Po wyborze danej opcji pojawia nam się mapa Google z naszą obecną lokalizacją. Muszę przyznać, że ładowanie tej funkcji działa bez zarzutów i jest bardzo szybko. Po załadowaniu się mapy wybieramy konkretne miejsce przez wyszukiwarkę, jak na przykład restauracja, urząd czy stacja paliw. Aplikacja zlokalizuje dane miejsce na mapie i pozwoli nam określić promień zasięgu. Po co? To proste, w momencie, gdy zbliżymy się do danego miejsca wyskoczy nam powiadomienie, ale o tym za chwilę. Po określeniu miejsca i zasięgu przechodzimy do kolejnej karty, gdzie możemy zmienić domyślną nazwę lokalizacji oraz wybrać jedną z 27 ikonek symbolizujących daną aktywność, osobę lub miejsce: dom, restauracja, piłka, itd. Gdy to zrobimy ikonka z naszym wpisem pojawi się na głównym panelu aplikacji. Oczywiście możemy ją edytować i dodawać w ramach niej zadania, którym nadajemy tytuł, opis i określamy przypomnienie). W każdej chwili możemy edytować dany wpis lub sprawdzić lokalizację na mapie.  Druga karta aplikacji to „kiedy”. W tym miejscu dodajemy zadanie niebazujące na geolokalizacji. Podobnie jak wcześniej określamy tytuł, opis oraz dzień i godzinę. Wszystkie tak stworzone zadania pokazują się w ramach jednej listy, już bez specjalnych ikonek. Zarówno w przypadku pierwszej jak i drugiej opcji możemy zobaczyć, które zadania są jeszcze do wykonania, a które już zakończyliśmy. Zamysł Checkmark jest prosty: uporządkowanie naszych zadań pod kątem lokalizacji. Te, które lokalizacji nie potrzebują, uszeregowane są w jednej liście, zaś te, które chcemy wykonać w określonych miejscach są posegregowane ze względu na rodzaj i miejsce, dzięki czemu łatwiej jesteśmy w stanie nimi zarządzać. Aplikacja ma jednak kilka minusów, w tym jeden duży, który, moim zdaniem, mocno ogranicza swobodę działania.  Przede wszystkim średnio podoba mi się zaprojektowana kolejność czynności przy dodawaniu wpisów. Zaczęcie od określania lokalizacji jest według mnie mniej ergonomiczne. Jeżeli akurat nie możemy połączyć się z dobrą siecią lub nasz telefon ma inne problemy z określeniem naszego położenia, nie będziemy w stanie stworzyć tego typu zadania. Wydaje mi się, że dużo lepszym rozwiązaniem byłoby najpierw tworzenie zadania, a dopiero potem dodawanie lokalizacji i następnie segregowanie tychże. Widać również, że twórcy mocno poszkodowali opcję dodawania zadań bez lokalizacji, upraszczając je do minimum, ale też pozbawiając ich wielu pożytecznych funkcji, jak chociażby tagowanie, kategoryzowanie, etc. Największym minusem jednak jest dla mnie sam sposób obsługi mapy w tej aplikacji. Jeżeli chcemy dodawać zadanie oparte na geolokalizacji, to niestety miejsce, w którym chcemy je wykonać, musimy wyszukać w GMaps. Czasami jednak nie idzie znaleźć danego miejsca i trzeba ewentualnie ratować się podawaniem pełnego adresu, co tylko wydłuża cały proces. Dziwie się, że nie pomyślano o możliwości dodania po prostu pineski w dowolnym miejscu. Również zasięg dla danej lokalizacji jest mało zadawalający – najwyższa wartość to zaledwie 500 metrów. W ten sposób Checkmark traci sporo na użyteczności. Generalnie aplikacja ta to naprawdę interesujący produkt. Bardzo podoba mi się sposób wykorzystanie geolokalizacji w tworzeniu zadań. Jednak już rozwinięcie tego pomysłu widoczne w funkcjach aplikacji nieco kuleje. Nie zmienia to faktu, że dość oryginalnie wykorzystano geolokalizację w aplikacji z przypomnieniami i jest to jakieś novum. Na razie jednak poczekam, aż twórcy Checkmark nieco poprawią swój produkt. Niemniej jednak, jeżeli chcecie wypróbować Checkmark to macie dobrą okazję, bo jest obecnie na przecenie i kosztuje tylko 0,79 euro. Ocena: 4 