29.10.2012 Popularne powiedzenie „życie pisze różne scenariusze” w dobie Internetu nabiera zupełnie innego, nowego znaczenia. Codziennie najważniejszymi wydarzeniami dnia dzielimy się z naszymi znajomymi i rodziną na Facebooku czy Twitterze, coraz częściej zdarza się nam także opublikować zdjęcia na Instagramie lub Flickr. Chętnie informujemy o tym gdzie jesteśmy wykorzystując silnik Foursquare. Choć w wielu przypadkach czytanie swoich wpisów z przeszłości kończy się popularnym „facepalmem” i chęcią opuszczenia planety Ziemia, to fajnie od czasu do czasu przypomnieć sobie błędy lub osiągnięcia z  przeszłości by przekonać się jakie wnioski z tych doświadczeń wyciągnęliśmy. W podróży w czasie pomoże nam fantastyczna aplikacja Timehop. Zastanawiałeś się kiedyś co robiłeś dokładnie tego samego dnia w przeszłości? Jaki oglądałeś teledysk, które zdjęcie ustawiłeś jako profilowe, gdzie zostałeś oznaczony, jaką myślą podzieliłeś się w swoim statusie na Facebooku? Jestem przekonany, że w 99% przypadków odpowiedź jest twierdząca. Tylko po to kiedyś ludzie pisali pamiętniki, a dziś zajmują się pisaniem blogów… by pamiętać więcej w przyszłości.  Profile na łamach portali społecznościowych wręcz kipią od informacji na nasz temat. Ogromną bazę danych codziennie uzupełniamy o nowe znaczniki „Lubię to!”, zdjęcia, filmy, statusy… Po pewnym czasie, nasze niewinne publikacje odchodzą jednak w niepamięć i wracamy do nich „raz na jakiś czas”, kiedy po prostu nie mamy nic innego do roboty. A gdyby tak wykorzystać potencjał drzemiący w naszej wirtualnej historii? Na ten pomysł wpadli autorzy aplikacji Timehop, która umożliwia nam pozaziemską podróż w czasie. Wystarczy połączyć nasze konta na Facebooku, Twitterze, Foursquare, Instagramie oraz Flickr z programem, a algorytm codziennie zaserwuje nam listę naszych publikacji z przeszłości. Jeżeli do tego pakietu dodamy także dostęp do rolki ze zdjęciami, Timehop przejrzy pod kątem daty wykonania, także naszą galerię. Najciekawszymi historiami możemy podzielić się ponownie z naszymi znajomymi na Facebooku lub Twitterze, a także ze społecznością korzystającą z usług Timehop.  Prosty, interesujący pomysł w połączeniu z rewelacyjnym wykonaniem powoduje, że Timehop bardzo szybko trafił do worka z moimi ulubionymi aplikacjami. Nowoczesny design i bardzo łatwa obsługa, to kolejne, warte wspomnienia cechy. Pobierzcie i przekonajcie się sami jak szybko jedyne na co będziecie czekać o poranku, to powiadomienie, że wasza historia dnia jest gotowa do wglądu :). Program pobierzecie z AppStore bezpłatnie. 