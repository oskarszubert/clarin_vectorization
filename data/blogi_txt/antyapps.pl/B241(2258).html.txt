10.04.2012 Często odnosicie wrażenie, że kolejne piosenki słynnych DJów z całego świata są na tak zwane „jedno kopyto”? Zawsze marzyliście o tym by zostać muzykiem, jednak nie udało wam się zrealizować tego celu? Czas na zmiany. Od dziś to wy będziecie twórcami najgorętszych bitów w mieście, a pomoże wam w tym aplikacja – Figure.  Jeszcze kilka lat temu, aplikacje służące do tworzenia własnej muzyki na komputerze święciły triumfy. Pamiętacie program Magix Music Maker? Nie wiem jak wy, ale ja spędziłem, nad nim naprawdę dłuuugie godziny, próbując stworzyć własne, wyjątkowe brzmienia. Teraz ponownie bawię się w komponowanie dźwięków, jednak tym razem robię to na moim iPhonie gdzie jest to dużo prostsze, przyjemniejsze, a co najważniejsze dostarcza o wiele więcej świetnej zabawy bez specjalnego wysiłku. Wszystko dzięki programowi Figure. Figure to niezwykle oryginalny projekt, który każdemu posiadaczowi iPhona umożliwi odnalezienie własnego, muzycznego „ja”. Ta niewielka aplikacja skrywa w sobie dosłownie nieskończenie wiele możliwości. Dźwięki zaczną się wydobywać z naszego telefonu już po pierwszym przeciągnięciu palcem po ekranie. Jak to dokładnie działa? Figure oferuje nam trzy kategorie instrumentów – bębny, basy oraz dźwięk wiodący. Każda z zakładek to zupełnie inne brzmienie, które ma szansę uzupełnić nasz utwór o brakujące nuty. Poszczególne instrumenty, mają swoje „pasy” aktywacyjne, po których wystarczy przeciągnąć palcem, by usłyszeć pierwsze dźwięki. Trudno wam to sobie wyobrazić? Koniecznie zobaczcie poniższe video, wtedy wszystko powinno stać się jasne.  Lepiej? To dobrze. Jak zauważyliście aktywowanie dźwięków to nie wszystko, możemy także ustawiać ich bardziej zaawansowane brzmienie przy pomocy zakładki Tweaks. Gdy do tego dodamy ręczne ustalenie tempa, mixowanie, katalog styli lub wysokość dźwięków, otrzymujemy naprawdę profesjonalne narzędzie do działania. By jednak nie było aż tak kolorowo, za rogiem czeka mała wada, która dość mocno odbija się na przydatności narzędzia. Otóż program niestety nie umożliwia nam zapisywania tworzonej muzyki. Nie podzielimy się zatem naszymi bitami ze znajomymi na Facebooku czy też nie wyślemy ich sobie na maila w celu późniejszego odtworzenia. Figure pozwala tworzyć muzykę „tu i teraz”, po wyłączeniu aplikacji, wszystko niestety przepada… Czy jednak ta mała wada powoduje, że aplikacja traci na swojej wartości? Absolutnie nie! Mimo wszystko warto ją kupić. To naprawdę bardzo oryginalny pomysł, który został świetnie oprawiony. Czytelny, prosty interfejs pozwoli na zabawę z dźwiękami każdemu. Figure to rewelacyjna metoda na spędzenie wolnego, ponurego popołudnia lub na zabawę podczas imprezy ze znajomymi. Aplikację pobierzecie z AppStore za jedyne 0,79€. 