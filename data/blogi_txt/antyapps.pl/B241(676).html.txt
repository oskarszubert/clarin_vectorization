30.10.2012 SQUARE ENIX, przy nazwie tego studia trudno uniknąć słów takich jak kultowe, legendarne, zwłaszcza jeżeli chodzi o ich starsze tytuły. Wprawdzie nie każdy lubi (i nie musi) gatunek jrpg, ale ich gry są synonimem niezapomnianej rozgrywki dla wielu pokoleń graczy. Do niedawna w wersje mobilne mogli grać głównie posiadacze systemu iOS, teraz SQUARE ENIX coraz mocniej wkracza na Androida. Warto przypomnieć, że Chrono Trigger w wersji na iOS miał swoją premierę blisko rok temu. Wtedy mówiono, że wersja na Androida to kwestia kilku dni, tygodni. Jednak fanom przyszło czekać o wiele, wiele dłużej. Chrono Trigger w oryginalne powstało na popularnego SNESA czyli Super Nintendo Entertainment System. Gra choć budowała na popularności serii Final Fantasy wprowadziła do rozgrywki bardzo dużo zmian.  Walki stały się bardziej dynamiczne (odbywają się na mapie głównej, a nie jak w Final Fantasy w oddzielnym oknie, dodatkowo mamy ograniczoną ilość czasu na ruch), fabułę wzbogacono o większą ilość zadań pobocznych, a system podróży w czasie i konsekwencji pozwolił, w ciekawy sposób zaprojektować kilka zakończeń.  Z tego co można zobaczyć na zdjęciach i materiałach wideo, w tym wypadku mamy do czynienia z wiernym portem gry, dopasowanym do urządzeń mobilnych, podobnie jak było to w przypadku Final Fantasy I. Grafika choć nie zachwyca tak jak w roku 1995, dalej posiada klimat, charakterystyczny dla takich produkcji i dzieł SQUARE ENIX. No i tak muzyka Nobuo Uematsu…  Jak przystało na gry od SQUARE ENIX, tytuł straszy ceną. Za wersję na Androida przyjdzie nam zapłacić 32 zł. To i tak taniej niż za Final Fantasy III i choć sam uważam, że ta gra warta jest swojej ceny, to jednak dla wielu może to być zbyt spora bariera. Zwłaszcza, że na Androida bardzo mocno rozwinięty jest segment emulatorów, a i takie wydanie (bez nowej grafiki) może straszyć graczy przyzwyczajonych do innych standardów. Chrono Trigger znajdziecie pod tym linkiem. mnie jako fana RPG cieszy, że coraz więcej dobrych tytułów z różnych zakamarków i odmian tego gatunku trafia na urządzenia mobilne. Teraz czekamy na Baldurs Gate. 