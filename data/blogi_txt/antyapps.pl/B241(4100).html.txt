19.10.2013 Choć  Maxthon nie należy jeszcze do pierwszej ligi internetowych przeglądarek, zdążył dorobić się sporej grupy zwolenników zarówno wersji desktopowej jak i mobilnej. Jej główną zaletą jest szybkość działania i wczytywania stron, przy tym oferuje wsparcie dla innych popularnych rozwiązań, takich jak synchronizacja danych pomiędzy urządzeniami. Teraz doczekała się także wersji na Windows Phone, czyli system jednej przeglądarki jaką jest Internet Explorer. Owszem jet też UC Browser którego sam od dłuższego czasu używam i sprawdza się świetnie, jednak na ludzi działają głośne marki oraz możliwości synchronizacji z wersjami desktopowymi. W tym przypadku choć otrzymujemy sporo innych przydatnych funkcji UC Browser nie spełnia ani pierwszego ani drugiego warunku. A jak radzi sobie z nimi Maxthon? Zadziwiająco dobrze, ale po kolei. Maxthon zaraz po starcie wita nas kafelkami z szybkim dostępem do ulubionych serwisów i stron. Możemy je dowolnie modyfikować, a ich wielkość wymierzono prawie idealnie. Dzięki temu na ekranie mieści się sporo skrótów, a zarazem pozostaję czytelne i łatwe w trafieniu. Tym co może zdziwić część osób, jest brak pasku adresu strony. Domyślnie jest niewidoczny, a aby go wywołać trzeba wybrać pierwszą ikonę z dolej belki. Ciekawe rozwiązanie. Pasek łączy także cechy wyszukiwarki i co najważniejsze pojawia się u dołu strony.  Na dolnej belce znajdziemy także możliwość dodania nowej karty, oraz podglądu już otwartych. Poruszając się poziomo przeglądamy otwarte witryny, natomiast pionowo historię odwiedzanych wcześniej stron. W widoku podglądu umiejscowiono przycisk x, za pomocą którego zamykamy wybrane karty. Ich limit ustawiono na 6. W wysuwanym menu dolnym mamy dostęp do swojego profilu. Za pomocą mobilnego Maxthona możemy założyć nowe konto, ale odbędzie się to poprzez przekierowanie do strony www. Dlaczego warto je mieć? Aby korzystać z opcji synchronizacji. Na chwilę obecną wersja na Windows Phone wspiera tylko jedną z nich, a mianowicie synchronizację ulubionych witryn. Jeżeli korzystaliście z przeglądarki na komputerze, teraz bez problemu dodacie ulubione witryny na wersję mobilną. Oczywiście działa to w obie strony, a sam proces synchronizacji jest bardzo szybki. I to właściwie tyle jeżeli chodzi o jej możliwości. Nie znajdziemy tu popularnych w innych programach trybów oszczędności transferu, nie ma zaawansowanej obsługi gestów, czy nawet możliwości przeglądania stron w trybie horyzontalnym. Czy to źle? Na pewno lepiej mieć te opcje niż ich nie mieć, jednak Maxthon dopiero zadebiutował na rynku Windows Phone, a już posiada to czego brakuje konkurencji. Dodatkowo działa szybko. Startuje tylko minimalnie wolniej od wbudowanego w system IE. Użytkowników Maxthona na innych systemach nie muszę polecać jego wersji mobilnej. Wszyscy pozostali niech rzucą okiem na obie. Możliwe że właśnie znaleźliście swoją nową przeglądarkę. Do czasu premiery Windows Phone 8.1 i synchronizacji ulubionych pomiędzy IE desktopowym i mobilnym, Maxthon znacznie ułatwia ten proces, a przy okazji jest dobrą przeglądarką, darmową i pozbawioną reklam. Dostępna jest tylko dla urządzeń z Windows Phone 8. 