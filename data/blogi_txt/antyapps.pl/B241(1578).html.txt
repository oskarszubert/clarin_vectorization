07.11.2012 Jesienne, a wkrótce już zimowe, długie wieczory nie nastrajają do wychodzenia z domu, za to tworzą dobry klimat dla spędzenia odrobiny czasu z książką lub grą. Tylko, co wybrać dla zabicia tudzież uprzyjemnienia sobie czasu? Jeżeli lubicie łamigłówki i macie ochotę w coś pograć, to mam coś idealnego i wciągającego: włochate kulki. Trzeba oddać twórcom tej aplikacji swoiste poczucie humoru w doborze nazwy i głównych bohaterów. Oto więc mamy urocze Hairy Balls, którym musimy pomóc znaleźć… grzybki. Jakie to są grzybki, to trudno określić, ale po zadowolonych twarzach włochatych kulek można przyjąć, że smakowite. A tak na poważnie. Gra oferuje nam 6 światów, a w każdym z nich po 22 plansze do przejścia, więc dostajemy wielogodzinną rozgrywkę, która potrafi wciągnąć bez pamięci. Gra, to dość typowa łamigłówka: przesuń przedmiot w określonej liczbie ruchów i zgodnie z góry nakreślonym sposobem, a zwyciężysz. W przypadku jednak Hairy Balls, przedmiotem są włochate kulki różnego koloru i płci, a ich celem zjedzenie grzybka.  Każda kulka ma własnego grzybka, którego musi zjeść, jeżeli zje nie ten rodzaj grzyba co trzeba, zatruje się, a rozgrywka się zakończy. Naszym zadaniem jest tak przesuwać kulki po planszy, aby każda dotarła do celu. Nie jest łatwo, gdyż mamy określoną liczbę ruchów, plus kulki poruszają się na całej długości planszy, więc nie można przejść nimi tylko kilka wybranych pól. Jeżeli uda nam się tak pokierować kulkami, jak zaplanowali to twórcy gry, przechodzimy do następnego etapu. Wbrew pozorom nie jest to wcale takie proste i trzeba całkiem nieźle pogłówkować, żeby osiągnąć cel. Ale przecież o to chodzi w tej grze, prawda? Jeżeli chodzi o graficzny aspekt Hairy Balls to nie mam jej nic do zarzucenia, być może grafika nie powala na kolana, ale jest wykonana dobrze i przyjemnie się na nią patrzy, a i tak istota gry tkwi zupełnie gdzie indziej i wizualne wodotryski nie są tutaj zupełnie potrzebne.  Twórcy Hairy Balls ciekawie również rozwiązali kwestię zarabiania na swojej grze. Generalnie za grę trzeba zapłacić 0,89 euro (teraz jest promocja i można pobrać ją za darmo), ale oprócz tego wprowadzono również mikropłatności i przypisano je podpowiedziom. W pewnym momencie rozgrywki można naprawdę utknąć szukając odpowiedniego ustawienia, gdy tak się stanie i nie mamy już pomysłów na rozwiązanie, możemy kupić pakiet podpowiedzi, dzięki którym pokierujemy kulkami we właściwą stronę. Pakiet taki potrafi bardzo szybko zejść, bo jedna podpowiedź odnosi się tylko do jednego ruchu, więc na pojedynczej planszy można ich stracić nawet 10. Nieźle pomyślane. Jeżeli nudzi Wam się wieczorem i mielibyście ochotę trochę pogłówkować, to mogę Wam spokojnie polecić Hairy Balls. Dobra rozrywka na długie godziny. Osobiście lubię takie gry. 