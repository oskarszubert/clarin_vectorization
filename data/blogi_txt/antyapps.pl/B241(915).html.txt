18.09.2012 Muszę  powiedzieć, że aplikacje od Darinsoft należą do moich ulubionych, jeżeli chodzi o zabawę w modyfikowanie zdjęć i tworzenie kolaży. Na łamach Antyapps.pl miałem już okazję opisać takie aplikacje, jak PicFrame Artist Pro czy Photo Slice, które są bogate w funkcje i narzędzia do pracy ze zdjęciami (piszę oczywiście w kategoriach rozrywki). Oprócz nich Darinsoft wyprodukował jeszcze jedną aplikację, a zwie się on InstaStory Pro. O ile PicFrame Artist Pro to aplikacja najbardziej uniwersalna z wszystkich wymienionych, a Photo Slice skupia się na tworzeniu wieloelementowych kolaży z pojedynczego zdjęcia, o tyle InstaStory Pro skupia się bardziej na „chwytaniu chwili” i „opowiadaniu historii”, oczywiście ubranej w odpowiednie szaty. InstaStory Pro ma bardzo podobną konstrukcję, co pozostałe tytuły tego studia. Przede wszystkim dobór zdjęć: wybieramy je z telefonu, pobieramy z Instagram, Facebooka, Twittera ewentualnie sieci lub po prostu robimy w danym momencie. Następnie tworzymy własny lub wybieramy jeden z zaproponowanych szablonów. Twórcom tej aplikacji nie zabrakło pomysłów na wieloelementowe szablony. Możemy wybrać jeden z 45 wzorów, a każdy charakteryzuje się innym wyglądem i pomysłem. Jest to naprawdę ogromna kolekcja i wypróbowanie wszystkich wzorków i kombinacji może zająć dużo czasu. Brawo dla Darinsoft.  Oczywiście po wybraniu danego szablonu nie musimy być skazani na jego wygląd, gdyż są one bardzo elastyczne. Możemy edytować i zmieniać niemal każdy element szablonu, od tła, po graficzne elementy i napisy. Przede wszystkim każde zdjęcie możemy zmienić lub edytować: dodać jeden z 15 filtrów czy manipulować rozmiarem i ułożeniem. To samo z innymi elementami graficznymi w postaci ramek w kształcie filiżanki kawy czy aktówki, kończąc na „naklejkach”. Do wyboru mamy 18 ramek i blisko 58 „naklejek”, które możemy umieszczać w dowolnym miejscu, obracać, zmniejszać lub powiększać. Dodatkowo możemy „chować” jedne elementy szablonu za drugimi. Podobnie, jak w Photo Slice mamy dobrze przygotowany edytor tekstu, który pozwala nam wybrać jedną z wielu czcionek oraz rozmiar i kolor napisu. Gdy już zmodyfikujemy szablon wedle własnej woli możemy oczywiście zapisać go jako wzór lub zdjęcie i wysłać w świat za pomocą social media czy maila, ewentualnie zapisać na telefonie. Jak widać, aplikacja wiele nie różni się pod względem opcji od innych tytułów z tego studia, jednak pod wieloma względami jest, według mnie, lepsza. Przede wszystkim jest znacznie większy wybór dużo ciekawszych szablonów. Co jednak najważniejsze, dają się one dużo łatwiej modyfikować. Zasadniczo każdy element szablonu możemy zmienić. Aplikacja ma też prostą nawigację, niestety, i uważam to za spory błąd, nie wspiera widoku poziomego. Nie wiem, jak mogło do tego dojść, ale pasek narzędzi dostosowany jest tylko do widoku pionowego, gdy tymczasem szablony ładują się w widoku poziomym. Spore niedopatrzenie, choć nie aż tak wielkie, aby dyskwalifikowało tę aplikację. Dlatego polecam InstaStory Pro, tak jak i inne aplikacje od Darinsoft. Ocena 4+ 