08.05.2013 Zawsze podziwiam ludzi, którzy mają czas nagrywać wszelkie filmiki z różnego rodzaju podpowiedziami i samouczkami. Kiedy szukam pomocy przy napotkanym problemie w sieci, zawsze spodziewam się wersji tekstowej, a od kilku lat jestem w tej kwestii bardzo pozytywnie zaskakiwany materiałami wideo, tłumaczącymi wszystko jak krowie na granicy. I myślę, że z takiego założenia wyszli też twórcy Fixya, serwisu gdzie można szukać pomocy przy najróżniejszych problemach jakie na co dzień spotykamy. Od spraw technicznych, przez technologie, mechanikę, na uruchomieniu gry kończąc. Wow! Aplikacja mobilna skupia się na sferze audiowizualnej zadawania i rozwiązywania problemów. Użytkownicy mogą nakręcić filmik okraszony pytaniem, podzielić się nim z tamtejszą społecznością i wyczekiwać odpowiedzi. Przyznam, że nie próbowałem o nic pytać, jednak zdziwiło mnie to, jak nieskomplikowany jest cały proces związany z korzystaniem z dobrodziejstw serwisu. Wystarczy kliknąć na ikonkę dostępną w górnej belce, wybrać materiał wideo z galerii lub nagrać go „na żywo”, nadać tytuł, krótki opis problemu, wybrać kategorię i gotowe! Nie ma nawet konieczności posiadania konta, by to uczynić. Wow!  Podobnie sprawa ma się z podsyłaniem odpowiedzi. Nie ma żadnych skomplikowanych procedur — w górnej belce klikamy na przycisk przenoszący nas do listy nierozwiązanych problemów. Te poukładane są alfabetycznie, wystarczy zatem otworzyć jeden z nich, przeczytać opis / obejrzeć ilustrujący go materiał filmowy i jeśli jesteśmy w stanie pomóc, kliknąć na przycisk „solve it”. Wówczas dostajemy kilka wskazówek jak nagrać czytelne wideo i możemy przejść do akcji — po załączeniu filmiku, możemy go jeszcze okrasić komentarzem i posłać w świat, by pomóc człowiekowi w potrzebie :) Oczywiście jako bierni widzowie, możemy także skorzystać z całej biblioteki wcześniej zamieszczonych już porad przeglądając istniejące tematy. Zadziwia mnie, jak bardzo udało się cały ten proces uprościć — nie trzeba mieć tam konta, a na dodatek wystarczy raptem kilka kliknięć by dotrzeć do oferowanej pomocy przy danym problemie. W razie potrzeby, można także skorzystać z zaimplementowanej wyszukiwarki. Samemu wyświetlaniu filmików również nie mogę nic zarzucić — po ich odpaleniu player włącza się na pełnym ekranie i działa bez zarzutów. Jedynym ograniczeniem jest prędkość połączenia z siecią, do której aktualnie jesteśmy podłączeni. Na Fixya trafiłem już wcześniej z poziomu komputera. I tam faktycznie całość prezentuje się o wiele bardziej… chaotycznie. Ale to już nie jest nasze zmartwienie — jeśli lubicie majsterkować, poszukujecie pomocy, lub chcecie sprawdzić komu możecie pomóc rozwiązać problem nagrywając krótki filmik instruktażowy, to aplikację możecie pobrać za darmo zarówno w Google Play jak i AppStorze. 