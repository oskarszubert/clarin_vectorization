30.07.2013 Nigdy nie byłem z matematyki orłem. Ba, szczerze mówiąc, to w czasach szkolnych średnio lubiliśmy się z cyferkami, dopiero kiedy z grubsza wzięliśmy rozwód zacząłem za nimi tęsknić. I nie wiem czy to coś ze mną jest nie tak, czy zwyczajne dodawanie cyfr i liczb naprawdę może być znakomitą zabawą! Cała zabawa polega na sumowaniu zestawu cyfr, który widzimy na kolorowych sześciokątach w górnej części ekranu. Naszym zadaniem jest jak najszybciej dodać do siebie ich wartości i na numerycznej klawiaturze wklepać naszą odpowiedź. Jeśli się pomylimy, musimy poprawić swój błąd. Kiedy zaś podana przez nas wartość będzie zgadzała się ze stanem faktycznym przechodzimy do kolejnej zagadki. I tak do chwili, w którym licznik odmierzający czas nie dojdzie do zera — wówczas runda dobiega końca, a zdobyte przez nas punkty są sumowane. W grze dostępne są cztery poziomy trudności. Zaczynamy od trywialnego i wraz z ilością w sumie zgarniętych przez nas punktów odblokowujemy dostęp do kolejnych — by zmierzyć się z rachunkami na które składać się będzie siedem różnych klocków z cyferkami, najpierw będziemy musieli zdobyć co najmniej 10 tysięcy punktów w pozostałych trybach. Ile Wam to zajmie zależy tylko od refleksu jakim się wykażecie przy obliczeniach.  Gra specjalnie nie zachwyca designem, jest dość ascetyczna i może niekoniecznie podąża za najnowszymi trendami designu, ale mimo tego w oczy nie kłuje. Jeżeli macie życzenie, możecie dodatkowo odpalić zestaw kosmicznych dźwięków uruchamianych przy wklepywaniu wartości i obwieszczających nasze sukcesy oraz błędy, jednak na tym polu również się nie popisano. Zabrakło też muzyki. Rozumiecie chyba, że pisząc o ascetycznym podejściu ani trochę nie przesadziłem :) Sum All Dices to na zabawa w proste rachunki pod presją czasu. Mimo wszystko ten nieskomplikowany pomysł potrafi przyciągnąć, a przez to iż rundy trwają raptem kilkadziesiąt sekund warto jest mieć tę produkcję zawsze przy sobie — w kolejce czy podczas nudnej drogi komunikacją miejską jak znalazł. Mimo swojej awersji do cyferek dałem się wciągnąć — też spróbujcie, to nic nie kosztuje! Sum All Dices dostępne jest za darmo w Google Play. 