16.08.2013 Po niedawnej premierze oficjalnej aplikacji YouTube na Windows Phone, potrzebna była tylko chwila, aby Google znalazło pretekst do odcięcia jej użytkowników od swojego serwisu. W tym też możliwości wgrywania filmów. Do czasu wyjaśnienia całej sprawy, rozwiązaniem pozostaje prosta aplikacja od Nokii o wymownej nazwie Nokia Video Upload. Aplikacja ta była dostępna w sklepie już od jakiegoś czasu, jednak dostęp do niej miały jedynie osoby z aktualizacją GDR 2, zwaną także Amber. Dziś rozpoczęło się jej rozsyłanie (będzie podzielone na tury, tak więc nie każdy otrzyma ją w tym samym czasie), ale pomimo tego Nokia Video Upload dostała wsparcie dla systemów bez tej aktualizacji. Już dziś możecie ją pobrać i korzystać z jej możliwości. A te są bardzo ograniczone, skupiają się na jednym zadaniu: możliwość wgrywania naszych filmów na serwis YouTube. Aplikacja integruje się z menu aparatu oraz filmów, dzięki czemu w łatwy sposób możemy przesłać film nawet zaraz po jego nakręceniu. Ograniczone możliwości aplikacji to zaleta, ale też wada. Przykładowo, aby w ogóle móc zalogować się na swoje konto, najpierw należy rozpocząć przesyłanie filmu.  W ustawieniach odnajdziemy jedynie możliwość nadania mu nazwy oraz zaznaczenia czy ma być prywatny czy nie (domyślnie wybrana jest pierwsza opcja). Oczywiście to w zupełność wystarczy aby bezpiecznie przesłać film na serwer, szkoda jednak, że nie znalazło się w niej kilka dodatkowych opcji. Samo przesyłanie podczas testów działało bez problemu. Niezależnie od tego jak zakończy się spór pomiędzy Google i Microsoftem o oficjalną aplikację, użytkownicy Nokii już teraz mają alternatywę do wysyłania swoich filmów. Jest to istotne, bo na tę funkcję posiadaczom Windows Phone przyszło czekać prawie 3 lata.  W tym momencie zestaw dobrych nieoficjalnych programów do obsługi YouTube + Nokia Video Upload mogą być dobrym zamiennikiem dla wciąż problematycznej oficjalnej. 