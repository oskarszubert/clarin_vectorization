10.12.2013 Mam postanowienie, według którego staram się trzymać daleko od tytułów, w których nieustannie biegniemy przed siebie. Wynika to najzwyczajniej w świecie z przesytu rynku tego typu grami. Jednak tym razem przeglądając nowości znowu dałem się skusić — zachęcony bardzo fajnie prezentującą się oprawą. I mimo że gra specjalnie niczym mnie nie zaskoczyła, to jest to jeden z tych poprawnych, miłych tytułów, któremu warto dać szansę. Runner, bez specjalnych tajemnic, polega na przeskakiwaniu oraz prześlizgiwaniu się między przeszkodami, a jednocześnie także zbieraniu wszędobylskich złotych monet oraz porozrzucanych po tamtejszym krajobrazie przedmiotów. Te w dużej mierze są niczym innym, jak bronią która pomaga nam trzymać większy dystans między goniącymi nas złoczyńcami. W dużej mierze, bo pozostałe są różnej maści power-upami, dzięki którym nasza droga należy do łatwiejszych i przyjemniejszych — przynajmniej na kilka sekund możemy zamienić się w ogromną bestię, której żadne z przeszkód nie są straszne, a dzięki temu szybko rozprawić się ze wszelkimi przeciwnościami.  Ale zbierane przez nas żetony także nie pójdą na marne! Przed rozpoczęciem nowej rundy możemy wyposażyć bohatera w zestaw przedmiotów jeszcze zanim zaczniemy zabawę. Naturalnie nie ma nic za darmo, za każdy z nich przyjdzie nam zapłacić zbieraną podczas gonitwy walutą, którą są porozrzucane na drodze złote monety. Wszystkie je wybieramy z czegoś, co prezentuje się jak sklepowa półka — najgorsze jest to, że dopóki nie pogramy i nie poznamy tych przedmiotów samodzielnie, każdy z nich kupować będziemy w ciemno, bowiem nie są opatrzone żadnym, choćby najkrótszym opisem.W grze dostępne są także śladowe ilości mikrotransakcji, do których aplikacja próbowała mnie odsyłać gdy chciałem nabyć coś, na co nie było mnie stać. W efekcie jednak zawsze wyskakiwał błąd i program zostawał zamknięty. Znak? ;-)  Jak wspomniałem wyżej, do gry przyciągnęły mnie przede wszystkim piękne, kolorowe obrazki. I faktycznie, gra prezentuje się bardzo dobrze — w stu procentach trafia w moje poczucie estetyki i zalicza się do jednych z najładniej wystylizowanych, z jakimi miałem w ostatnim czasie przyjemność obcować. Wspomnę jeszcze, że dostępne są dwa schematy sterowania — jeden z nich opiera się o wirtualne przyciski, drugi o prosty system gestów. Run Away nie zaskakuje, ale to jeszcze jedna produkcja, która jest solidnie wykonanym runnerem. W miłej dla oka i ucha oprawie, z ciekawym akcentem w postaci ciągłego rzucania kłód pod nogi goniącym nas złoczyńcom, przez co choć trochę dynamiczniejsza niż większość pozostałych tytułów w tym klimacie. Grę można pobrać za darmo na platformie Google Play. 