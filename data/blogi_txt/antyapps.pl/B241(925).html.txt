25.04.2013 Nie tak dawno, przy okazji recenzji Monster Pinball HD narzekałem na bardzo duży niedosyt tytułów  z gatunku pinball na system Windows Phone. Dobre produkcje można było policzyć na palcach jednej ręki, a i tak w większość nie dorastały one poziomem wykonania tytułom z innych systemów mobilnych. Tę sytuację zmienia DaVinci Pinball.  Standardowo mamy dostęp do jednego stołu. Choć jest on bardzo rozbudowany i bogaty w różne dodatki, nie oferuje dodatkowych, ukrytych platform. Co nie oznacza że jest nudny. Do wyboru mamy dwa widoki stołu, które mocno wpływają na wrażenia z rozgrywki. Domyślnym jest tryb dynamiczny, prezentujący tylko fragment stołu, w którym obecnie znajduje się piłka. Jeżeli będzie Was rozpraszała ciągła praca kamery, w opcjach możemy przełączyć na tryb statyczny, obejmujący cały stół. Oba rozwiązania mają swoje plusy jak i minusy, bardzo dobrze że autorzy pozwolili nam dowolnie przełączać się pomiędzy nimi. Animacje stołu, wykonanie poszczególnych elementów jak i ich ułożenie wypadają bardzo dobrze. Niestety często zawodzi fizyka. O ile normalnie prezentuje się bardzo dobrze, o tyle co pewien czas kula bardzo nienaturalnie przykleja się do elementów otoczenia, bądź też hamuje z pominięciem zasad grawitacji. Pomimo tych wad, animacji kuli jest chyba najlepszą w dostępnych na Windows Phone flipperach.  Niestety, co jest już standardem w grach od Nokii DaVinci Pinball nie jest dostosowany do wysokich rozdzielczości. Widać to zwłaszcza w menu, które wygląda koszmarnie na Lumii 920. Kolejnym rozczarowaniem są kafelki, nie wspierają największej wielkości. Sterowanie nie odbiega od przyjętego kanonu. Bilę odbijamy dotykając lewej, bądź też prawej części ekranu, wystrzeliwujemy przesuwając palec w dół. Samo sterowanie jest wygodne, choć w trybie statycznym niektóre elementy są zbyt małe, a nasze palce przesłaniają sporą cześć ekranu.  Polecam DaVinci Pinball wszystkim fanom flipperów z urządzeniami od Nokii. Gra posiada bardzo rozbudowane demo, które pozwoli zapoznać się ze stołem, fizyką, zasadami i ocenić czy warto kupić pełną wersję. A tak kosztuje standardowe dla gier Nokii 10,49zł. 