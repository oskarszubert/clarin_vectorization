20.11.2013 Dropbox to obecnie jedna z najpopularniejszych usług przechowywania plików w chmurze. Jako, że esencją tego typu serwisów są ich aplikacje mobilne, twórcy nieustannie pracują, by oferowały one możliwie najlepsze doświadczenia. I tak oto doczekaliśmy się kolejnej aktualizacji dla androidowej wersji klienta Dropboksa. Zmieniło się całkiem dużo – począwszy od ikony programu, a na nowych funkcjach i systemie powiadomień skończywszy. Nowa ikonka Dropboksa zrywa z przesiąkniętą błękitem tradycją i staje się po prostu białą plakietką, na której jedynym błękitnym elementem jest logo usługi – charakterystyczne, otwarte pudełko. Wcześniej twórcy zastosowali ten sam zabieg w wersji swojego klienta adresowanej do użytkowników iPhone’ów i iPadów, a więc trudno powiedzieć, by było to niespodzianką. W celu pokazania różnic zamieszczam poniżej graficzkę z obiema wersjami.  Ale na szczęście w nowej wersji zmieniła się nie tylko ikona. Twórcy wbudowali tutaj bardzo praktyczny ekran z historią powiadomień, jakie miały miejsce na naszym koncie. Może nazywanie go całym systemem powiadomień jest trochę na wyrost, ale dobrze oddaje rolę, jaką pełni. Odtąd będziemy mogli na bieżąco być z tym, co aktualnie dzieje się w naszej chmurze. Znajdziemy tutaj informacje na temat tego, kto nam udostępnił jakie pliki, a także kiedy zostaliśmy współtwórcami wybranych folderów itp.  Ciekawym udogodnieniem w nowej wersji jest możliwość przesyłania plików bezpośrednio do wybranych kontaktów. Wystarczy, że w tym celu skorzystamy z funkcji udostępniania. Aplikacja pozwala nam wybrać użytkowników z naszej listy zapisanej w pamięci urządzenia, a następnie przygotować wiadomość. Plik zostanie wysłany jako link we wiadomości e-mail, a więc nie jest to jakoś szczególnie rewolucyjne rozwiązanie, ale z całą pewnością bardzo praktyczne. Twórcy ułatwili również opłacanie abonamentu premium. Odtąd można to zrobić z poziomu aplikacji, w związku z czym aplikacja otrzymała dodatkowe uprawnienia. Oczywiście, aby płatność doszła do skutku będziemy potrzebowali karty płatniczej, gdyż nie odbywa się ona w ramach usługi Google Wallet.  Wersja 2.3.11 to duży krok naprzód, jeśli chodzi o aplikację Dropboksa dla Androida. Twórcy może nie wywrócili programu do góry nogami, ale wprowadzili szereg bardzo praktycznych rozwiązań, które powinny uczynić korzystanie z chmury z poziomu smartfona lub tabletu bardziej komfortowym. 