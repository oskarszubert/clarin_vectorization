19.06.2013 Kolejny tydzień i kolejny Humble Bundle. Jeszcze nie zakończył się Weekly Sale z grami od 11bit Studios (które serdecznie polecamy, jeśli nie graliście, to czym prędzej udajcie się na zakupy), a już w nasze ręce trafił kolejny zestaw gier, za które płacimy ile chcemy. No, przynajmniej za pięć z nich, bo by położyć nasze łapki na kolejnych dwóch, musimy przebić średnią. A powiadam Wam, że warto to zrobić, bo tam dwie bardzo mocne produkcje, obok których nie powinniście przejść obojętnie. Aquaria — dziejąca się w magicznym, podwodnym świecie platformówka pełna akcji i nostalgicznego, ociekającego tajemniczością klimatu. Gra dopiero debiutuje na Androidzie, więc nie sądzę, byście mieli już w nią szansę grać na Waszych smartfonach i tabletach :) Fractal — bo puzzli nigdy nie za wiele! Fajnie prezentujący się pod względem wizualnym zestaw zagadek z trzema trybami zabawy, gdzie musimy sparować co najmniej siedem identycznych odłamków. W to mi graj! Organ Trail: Director’s Cut – przyznam, że nie znam oryginału, ale jak doczytałem w opisie, to parodia debiutującej w 1971 roku produkcji MECC: The Oregon Trail. Cóż, jeszcze jedna gra w której musimy przetrwać epidemię Zombie. Tym razem w szatach, które naprawdę można pomylić z tym, w co grano na początku w tej branży ;-) Stealth Bastard Deluxe – ilekroć słyszę, że skradanek już się w dzisiejszych czasach nie robi, odsyłam do sceny indie. Mimo że sam miłośnikiem tego typu produkcji nie jestem (no chyba że właśnie w wersji mobilnej, jeśli da się je ładnie przełożyć), to tam ci tego pod dostatkiem. I tutaj kolejna z produkcji, w której musimy robić wszystko tak, by nie dać się złapać. Osiemdziesiąt poziomów przez które musimy się przeskradać czeka na Was :) Pulse: Volume One – nie wiem ile w tym gry, a ile wizualizacji, ale projekt wygląda niezwykle interesująco. Miłe dla oka kształty i animacje podsycane przyjemną, spokojną muzyką. Warto też zaznaczyć, że to jedyna z gier która dostępna jest tylko na Androida, no i sami twórcy twierdzą, że polecają odpalać ją na większych ekranach :)  Jeżeli zapłacicie powyżej średniej (obecnie nieco ponad 4$), zyskacie również dostęp do wybitnej, jednej z moich ulubionych zresztą, wysokiej jakości przygodówki: Broken Sword: Director’s Cut. Więcej o grze dowiecie się w tekście jej poświęconym. Ale to jeszcze nie wszystko, bowiem w zestawie debiutuje na Androidzie również Frozen Synapse. Wymagająca strategia, którą albo się kocha, albo nienawidzi, ale na pewno nie można przejść obok niej obojętnie. Warto jednak mieć na uwadze, że to wciąż jest wersja BETA, no i to kolejna z produkcji, którą lepiej odpalić na tablecie. Oczywiście gry, poza Pulse, można będzie również pobrać w wersji na PC, Linuxa oraz OSX. Tradycyjnie też w zestawie nie mogło zabraknąć ścieżek dźwiękowych. A wszystko to do nabycia pod adresem http://www.humblebundle.com/ :) 