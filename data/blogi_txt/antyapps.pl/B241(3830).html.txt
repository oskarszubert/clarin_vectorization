24.07.2012 Wakacje w trakcie, a lato tego roku jest nieco w kratkę, w jednej chwili ponad 30 stopniowe upały, w drugiej deszcze, burze i trąby powietrzne. Planując lub będąc na wakacyjnym wypoczynku warto więc mieć pod ręką jakąś aplikację do sprawdzania pogody. Niedawno pisałem o świetnej aplikacji webowej Sun, dzisiaj zaś chciałbym Wam przedstawić równie ciekawą kieszonkową pogodynkę. Nie wiem, czy zauważyliście, ale ostatnio w przypadku aplikacji pogodowych panuje dość interesujący trend: produkcje tego typu powinny być jak najprostsze, minimalistyczne i designerskie. Czas potężnych i rozbudowanych aplikacji z licznymi opcjami, kanałami pogodowymi i im podobnymi powoli chyba przemija. Liczy się design i prostota nawigacji. I właśnie taka jest aplikacja Solar – Weather has never been cooler (pozwólcie, że skrócę tylko do Solar). Solar to świetnie przygotowana pod względem layoutu aplikacja: niezwykle ładna i intuicyjna w obsłudze, która to opiera się na gestach. Pierwsze, co musimy zrobić po uruchomieniu tej aplikacji to wpisać miasto, dla którego pogodę chcemy poznać. Oczywiście aplikacja obsługuje również geolokalizację, więc wyświetli nam pogodę dla miejsca, w którym w danym momencie się znajdujemy.  Sam sposób wyświetlania pogody jest zaprojektowany bardzo ciekawie. Generalnie dostajemy informację o ilości stopni Celsjusza oraz o ewentualnym zachmurzeniu plus aplikacja wyświetla daną godzinę i datę. Wszystko to pojawia się na tle, które w Solar spełnia dodatkowe zadanie. Kolor w dolnej części tła odpowiada temperaturze – im cieplej, tym kolor jest bardziej pomarańczowy, im zimniej – tym zieleńszy. Górna część tła odpowiada zjawiskom atmosferycznym – niezmącony błękit to oczywiście bezchmurne niebo, etc. Wygląda to nietuzinkowo i od razu po spojrzeniu na ekran jesteśmy w stanie zobaczyć, jaka pogoda nas dzisiaj czeka. Twórcy aplikacji nie zapomnieli również o szczegółowej 24 godzinnej oraz o 3 dniowej prognozie pogody. Jeżeli chcemy zobaczyć, jak będzie wyglądać pogoda za parę godzin wystarczy, że przeciągniemy palcem w górę ekranu, a aplikacja będzie przewijać kolejne godziny i dostosowywać do nich prognozę. Jeżeli zaś chcemy zobaczyć pogodę na najbliższe dni to wystarczy pociągnąć placem po ekranie w dół. Jeżeli mamy więcej niż jedną lokalizację, którą chcemy obserwować, to możemy nawigować między nimi w dwojaki sposób. Albo przesuwając ekrany w prawo lub lewo, albo przechodząc za pomocą podwójnego kliknięcia lub uszczypnięcia do kafelkowego widoku wszystkich okien. Z tego poziomu możemy również usuwać lub przesuwać karty widoku.  Solar to kawał dobrej designerskiej roboty. Wygląda rewelacyjnie, ma intuicyjną i prostą nawigację, działa niezwykle szybko. Tych, dla których wygląd aplikacji ma znaczenie, Solar raczej nie rozczaruje. Bez zbędnego przepychu, najważniejsze informacje podane w ciekawej formie. Jeżeli jednak oczekujecie od pogodowej aplikacji bardziej rozbudowanych narzędzi, to niestety nie znajdziecie ich w Solar. Mi osobiście aplikacja bardzo się spodobała i zastąpiła właśnie dotychczas używaną. Jeżeli macie ochotę wypróbować tę pogodynkę, to znajdziecie ją oczywiście w AppStore w cenie 0,79 euro. Ocena: 4+ 