15.01.2014 Nokia Storyteller Beta po raz pierwszy została zaprezentowana na ostatniej konferencji Nokii. Domyślnie jest aplikacją która pojawi się wraz z aktualizacją Black, ale już teraz mogą z niej korzystać posiadacze GDR 2 czyli Amber. Nokia po raz kolejny udowadnia że w produkcji aplikacji do zdjęć, mało kto może z nią konkurować. Sama idea na której buduje Nokia Storyteller Beta nie jest niczym nowym. Sortowanie i prezentacja zdjęć na podstawie danych z gps od dawna jest stosowana w wielu programach, część z nich opisywaliśmy na łamach AntyApps. Tym jednak co wyróżnia Nokia Storyteller Beta na tle konkurencji, to typowa dla Nokii jakość wykonania. Jak nie trudno się domyślić, jednym z wymogów by aplikacja działała prawidłowo, a jej używanie miało jakikolwiek sens, jest włączona opcja dodawania pozycji gps do zdjęcia. Jeżeli wcześniej tego nie zrobiliśmy, właśnie jest ku temu dobra okazja. Nokia Storyteller łączy nasze zdjęcia w katalogi budując na lokalizacji w jakiej zostały wykonane, a następnie prezentuje je na osi czasu. Tak więc zamiast 40 zdjęć z gór otrzymujemy jeden folder. Folderom możemy zmieniać nazwy, a umieszczonym w nich zdjęciom dodawać opisy. Dzięki temu prezentacja nabiera ciekawszego wymiaru. Poza wspomnianym wcześniej trybem osi czasu mamy też podział na lokacje. Dodatkowo przeglądając konkretne zdjęcia, odpowiednim gestem możemy przejść do widoku mapy i sprawdzić gdzie zostało wykonane. Nokia Storyteller pozwala również na tworzenie listy ulubionych. Domyślnie trafia tam lokalizacja naszego domu. Interfejs jest ładny jednak czasem razi niedopracowaniem. Animacje przejścia potrafią lagować (Lumia 920) a dopasowanie do trybu poziomego bardzo losowe (użytkownik sam musi sprawdzić, albo się domyślić czy tym razem jest wspierany czy nie). Jednak gdy przymkniemy na to oko, otrzymamy jedną z najładniejszych aplikacji tego typu na Windows Phone. Nokia Storyteller dostępna jest za darmo dla posiadaczy telefonów z serii Lumia i z aktualizacją Amber na pokładzie. Jeżeli jesteście miłośnikami zdjęć, posiadacie ich sporą kolekcję na smartfonie, a do tego od dawna używacie zapisywania w nich pozycji GPS, to Nokia Storyteller miło Was zaskoczy. Pozostali powinni potraktować aplikację jako ciekawostkę. Dobrze wykonaną, ale niekoniecznie przydatną. 