11.10.2012 Od jakiegoś czasu niewiele działo się w świecie aplikacji mobilnych od Google. Ostatnim, dość dużym wydarzeniem było wydanie aplikacji YouTube i pomniejsze aktualizacje, głównie dopasowujące zmiany do nowego ekranu iPhone’a. Jak makiem zasiał ani słowa o nowych mapach, choć skądinąd wiadomo, że Google chce przepchnąć nową wersję aplikacji Search dającą użytkownikom iOSa namiastkę Google Now. Ale nie o tym dzisiaj będę pisał, ale o kilku ważnych zmianach, jakie zaszły w Google Plus oraz w webowej wersji Google, a które wprowadzono dzisiaj. Zacznijmy od Google Plus. Jeżeli chodzi o tę aplikację, to w ogóle zastanawiam się, jaka jest strategia Google wobec użytkowników iOSa, gdyż firma ostatnio zunifikowała wygląd aplikacji na Androida, ale nie dotknęła ona posiadaczy iPhone’ów. Ale zostawiając ten wątek, jednym z największych braków w Google+ była niemożność zarządzania kontami firmowymi z poziomu aplikacji mobilnej. Od dzisiaj to nie jest już problem. Bo dzisiaj Google wprowadziło możliwość obsługi kont firmowych, dając niemal te same narzędzia, które mają użytkownicy prowadzący takowe konta za pośrednictwem przeglądarkowej wersji serwisu. Mamy więc dostęp do głównego streamu, profilu, wydarzeń, zdjęć czy kręgów. Możemy tworzyć wpisy i komentować istniejące. Wszystko jest na swoim miejscu. Poza tym wraz z aktualizacją wprowadzono w końcu możliwość edytowania wpisów. Jest jednak spory minus: aby korzystać z konta firmowego najpierw trzeba wylogować się z prywatnego i ponownie się zalogować. Jest to totalnie nieżyciowe i czasochłonne. Google powinno dać możliwość przełączania się między kontami, albo, jeżeli już musi, to postąpić tak jak Facebook: dać osobną aplikację. Osobiście uważam, że G+ nie jest tak rozbudowane, jak Facebook, więc dałoby się zapewne implementować przełączanie między kontami. Swoją drogą zastanawiam się, jak to jest, że do dziś Google nie udało się zunifikować centrum powiadomień, tak, aby w jednym miejscu pojawiały się komunikaty zarówno z prywatnego konta, jak i z firmowego.  Druga zmiana zaszła w wyglądzie mobilnej wersji Google. Firma przedstawiła nieco odmieniony, na lepsze dodam, interfejs głównej strony. Przede wszystkim u góry dano odnośnik do naszego konta w Google, centrum powiadomień z G+ jak również możliwość szybkiego przejścia do kreatora wpisu na ten serwis. Najważniejsza zmiana jednak dotyczy nowego bocznego menu. Wystarczy kliknąć na guzik w lewym górnym rogu i z tej strony wysunie się nam menu z niemal kompletną listą usług Google, od serwisu, bo Gmaila, YouTube’a, mapy etc. Oczywiście są to tylko skróty, i po wejściu w danym link dostajemy mobilną wersję danej usługi, które różnią się od siebie, jedne działają gorzej, inne lepiej, ale o unifikacji nie ma mowy. Być może jednak, fakt, że odświeżono stronę główną, oznaczać będzie, iż Google zacznie zmieniać po kolei interfejs poszczególnych usług. Oby, bo w tym momencie korzystanie z nich jest mało przyjemne. Szkoda również, że nowy pasek z aplikacjami został wdrożony tylko w przypadku strony głównej, więc po przejściu do poczty już z niego nie skorzystamy i aby to zrobić, musimy się cofnąć.  Jak widać, Google zaczęło poprawiać niektóre rzeczy w swoich aplikacjach. Jak zauważyłem firma ta lubi wrzucać nowe wersje i aktualizacje jednym ciurkiem, więc możliwe, że w najbliższych dniach może coś jeszcze zostanie poprawione w aplikacjach z Mountain View. A jest w sumie co poprawiać, chociażby Gmaila, być może YouTube’a, no i wszyscy czekają na mapy. Zmiany oczywiście dotyczą również użytkowników Androida. 