24.02.2012 Tak niedorzeczna koncepcja, że musiała się po prostu udać. Wiem, że brzmi to nadzwyczajnie i głupio, ale czasem takie po prostu niezrozumiałe pomysły dostarczają najwięcej radości. W końcu chodzi o to, żeby się zrelaksować i odpocząć, a nie szukać drugiego gra i filozoficznego przesłania przynajmniej czasem. No, a to, że w grze Pizza vs. Skeletons gramy włoskim daniem, które miażdży kościotrupy to tylko miły dodatek.  Cóż koncepcja jest prosta – raz na tysiąc lat ktoś musi pokazać szkieletom, gdzie raki zimują. No i ten ktoś to wkurzona pizza, która wypadła z pudełka. Poruszamy się wychyleniami telefonu, a za pomocą stuknięcia w ekran podskakujemy. Większość przeciwników to dużo mniejsze od naszej pizzy kościotrupy, więc wystarczy je zgnieść lub rozpędzić się i w nie uderzyć, by rozpadły się raz i na zawsze. Oczywiście szybko zaczynają się pojawiać szkielety z dzidami, jeże z kolcami i inni przeciwnicy zmuszający nas do zmiany strategii. Co jakiś czas pojawiają się też bossowie przykładowo wielka czaszka, którą musimy wypchnąć poza mapę.  W grze dostępny jest również sklep, w którym możemy przyozdabiać naszą pizzę w dowolne, bardzo dziwne i odjechane stroje. Część z nich zobaczycie poniżej, ale przede wszystkim musicie pamiętać, że nie mam tutaj na myśli po prostu konkretnych składników (również dostępne), ale również zupełnie inny wygląd (pączek, piłka), inne oczy, mimikę ust i kapelusze. Tak stworzoną pizzą możemy się nawet podzielić na facebooku, choć jeść jej chyba nikt nie będzie.  Na duże brawa zasługuje oprawa graficzna, bo pomimo dużej dawki humoru wcale nie jest ona „umowna”, tylko twórcy się przyłożyli. Tła są ręcznie rysowane i wyglądają, jakby zostały wzięte z zupełnie innej bardziej przygodowej produkcji. Mają w sobie coś malarskiego, przeciwnie do postaci i przeciwników, którzy pociągnięci są ostrą kreską tak, żeby jasno zaznaczyć, co jest na pierwszym planie. To zdecydowanie przyciąga uwagę. Czy warto? Pizza vs. Skeletons kosztuje w tej chwili 2.39 Euro, więc jest to całkiem sporo, jak na dziwne i nietypowe produkcje, przy których możecie po prostu spędzić kilka minut i się zniechęcić. Mimo wszystko, ja osobiście uważam, że w przypadku tej gry tak nie będzie. Ona naprawdę wciąga, ma świetny charakter, bawi się konwencją i przy okazji dość często puszcza oko do gracza. Nie będzie to nadzwyczajne i mistyczne przeżycie, ale to, co w Pizza vs. Skeletons działa to jest sama rozgrywka, a o to przecież w grach chodzi. Link do aplikacji (wersja uniwersalna, 2.39 Euro). 