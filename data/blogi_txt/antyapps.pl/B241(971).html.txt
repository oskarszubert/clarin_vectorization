06.12.2013 Audiobooki zdają się zdobywać coraz większą popularność w naszym kraju. Obecnie prawie każdy sklep z książkami stara się mieć je w swojej ofercie, przybywa też „superprodukcji” czyli książkowych hitów nagranych jako słuchowiska z podziałem na role, ścieżkę dźwiękową itp. Niezależnie czy już zdążyliście się wciągnąć w słuchanie książek, czy też dopiero chcecie rozpocząć z nimi przygodę, aplikacja Digital Audio Book może być dobrym początkiem. Sam na co dzień korzystam z recenzowanego już Barda i choć zostałem przy nim to Digital Audio Book podczas testów był godnym konkurentem, posiadającym więcej opcji i rozwiązań. Tak więc decyzja o wyborze jest kwestią bardzo subiektywnych preferencji. Cieszy mnie natomiast, że w tym segmencie mamy konkurencję. Digital Audio Book pozawala na dodawanie książek z trzech źródeł: karty SD, lokalnego serwera z zainstalowaną specjalną aplikacją oraz dysku SkyDrive. Najlepiej sprawuje się ostatnia z nich. W przeciwieństwie do Barda, możemy na raz zaznaczyć kilka książek, bądź też cały folder, aby przyśpieszyć proces pobierania. Wcześniej czeka nas jeszcze konfiguracja podstawowych danych takich jak okładka, tytuł, autor i narrator. Radzę uzupełnić te pola, bo później nie mamy możliwości ich edycji.  Okno odsłuchiwania audiobooka posiada wszystko co niezbędne w tego typu aplikacjach: przeskakiwanie danego fragmentu, przewijanie ręczne, ustawienie automatycznego wyłączenia aplikacji, dodawanie zakładek. Znalazło się miejsce nawet dla ustawień bluetooth i suwaka głośności. Menu z głównymi przyciskami jest dynamiczne i po pewnym czasie znika z ekranu. Wywołujemy je poprzez dotknięcie okładki książki. W zakładkach zabrakło mi znanej z Barda możliwości dodawania notatek. Opcje rozbito na kilka małych kategorii, ale tak naprawdę znajdziemy tam standardowe ustawienia odnośnie odtwarzania, pobierania, nawigacji po książce. Względem interfejsu mam mieszane uczucia. Brakuje mi białej skórki, oraz możliwości zmiany widoku pobranych książek. Z drugiej strony ciężko odmówić Digital Audio Book intuicyjności oraz spójności w wykonaniu. Autor zadbał nawet o takie drobiazgi jak drobne animacje podczas przechodzenia pomiędzy poszczególnymi częściami aplikacji. Audiobooki możemy przypinać jako oddzielne, animowane kafelki. Aplikacja posiada darmową wersję testową. Choć zablokowano w niej prawie wszystkie opcje dostępne w zakładce Settings, to i tak możemy zapoznać się z tym co najważniejsze. Pełna wersja to wydatek 6,99zł. Czy warto? Jeżeli lubicie audiobooki to zdecydowanie tak. Nawet jeżeli książki kupujecie w audiotece, to lepiej ich słuchać za pomocą tej aplikacji. Polecam jednak pobrać wcześniej Barda i samemu ocenić która lepiej pasuje do waszych urządzeń i preferencji. 