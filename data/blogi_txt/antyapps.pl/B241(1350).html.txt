10.07.2013 Użytkownicy smartfonów i tabletów, ceniący sobie dobrze zmieszane trunki, są ostatnimi czasy naprawdę rozpieszczani przez deweloperów aplikacji mobilnych. Tylko w tym roku mieliśmy przyjemność zrecenzować dla was ocenioną na szóstkę iOSową aplikację Martha Stewart Make Coctails oraz nie gorzej wypadające Mixology Drink Recipes i Swizzle Drink Recipes dostępne także na Androida. Wychodzi na to, że albo redakcja Antyapps ma słabość do elegancko podanych napojów wyskokowych, albo twórcy aplikacji związanych z tą tematyką trzymają wyjątkowo wysoki poziom. Pobierając Formula Bartender Training nie sądziłem, że coś w tej kwestii może mnie jeszcze zaskoczyć. A jednak. Wiedząc już jakie składniki wchodzą w skład naszych ulubionych napojów, przyszła pora na ćwiczenia praktyczne dotyczące sposobów przygotowywania drinków oraz zasad panujących za zawodowym barem. W menu głównym do naszej dyspozycji oddano cztery działy. Są to odpowiednio: piwo, kawa, drinki oraz sekcja z praktycznymi poradami dotyczącymi napojów bezalkoholowych oraz dystrybutorów do wody sodowej lub soków. Ekran główny naszej aplikacji posiada również specjalną zakładkę „ulubione”, gdzie możemy dodać odnośniki do tych części apki, które najbardziej przypadły nam do gustu i planujemy często do nich wracać.  To, co najbardziej spodobało mi się w aplikacji, to zbiór naprawdę wielu fachowych porad związanych ze sposobami podawania poszczególnych napojów, obsługą urządzeń, które wykorzystywane są podczas ich przyrządzania oraz rozwiązania wielu problemów, które mogą przytrafić się barmanowi podczas pracy. W aplikacji zawarto również informacje związane z bezpieczeństwem pracy, a ostatni dział wzbogacono o wygodną listę czynności (z możliwością „odhaczania”), które każdy barman powinien wykonać każdego dnia zaczynając, a później kończąc pracę. Z aplikacji dowiemy się między innymi: jak zmieniać kegi z piwem, co zrobić, gdy trunek nadmiernie się pieni lub leci zbyt wolno oraz jak krok po kroku postępować przygotowując poszczególne rodzaje kawy. Oczywiście nie zabrakło również samych przepisów na drinki, podzielonych według alkoholi niezbędnych do ich wykonania. To, co wyróżnia  aplikację, to naprawdę duży zbiór filmów instruktażowych oraz instrukcje wzbogacone o ilustracje, które krok po kroku pokazują czynności, które należy wykonać. Myślę, że Formula Bartender Training to aplikacja, którą powinien pobrać każdy młody adept sztuki barmańskiej przed podjęciem pracy w pubie lub kawiarni. Również bardziej doświadczeni z pewnością znajdą tu wiele cennych wskazówek i porad, które wzbogacą i udoskonalą ich warsztat. Aplikacja jest dostępna także na urządzenia z systemem iOS. 