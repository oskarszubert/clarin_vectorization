12.12.2013 Seria Grand Theft Auto doczekała się już trzech odsłon mobilnych, a najświeższym tytułem, który trafił na tablety i smartfony jest GTA: San Andreas. Grę od wczesnych godzin porannych możecie znaleźć w polskim App Store w cenie 5,99 euro (około 25 złotych). Oprócz możliwości powrotu na „stare śmieci” na najpopularniejszych dziś urządzeniach, Rockstar Games przygotowało dla nas kilka niespodzianiek – także w tej najważniejszej kwestii, czyli sterowaniu w grze.  Przy pierwszym zetknięciu z grą zwrócimy uwagę na kilka aspektów, których obecność cieszy. Po pierwsze, tak zwany Social Club czyli usługa pozwalająca na zapisywanie stanów gry w chmurze, co umożliwia prowadzenie rozgrywki na wielu urządzeniach. Nie ma więc żadnej przeszkody, by w domowym zaciszu rozpocząć grę na tablecie, zaś w kolejce do lekarza sukcesem zakończyć kolejną misję. Niezwykle ważną rolę w tego typu grach odgrywa przygotowane przez deweloperów sterowanie – przeniesione z klawiatur, myszek i padów na ekran dotykowy. Tym razem Rockstar Games podeszło do tej sprawy bardzo poważnie, oferując nam naprawdę szeroki wybór pomiędzy wieloma sposobami nawigowania. Dodatkowo, wiele przycisków akcji stało się przyciskami kontekstowymi, co znaczy że pojawiają się tylko wtedy gdy są potrzebne. Jest to dobry pomysł, lecz muszę przyznać że pojawiające się i znikające co jakiś czas przyciski mogą być na początku nieco irytujące. Oprócz „analogowej gałki” dostępnej w dowolnym obszarze po lewej stronie ekranu, dostępne są tradycyjne strzałki lewo – prawo oraz opcja sterowania za pomocą akcelerometru i żyroskopu. Po kilkudziesięciu pierwszych minutach gry, jak na razie pozostaję przy pierwszej opcji. Warte odnotowania jest wsparcie dla kontrolerów „Made-for-iOS”, do któych jednak na ten moment dostępu nie mam. Ze względu na spore rozdzielczości ekranów w najnowszych modelach smartfonów i tabletów, Rockstar Games musiało wręcz przygotować nowy zestaw grafik, które będą odpowiednio prezentowały się na mobilnych wyświetlaczach. Studio odwaliło kawał dobrej roboty i choć na uwadze będziemy mieć, że jest to tytuł wydany kilka lat wcześniej, to nie jest to tak jednoznaczne podczas rozgrywki.   Gra waży dokładnie 1,9 gigabajta i jest rzeczywiście niewiele w stosunku do dwóch płyt DVD, na których była dystrybuowana w wersji dla pecetów. GTA: San Andreas, w odróżnieniu od swoich poprzedników, kosztuje 5,99 euro lecz fanów serii nie powinno to zniechęcić. Czy nie biorąc jednak pod uwagę faktu, że jest to reedycja znanego klasyka zaimportowana na tego typu urządzenia, GTA: San Andreas w mobilnej wersji jest warte swojej ceny? Tego dowiecie się z naszej nadchodzącej recenzji, bądźcie czujni. Gra kompatybilna jest z iPhonem 4S i nowszymi, iPodem touch 5 generacji, iPadem 2 i nowszymi, iPadem Air, iPadem mini, iPadem Mini z ekranem Retina. Premiera wersji na Windows Phone i Androida zapowiedziana jest na kolejny tydzień. 