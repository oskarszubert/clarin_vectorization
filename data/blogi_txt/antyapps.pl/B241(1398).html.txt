30.01.2013 Myślę że hitu pokroju Galaga nikomu nie trzeba przedstawiać? Klasyczny fixed-shooter od Namco, który zadebiutował na rynku w 1981 roku i przez lata doczekał się reedycji na wiele platform. Naszym zadaniem jest obrona Galaktyki przed inwazją kosmitów. Wsiadamy zatem do maszyny i jasno dajemy im do zrozumienia, że to nie jest miejsce dla nich. Sterowanie — jak w większości portów gatunku na urządzenia mobilne — jest specyficzne i nie każdemu przypadnie do gustu. Strzelamy dotykając ekranu, statek zaś zawsze podąża tam, gdzie aktualnie znajduje się nasz palec — czyli po prostu mażemy po ekranie. Jeżeli liczycie na ogromny wybór broni którymi będziecie mogli żonglować, to nie miejcie złudzeń, to nie ten typ zabawy — poza standardowymi pociskami w walce wspomoże nas jeszcze tylko satelita, któremu możemy wydać polecenie w którym kierunku ma strzelać. Prosta mechanika wcale nie oznacza, że zadanie jest łatwe. Przyda nam się trochę sprytu, a i poznanie ruchów wroga nie zaszkodzi. W sumie 25 poziomów w których nieustannie musimy eksterminować kosmitów, a na deser jeszcze walki z bossami. Czasami te trzy życia którymi dysponujemy mogą okazać się niewystarczające, szczególnie że giniemy już po jednym zetknięciu się z wrogiem lub oberwaniem jego pociskiem.  Oprawa audiowizualna przywodzi na myśl złote arkejdowe czasy — co prawda tym razem nie uświadczymy, jak to miało miejsce w oryginale, po prostu czarnego tła i zlepku kontrastujących z nim pikseli; zastąpiły je estetyczne grafiki planet i kolorowe statki. Całość dopełnia klimatyczna elektroniczna muzyka — i nawet jeżeli nie jesteście miłośnikami gatunku, to warto grze dać szansę choćby ze względu na nie. Arcade w starym stylu z nowym schematem sterowania — tak jawi mi się Galaga Special Edition. Perfekcyjnie wykonana, kolorowa i wciągająca, a do tego dostępna za darmo na platformie Google Play. Co prawda jest to wersja okraszona reklamami, jednak te pojawiają się przy ustawianiu rozgrywki, nie podczas samej zabawy :) 