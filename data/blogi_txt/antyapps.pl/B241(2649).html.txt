20.12.2011 Przynajmniej w Poznaniu pogoda za oknem nie nastraja specjalnie do szusowania po stokach. Słońce, dodatnia temperatura – to nie jest pogoda grudniowa. Ale spokojnie – rano w wiadomościach podawali, że w górach można już zjeżdżać. Gdybyście jednak, podobnie jak wyżej podpisany, nie mieli fizycznej możliwości tam się przenieść, zawsze można zaserwować sobie substytut pod postacią odpowiednio tematycznej gry na iUrządzenie.  iStunt 2 HD – Snowboard to w żadnym wypadku symulator – oprawa jest ręcznie rysowana i bardzo komiksowa. Góry widzimy z boku i należą do tych zdecydowanie nierealistycznych – nasz zawodnik zjeżdża nie tylko w dół, ale i pod górę, bokiem i w każdą inną stronę. Po drodze mamy wyskocznie, rampy, rurki – wszystko to, co snowboarderowi potrzebne. Poza tym jeszcze mniej potrzebne rzeczy, jak choćby strzałki przyspieszające nasz przejazd czy zmieniające grawitację (można się pogubić!). Gra toczy się przede wszystkim na punkty, które zdobywamy za wykonywanie rozmaitych ewolucji – skoków, obrotów, grabów. Sterowanie kierunkiem i obrotami wykonujemy tiltem, dodatkowo możemy pomóc zawodnikami skakać, kucać unikając przeszkód oraz pomagać wymienionym wyżej chwytom.  W środku znajdziemy dziesiątki plansz oraz sklepik z dodatkami – zawodnikami, deskami i innymi. Zakupów można dokonywać za porozrzucane na trasach monety. Te ostatnie można też oczywiście nabywać za gotówkę – przy czym nie jest to niezbędne, lepiej już powtórzyć całkiem przyjemne trasy i zaoszczędzić. Co najważniejsze, żaden wydatek nie przeszkadza w progresie do końca. iStunt 2 HD – Snowboard jest całkiem kompletnym, przyjemnym produktem, który na dodatek jest obecnie darmowy. Nie widzę specjalnie powodu, aby z okazji nie skorzystać. Aplikację można pobrać stąd. Jest też wersja na małe urządzenia, tutaj. 