30.01.2013 Na starcie zaznaczę — nie, to nie jest żaden syntezator mowy, który odczytuje nam wklejony doń tekst. Umano to ciekawy projekt, w którym artykuły czytane są przez człowieka z dobrą dykcją, nie nagrywającego swoich wypocin siedząc znudzonym przed komputerem. A o czym możemy posłuchać z jego ust? O wielu ciekawych nowinkach ze świata, które podzielone zostały na kategorie: inspirational, must know, scientific, enterepreneurial, entertaining, geeky. Jak widać są to dość szerokie pojęcia, w których znajdziemy odczyt materiałów z wielu poważanych i powszechnie lubianych serwisów. Znajdziemy tam m.in.: Lifehacker, NY Times, Harvard Business Review, The Next Web, a nawet Forbes. Tytułów kategorii celowo nie tłumaczyłem, bowiem jeśli one Wam nic nie mówią, w aplikacji nie bardzo macie czego szukać — wszystkie zamieszczone tam teksty są w języku angielskim. Jeżeli nie możecie się zdecydować o czym chcecie posłuchać, zawsze możecie przejrzeć ostatnio dodane artykuły lub te cieszące się największą popularnością. Ale twórcy programu doskonale zdają sobie sprawę z tego, że program najlepiej sprawdzi się w drodze, gdzie spacerujemy czy prowadzimy pojazd i nie bardzo mamy jak czytać. Dlatego też jedną z najciekawszych, moim zdaniem, opcji, jest tworzenie playlist, z których materiały następnie możemy w całości pobrać na nasze urządzenie i słuchać ich bez dostępu do sieci.  Po wybraniu z listy odczytu który nas interesuje, przenoszeni jesteśmy do ekranu gdzie widzimy pierwsze słowa artykułu (jest także opcja otworzenia go w całości, jednak wówczas przekierowywani jesteśmy do pełnej wersji artykułu w domyślnej dla naszego urządzenia przeglądarce), natomiast na dolnej belce znajduje się odtwarzacz gdzie możemy przejść do następnej ścieżki lub zapauzować nagranie. W prawym górnym rogu nie zabrakło również przycisku pozwalającego udostępnić treść innym aplikacjom. W Umano zaimplementowano również aspekt społecznościowy — możemy dzięki niemu m.in. sprawnie polecać znajomym interesujące artykuły. Ale biorąc pod uwagę, że nie znam nikogo kto korzystałby z usługi, trudno mi powiedzieć co więcej ona oferuje. Wiem natomiast, że bez zalogowania nie możemy korzystać z dobrodziejstwa playlist, co mnie trochę zdziwiło, ale to tak naprawdę jedyny drażniący element, jaki napotkałem podczas korzystania z aplikacji. Jeżeli z angielskim jesteście za pan brat, nie pojawił się nowy odcinek żadnego Waszego ulubionego podcastu, a lubicie posłuchać ciekawych rzeczy — Umano jest pozycją w sam raz dla Was. Pomijając już estetyczną aplikację, to sama jej zawartość robi wrażenie. I choć brakuje mi tam kategorii poświęconej jedynie grom wideo, a artykuły pojawiają się z kilkugodzinnym opóźnieniem (co zrozumiałe, w końcu nagranie odczytu chwilę także zajmuje), to sam projekt zasługuje, moim zdaniem, na uwagę. Może uda mu się rozrosnąć do takiego rozmiaru, że doczekamy się wsparcia innych języków, w tym także polskiego? Umano dostępny jest zarówno na iOS jak i Androida. 