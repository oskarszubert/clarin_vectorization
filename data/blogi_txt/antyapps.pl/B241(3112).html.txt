08.08.2013 Piraci, skarby, bezludne wyspy, rum i piękne kobiety. Do tego skrzypiący pod stopami drewniany pokład, wiatr we włosach, morska bryza na twarzy oraz łopoczące na masztach połatane żagle. I papuga. Papuga musi być:) Plunder! To średnio trudna gra zręcznościowa osadzona w klimatach pirackich. Gracz wciela się w rolę kapitana okrętu, którego zadaniem jest ucieczka przed hiszpańskim żaglowcem. W trakcie rejsu przez 7 mórz będziemy zbierać skarby i niszczyć wrogie jednostki. Towarzyszyć nam będzie wpadająca w ucho muzyka i symboliczna oprawa graficzna. Zapraszam na pokład!  Rozgrywka w Plunder! Nie jest specjalnie skomplikowana. Zabawa podzielona została na krótkie misje, których akcja rozgrywa się w obrębie jednego ekranu. Obszar widoczny na ekranie podzielony został na kilkadziesiąt pól – większość z nich zajęta jest przez różnego rodzaju armaty. Obok dział w każdym etapie znajdziemy niewielkich rozmiarów wyspy, kilka wrogich statków oraz inne przeszkody (np. wiry). Nadrzędnym zadaniem gracza jest przeprowadzenie pirackiego statku z jednej strony ekranu na drugą. Można to uczynić jedynie poprzez uruchomienie znajdujących się na ekranie armat w odpowiedniej kolejności. Pocisk wystrzelony z jednego działa uruchamia reakcję łańcuchową – pociski z kolejnych trafionych armat latają po ekranie niszcząc wszystko z czym się spotkają. Działać musimy szybko – każda sekunda zwłoki i zastanowienia przybliża nas do klęski – pamiętajcie o okręcie, który nieustannie siedzi nam na ogonie.  Gra jest stosunkowo prosta. Wydawać by się mogło, że koniecznością będzie detonacja armat w ściśle określonej kolejności, ale w rzeczywistości jest inaczej. Właściwie większość kombinacji, z których korzystałem kierując się zwykłą intuicją (a nie wnikliwą analizą) prowadziła do szczęśliwego zakończenia misji. Budzi to lekkie uczucie niedosytu, ale być może w kolejnych misjach poziom trudności wzrośnie – jestem dopiero na trzecim morzu. Gra dostępna jest w AppStore w czterech wersjach:  na iPhone’a w wersji darmowej na iPhone’a w wersji płatnej na iPad’a w wersji darmowej na iPad’a w wersji płatnej 