20.09.2012 Bloomberg to aplikacja dla ludzi interesujących się szeroko pojętym biznesem. Jednak zanim stwierdzicie, że to nie jest program dla Was i przejdziecie dalej, dodam może, iż jest to jedna z najlepiej zaprojektowanych aplikacji na Windows Phone. Chociażby z tego powodu warto poświęcić jej chwilę.  Co tak bardzo czynią ją wyjątkową na tle pozostałych aplikacji? Wydaje się, że mobilny Bloomberg wykorzystuje każdą możliwą opcję, na jaką pozwala jej api Windows Phone. Mamy materiał wideo? To bez problemu zapiszemy go w pamięci telefonu, dodamy do playlisty, przeczytamy opis czy też podzielimy się ze znajomymi. Czytamy tekst, a w nim pojawiają się jakieś ważne terminy i skróty? Aplikacja będzie miała je podlinkowane,  po kliknięciu zostaniemy przeniesieni do poszerzonych informacji. Śledzisz kurs walut? Zapewne możesz potrzebować przeliczyć szybko wybraną kwotę, oczywiście masz taką możliwość z poziomu aplikacji. Takich drobnych detali jest cała masa. Im mocniej zagłębiamy się w możliwości mobilnego Bloomberga, tym większe wrażenie wywiera troska o detale i możliwości jakie nam oferuje. Na mnie największe wrażenie wywarł pasek informacyjny w menu głównym. Podczas przeglądania nagłówków informacji, na górze możemy śledzić kursy wybranych akcji. Drobny detal, ale wykonany świetnie, przypomina programy informacyjne w tym biznesowe. Bloomberg zawiera w sobie: informacje ze świata biznesu, różnego rodzaju notowania giełdowe, kursy walut, materiały wideo oraz audio. Oczywiście to wszystko posiada wiele różnych kategorii i podkategorii z możliwościami ogromnej customizacji tego, jakie treści mają do nas trafiać. W ustawieniach możemy dokładnie określić jakie informacje trafią na ekran główny, w jakiej kolejności. Niestety wsparcie dla informacji z naszego kraju jest bardzo słabe. Owszem znajdziemy notowania dla poszczególnych firm, czasem też informacje gospodarcze z nim związane, ale ogólnie jest tego mało.  Bloomberg pokazuje jak bardzo biedne w formie i treści są aplikacje największych krajowych portali. Zupełnie inna liga i to pod każdym względem. Warto ją pobrać i poświęcić chwilę na zapoznanie się z jej wykonaniem i możliwościami. Nawet jeżeli informacje biznesowe nigdy Was nie pociągały. Bloomberg jest dostępny jedynie na telefonach firmy Nokia, oczywiście za darmo. Ocena: 5+ 