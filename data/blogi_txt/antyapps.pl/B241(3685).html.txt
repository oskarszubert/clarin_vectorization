01.10.2013 Macie już przesyt runnerów? Cóż, nie da się ukryć, że to jeden z najpopularniejszych gatunków, jeśli chodzi o gry na smartfony i tablety. Sheep Happens mimo oklepanej formuły oferuje nam ponadto fantastyczny klimat i kilogramy dobrego humoru. Jeżeli myślicie, że wśród runnerów już nic Was nie zaskoczy, musicie dać mu szansę. W Sheep Happens głównym bohaterem jest Perseusz biorący udział w zawodach na bieżni (najprawdopodobniej podczas Olimpiady) , którego celem jest dogonienie uciekającego Hermesa. Naszym zadaniem jest zatem pokonywanie przeszkód stojących na naszej drodze oraz jak najdłuższy bieg, którego zwieńczeniem jest walka z bogiem. Twórcy obiecują, że po zwycięstwie naszego herosa gra będzie wyglądała zupełnie inaczej… Cóż nie udało mi się jeszcze dojść do tego momentu, więc nie mogę zweryfikować ich obietnic.  Tak czy inaczej Sheep Happens zrobiło na mnie ogromne wrażenie z uwagi na niepowtarzalny klimat. Odziany w skrzydlate sandały, hełm i pelerynę heros potrafi skakać na duże odległości i delikatnie opadać, wykorzystując swoje odzienie jako spadochron. Uderzając w przeszkodę, gubimy je, więc automatycznie pozbawiamy się dodatkowej umiejętności. Kolejna stłuczka kończy się natomiast widowiskowym fikołkiem.  Humor to jeden z największych atutów tej produkcji. Wszystko, począwszy od głównego bohatera, przez przeszkody na torze, a na animacjach w tle, jest tutaj przesiąknięte groteską. Oczywiście dominującym elementem są tytułowe owce, które właściwie walają się wszędzie. Napotkanego na drodze zwierzaka możemy dosiąść, co pozwoli nam staranować najbliższe barykady oraz innych uczestników biegu. W pewnym momencie na ekranie pojawia się tyle elementów, że dostajemy oczopląsu i cudem wychodzimy cało z gonitwy (albo i nie).  Jak przystało na produkcję darmową, mamy tutaj do czynienia z monetami oraz power-upami, które możemy wykupować przed każdym wyścigiem. Znajdziemy tutaj zarówno permanentne ulepszenia naszych atrybutów, nowe stroje i elementy personalizacji jak i tymczasowe ułatwienia pozwalające np. ożywić bohatera po upadku. Bez nich można się bawić równie dobrze, choć będzie to rzecz jasna trudniejsze. Elementów premium jest tutaj dość dużo i są one wyeksponowane, ale nie powiedziałbym, by mi szczególnie przeszkadzały w grze.  Nie zabrakło oczywiście elementu rywalizacji, do czego posłużyć ma nam integracja z Google Play Games lub/oraz Facebookiem. W ten sposób możemy rywalizować ze znajomymi i uczestniczyć w rankingach, co skutecznie zwiększa motywację do zabawy. Sheep Happens mnie bardzo pozytywnie zaskoczył. Spodziewałem się kolejnego runnera osadzonego w nieco innych realiach (mitologicznej Grecji). Tymczasem twórcy zaserwowali produkcję wypełnioną po brzegi atrakcjami, specyficznym humorem i świetnym, wciągającym klimatem. Myślę, że mimo wyeksploatowanej formuły jeszcze przez kilka(naście) dni zostawię grę na swoim urządzeniu. 