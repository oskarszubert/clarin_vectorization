20.08.2013 Pod dostatkiem mamy wszelkich list, które wymagają. Przypominają o rzeczach, które zrobić musimy, bądź co najmniej powinniśmy. A co powiecie na aplikację skupiającą się na rzeczach przyjemnych, robionych tylko i wyłącznie dla nas i naszego spokoju? Bo, choć może niektórym będzie trudno w to uwierzyć, taka też istnieje — sprawdźmy o co chodzi na przykładzie Balanced. Aplikację charakteryzuje starannie wykonany, estetyczny minimalizm. Białe tło, miła dla oka czcionka czcionka, a wszystko dopełnia starannie wykonany zestaw ikon. Kolory nie rażą w oczy i całość jest wzorem aplikacji, jakie sam  uwielbiam. Twórcy nie dali nam miliona funkcji, do których prowadzi równie dużo przycisków — zamiast tego zdecydowali się na wykorzystanie trzech gestów przesunięcia palcem w różne części ekranu i stuknięcia w ekran. Te odpowiadają kolejno za: dodawanie zadań do listy, omijania ich, oznaczania jako wykonanych oraz edycji.  Sam proces dodawania również nie należy do skomplikowanych. Przygotowano już listę przyjemnych aktywności, które z dużym prawdopodobieństwem możemy chcieć zaznaczyć (zestawy ćwiczeń, zachowań twórczych czy pewności siebie), ale nie zabrakło też miejsca, w którym samodzielnie definiujemy interesujący nas cel. Dodając je ustalamy też ile raz w ciągu dnia/tygodnia/miesiąca/roku chcielibyśmy je zdobywać. I tyle! W menu również nie dostaliśmy zatrważającej liczby funkcji, bowiem poza odnośnikami by skontaktować się z twórcami oraz instrukcjami, znajdziemy tam jedynie możliwość wyłączenia dźwięków i przypomnień. Zatem najwyższy czas ustalić zestaw celów, które sprawią, że będziemy szczęśliwsi. A później wystarczy je skrzętnie realizować, co będziemy zaznaczać gestem. Tylko tyle, i aż tyle — bo kiedy zapomnimy, Balanced nam o tym przypomni. Aplikacja w wersji na małe ekrany dostępna jest w AppStorze za 1,99$ — obecnie trwa promocja, w której można ją dostać za darmo. Warto się pospieszyć, szczęście jeszcze nigdy nie było tak blisko! ;-) 