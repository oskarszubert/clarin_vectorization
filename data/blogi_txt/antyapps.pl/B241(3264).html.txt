10.09.2013 Jako że tydzień się jeszcze do końca nie rozkręcił, to mam dla Was od rana coś lżejszego. Zresztą jeśli termin Prawa Murphy’ego nie jest Wam obcy, to z pewnością macie już pojęcie czego możecie się spodziewać. W przeciwnym wypadku zapraszam dalej, a przy okazji nie zaboli zapoznanie się ze stosowną stroną w Wikipedii. No i mimo że te powiedzonka najczęściej nie zmierzają w najlepszym kierunku, to rzadko którym można odmówić zdrowego, pełnego dystansu do świata i humorystycznego podejścia — właśnie dlatego zaproponowałem je na lepszy początek dnia. Zestaw krótkich fraz ma szansę sprawdzić się znakomicie w roli poprawiacza humoru na jesienne, pochmurne dni. Sama aplikacja specjalnie nie powala — ot, dość estetyczna oprawa z ładnie prezentującą się czcionką. Przesuwając palcem w prawą/lewą stronę, przeglądamy kolejne wpisy. Potrząsając zaś urządzeniem uruchamiamy losowanie cytatów, a mażąc palcem w górę/dół — dodajemy lub usuwamy wpis ze starannie przez nas skomponowanych zestawu ulubionych cytatów. Na deser dostaliśmy jeszcze widżet, pozwalający cieszyć się tymi wpisami na jednym z pulpitów oraz opcję dzielenia się wpisami z innymi aplikacjami. Prawa Murphy’ego z pewnością nie zaliczyłbym do grona przełomowych aplikacji, bo nie ma tutaj żadnego elementu, który wywołałby efekt zaskoczenia czy mógłby być niezbędny dla użytkownika smartfona / tabletu. To po prostu miły dodatek, który pozwoli nam przez chwilę uśmiechnąć się do urządzenia z którym większość z Was się pewnie nie rozstaje. Aplikacja dostępna jest za darmo na platformie Google Play. 