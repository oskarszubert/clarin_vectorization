04.06.2013 Całkiem niedawno w Google Play i AppStore pojawiła się zupełnie nowa strzelanka z gatunku side-scroller. Mimo że coraz więcej shooterów na Androidzie wkracza w trzeci wymiar, rozwiązania 2D wciąż cieszą się dużą popularnością. Tym razem największym atutem klasycznego przedzierania się przez hordy przeciwników w prawą stronę ekranu będzie główna bohaterka naszej rozgrywki. Jane Wilde to skrzyżowanie Czarnej Mamby i Django z kultowych filmów Quentina Tarantino. Takie połączenie nie mogło się źle skończyć… Fabuła gry nie jest oczywiście odkryciem Ameryki, jeśli chodzi o historie rodem z Dzikiego Zachodu. Miasteczko opanowują czarne charaktery, z którymi w każdej z przeszło 30 misji musi uporać się szeryf. Tu jednak zaskakuje nas miła niespodzianka, ponieważ stróżem prawa w naszym miasteczku okazuje się być hojnie obdarzona przez naturę i uzbrojona po zęby Jane. Naszymi przeciwnikami nie będą również stereotypowi bracia Daltonowie. Podczas rozgrywki przyjdzie nam uśmiercić hordy zombiaków, nietoperzy, wampirów i innych stworów, nie do końca wpisujących się w klasyczny krajobraz Dzikiego Zachodu. Wraz z rozwojem naszej postaci będziemy mogli dokonywać modyfikacji naszej broni lub też kupować zupełnie nową. Walutą będą zdobyte podczas rozgrywki monety. Możemy też powiększyć nasze wirtualne zasoby przez dokupienie kowbojskiej waluty za prawdziwe pieniądze. W późniejszych etapach gry będziemy również mieli możliwość otrzymania nowych kostiumów naszej bohaterki (tak, uwzględniono skąpy strój pielęgniarki) oraz dokupienia specjalnych power-upów. Podczas grania istnieje również opcja odblokowania trybu „survival”. Irytującym elementem gry mogą być jedynie plansze z reklamami, które po naciśnięciu odsyłają nas do innych tytułów od Level Bit dostępnych w Google Play. Mimo że pojawiają się one między poszczególnymi misjami, to zazwyczaj jest to na tyle niespodziewane, że zdarza się przypadkowo w nie kliknąć, co odsyła nas do przeglądarki i nieco utrudnia dalszą grę. Na całe szczęście dotyczy to jedynie momentu, w którym wybieramy planszę lub robimy zakupy.  Mimo pozornie prostej, animowanej i dwuwymiarowej grafiki, starsze smartfony mogą mieć problem z udźwignięciem gry. Nie potrzebowałem wielu przeciwników na ekranie, żeby rozgrywka zacinała się w kluczowych momentach podczas testów na HTC Desire Z. Mimo wszystko polecam tytuł każdemu miłośnikowi klasyków takich jak Metal Slug czy Contra. Jane Wilde to naprawdę dobrze dopracowana strzelanka, która z pewnością dostarczy wam wielu godzin dobrej zabawy i to zupełnie za darmo. 