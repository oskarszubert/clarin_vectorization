06.07.2012 Tworzenie notatek to chyba jedna z najczęściej wykonywanych czynności  na urządzeniach mobilnych. Aplikacji do tego jest mnóstwo, rozbudowane typu Evernote i proste, jak JustType. Notatki się tworzy za pomocą klawiatury, głosu, lub, co wciąż jest dość nieefektywne, odręcznie. Dzięki temu, że współczesne smartfony przeważnie mają dotykowe ekrany, tworzenie odręcznych notatek nie jest wielkim problemem. Przynajmniej technicznym. Dużo gorzej, jeżeli chodzi o wygodę i wtórne użycie tychże. MyScript Memo to aplikacja, która pozwala nam tworzyć właśnie takie odręczne notatki. Czy warta jest zajmowania pamięci na telefonie? MyScript Memo ma sporo atutów. Jednym z nich jest prostota. Zasadniczo jest tutaj jedna podstawowa funkcja: tworzenie notatek. Ale może po kolei. Aplikacja składa się z kilku kart. Pierwsza to oczywiście lista naszych dotychczas wykonanych notatek. Oprócz tego mamy tryb edycji, a w nim trzy funkcje: rysowanie, mazanie, konwersja.    Rysujemy, a właściwie piszemy, oczywiście palcem. Niestety na iPhonie, z jego przeogromnym wyświetlaczem, jest to zadanie niełatwe i niestety mało efektywne. Parę słów, jedno zdanie, tyle się zmieści, chyba, że ktoś jest mistrzem drobnienia. Jak zwykle w przypadku tego typu aplikacji, jest możliwość wymazania konkretnej partii tekstu. Najważniejszy jednak jest tryb konwersji. Możemy zaznaczyć kilka słów lub wszystkie zdania i wysłać do rozpoznawania pisma. W darmowej wersji, o której dzisiaj piszę, można notatkę wysłać tylko na serwery firmy, więc jeżeli obawiacie się o prywatność, musicie mieć to na uwadze. Za to sama konwersja działa naprawdę dobrze i szybko.  W kilka chwil mamy „drukowaną” notatkę, którą możemy skopiować, wysłać mailem, smsem czy posłać do Evernote. Z dodatkowych funkcji: do aplikacji możemy zaimportować odręczne notatki, lub wysłać je również w formie graficznej na maila.    Aplikacja działa dobrze i robi, to co do niej należy. Brakuje w niej „wodotrysków”, jest do bólu prosta, ale to akurat uważam za atut. Jak jednak wspomniałem wcześniej, na małym ekranie tworzenie rozbudowanych notatek w ten sposób mija się z celem i lepiej już wybrać jedną z dostępnych aplikacji do głosowych notatek.  Jeżeli jednak lubicie tworzyć tego typu wpisy i przy okazji posiadacie iPada, to myślę, że spokojnie możecie wypróbować te narzędzie, które można docenić za sposób działania i prostotę. Ocena: 4 