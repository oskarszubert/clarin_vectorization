27.11.2012 Nie od dziś wiadomo, że Autodesk — twórcy m.in. Pixlr-o-matica czy SketchBooka — świetnie radzą sobie jeżeli chodzi o aplikacje na tablety i smartfony, również te z Androidem. Ich program do edycji zdjęć cieszy się szaloną popularnością — prostota nakładania filtrów, ramek i tekstur jest jego dużym atutem, jednak zawsze brakowało mi w nim kilku podstawowych opcji, które pozwoliłyby mi mieć większy wpływ na wszystkie dodawane przeze mnie warstwy. Najwyraźniej nie tylko mi takie rzeczy chodziły po głowie, bo Pixlr Express zawiera w sobie wszysto czego brakowało mi w pierwowzorze, a nawet nieco więcej! Może i faktycznie nie jestem specjalnie wymagający, ale nigdy nie przeszło mi przez myśl, by mobilne aplikacje do edycji zdjęć były tak rozbudowane i szczegółowe jak choćby Photoshop od Adobe. To narzędzie dla profesjonalistów, którzy wykonują w nim o wiele bardziej zaawansowane operacje niż rozjaśnienie fotografii czy kadrowanie. A większości z nas, nie oszukujmy się, na smartfonach wystarczą proste funkcje dzięki którym poprawią delikatnie aspekty wykonanych przez siebie zdjęć, by móc ulepszoną wersję posłać w świat. I tutaj przychodzą nam z pomocą takie programy jak zrzeszające wiele dóbr Muzzy, PicsArt czy właśnie Pixlr Express. Na starcie czas wybrać materiał który będziemy edytować.  Możliwości są dwie — sięgnięcie po którąś z fotek z naszej biblioteki, lub wykonanie świeżej „od ręki”. Kiedy już mamy zaimportowane zdjęcie, czas przejść do wprowadzania zmian.Program składa się z czterech głównych zakładek: efektów (effects), tekstur (overlay), ramek (border) — wszystkich trzech dobrze znanych użytkownikom Pixlr-o-Matica oraz regulacji (adjustment) — nowum, które sprawia, że aplikacja nie jest tylko kolejną do nakładania na zdjęcia kolorów w klimatach retro.  W opcjach regulacji znajdziemy m.in. możliwość wyostrzenia, odszumienia, obrotu czy przycięcia fotek, ale nie tylko — możemy tam również zredukować efekt czerwonyh oczu, ustawienia kontrastu czy nałożenia rozmycia znanego wszystkim miłośnikom Instagramu.Nie są one specjalnie rozbudowane, większość z nich opiera się na jednym suwaku, ale czy naprawdę potrzeba czegoś więcej jeżeli wszystkie funkcje działają sprawnie i jak należy?  Znane już zapewne większości zakładki z filtrami niespecjalnie się różnią od tego, do czego przyzwyczajono nas w pixlr-o-maticu. To wciąż te same efekty, tym razem jednak możemy nakładając każdy z nich ustawić intensywność / przeźroczystość. Nareszcie, bo każdemu kto edytował zdjęcia we wspomnianej aplikacji zdarzało się zapewne narze kać na to, że przy niektórych konfiguracjach tekstury czy światła są po prostu za silne, nie mówiąc już o niemożności ich obrócenia.W Pixlr Express to nie problem! Najświeższy program do obróbki zdjęć od Autodesk to po prostu lepiej, więcej, wow! Zmiana kolorów, nakładanie tekstur i podstawowe opcje edycji takie jak rozjaśnienie, polepszenie kontrastu czy pozbycie się niechcianych czerwonych oczu sprawują się fantastycznie. Warto dać mu szansę, tym bardziej, że dostępny jest zupełnie za darmo na platformie Google Play oraz AppStore, gdzie czeka na nas również płatna wersja Plus. 