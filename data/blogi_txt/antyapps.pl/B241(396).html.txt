29.07.2013 Platformówki darzę nie ukrywanym sentymentem. Moja „poważna” przygoda z grami rozpoczęła się od tego gatunku i teraz, gdy od czasu do czasu robię sobie przerwę od wymagających większego zaangażowania tytułów lubię włączyć kultowego Raymana czy inną równie prostą, ale i przyjemną produkcję. Jako że naprawdę wysokiej jakości platformówek jest w AppStore wcale nie tak wiele jakby się mogło wydawać, nie ustaję w poszukiwaniach, licząc na odkrycie prawdziwych perełek w tym gatunku. W taki oto sposób trafiłem na całkiem niezłą produkcję o wiele mówiącym tytule – Banana Kong. Banana Kong to typowa mobilna platformówka przystosowana do urządzeń wyposażonych w ekran dotykowy. Przymiotnik „typowa” oznacza tutaj pełen automatyzm w poruszaniu się naszego bohatera do przodu – podobnie jak w tysiącach tego typu tytułów główna postać sterowana przez gracza ostro prze naprzód i zatrzymać ją może jedynie śmierć. Drugą cechą Bana Kong, która świadczy o jej „typowości” jest brak klasycznego (znanego chociażby z kultowego Super Mario Bros) zakończenia. Gra ciągnie się w nieskończoność, a rozgrywka prędzej musi zakończyć się śmiercią naszego bohatera. Nie do końca lubię takie rozwiązania, ale cóż począć.  Oprawa Banana Kong jest niezła. Prosta i czytelna grafika 2D sprawdza się w tego rodzaju produkcjach znacznie lepiej od efekciarskiego 3D i tak jest również w tym przypadku. Animacje cieszą oko, plansze są kolorowe, a muzyka przygrywająca w tle jest do zniesienia. Odczuwam pewien niedosyt związany z niewielkim zróżnicowaniem krain, które przyjdzie nam przemierzać – do tego momentu dane było mi odkryć jedynie dżunglę (tutaj zaczynamy naszą przygodę), opuszczoną kopalnię oraz świat podwodny.  Nie wiem czy twórcy BK przygotowali dla graczy coś więcej i zapewne się nie dowiem. Jak się okazuje, niespełna 3000 metrów, które udało mi się pokonać w grze to maksimum moich możliwości. Gra jest trudna, a poziom wyzwań rośnie bardzo skokowo. Od pewnego momentu świat zaczyna poruszać się zbyt szybko, a na drodze pojawia się tak duża ilość przeszkód, że ominięcie ich graniczy z cudem. Rzowiązaniem tego problemu jest zapewne zakup kilku – z całej puli dostępnych, bonusów ułatwiających rozgrywkę, ale zebranie odpowiedniej kwoty (płacimy w bananach) wymaga wielu, naprawdę wielu godzin rozgrywki.  Banana Kong to typowy przeciętniak. Gra prezentuje się przyjemnie, a piewrsze chwilę z nią spędzone dają nadzieję na całkiem niezły kawałek zabawy. Niestety szybko rosnący poziom trudności i mało urozmaicone poziomy zniechęcają i sprawiają, że mój wzrok wędruje w poszukiwaniu Raymana. Czas chyba ponownie zainstalować tę, moim zdaniem najlepszą, mobilną platformówkę:) Gra dostępna jest również w Google Play.  Wersja Androidowa pomimo wspólnej nazwy wygląda bardzo podejrzanie, odradzamy jej pobieranie. Dzięki użytkownikowi brayoz za uwagę. 