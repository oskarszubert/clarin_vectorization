11.04.2012 Przeczytałeś biografię Stevea Jobsa, jesteś długoletnim fanem marki Apple, wszystkie twoje sprzęty mają świecące logo nadgryzionego jabłka… myślisz, że o Apple wiesz już wszystko? Sprawdź to z aplikacją iTrivia. Wydaje mi się, że każdy posiadacz choć jednego sprzętu od Apple jest większym bądź mniejszym fanem tej firmy, a nawet jeżeli nie, to prędzej czy później się nim stanie, wiem to z własnego doświadczenia. Moją przygodę z Apple rozpocząłem od iPoda Touch drugiej generacji. Podchodziłem wtedy do Apple jak do każdej innej firmy, bez większego entuzjazmu. iPod wywołał jednak na mnie tak pozytywne wrażenie, że już rok później zacząłem myśleć o kupnie MacBooka. Stało się, po kilku miesiącach wzbogaciłem się o MacBooka Pro. Nie minęło pół roku, jak w moich rękach pojawił się iPhone, a teraz przymierzam się do zakupu iPada. Tak od zwykłego konsumenta, stałem się jednym z wiernych wyznawców Apple, który uwielbia czytać kolejne newsy na temat nowych sprzętów, z entuzjazmem wyczekuje kolejnych premier, a znajomych zanudza opowieściami o rewelacyjnych aplikacjach. Życie… Kiedy w AppStore zobaczyłem program iTrivia, który skrupulatnie sprawdza naszą wiedzę o jednej z najcenniejszych firm świata, pomyślałem – Czemu nie? Z informacjami o Apple jestem na bieżąco od dłuższego czasu, sprawdźmy co mi zostaje w głowie, czego dowiedziałem się czytając biografię Jobsa. – program ściągnąłem. Cóż… poziom mojej wiedzy nie okazał się zbyt imponujący, co raczej mnie cieszy – oznacza to bowiem, że jeszcze nie zwariowałem na punkcie produktów Apple, a jestem po prostu ich zwykłym fanem i zadowolonym użytkownikiem.  Jak działa iTrivia? Jest to program, który przeniesie nas w świat teleturnieju w klimacie popularnych Milionerów, z tym, że tutaj nie mamy pytań ze wszystkich możliwych dziedzin. Pytania, które padają w iTrivia dotyczą tylko i wyłącznie Apple. Aplikacja zapyta nas o pracowników, sprzęt, oprogramowanie czy też historię firmy. Pytania wcale nie są najłatwiejsze, a przynajmniej dla mnie nie były. Twórcy zapewniają, że w bazie jest ich ponad 500. Program został przygotowany bardzo starannie. Charakteryzuje się klimatyczną muzyką i łatwą obsługą, zatem nikt nie powinien się poczuć zagubiony. Interfejs jest prosty i minimalistyczny – zgodnie z filozofią samego Apple. Kolejne pytania zadawane są nam etapami, każdy składa się z 10 pytań, po których otrzymamy krótkie podsumowanie naszego postępu. Choć nie przebrnąłem jeszcze przez wszystkie pytania, już teraz jestem pod wrażeniem wiedzy twórców, którzy przygotowali program. Ponad 500 pytań?! To naprawdę imponujący wynik. Zachęcam wszystkich do zabawy i sprawdzenia samego siebie. Program dostępny jest w AppStore za jedyne 0,79€. 