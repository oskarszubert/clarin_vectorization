27.01.2014 Niektórzy twierdzą, że platformówki nie są gatunkiem na urządzenia mobilne z ekranem dotykowym. Wszak przyciski wyświetlane na ekranie, nigdy nie zastąpią fizycznego kontrolera. Paper Monsters udowadnia, że nie mają racji. Można stworzyć grywalny tytuł, a zarazem nie uprościć rozgrywki na tyle, by sterowanie ograniczało się do jednego przycisku. Paper Monsters to klasyczna platformówką czerpiąca z najlepszych tytułów tego gatunku. Sterowanie sprowadza się do czterech kierunków poruszania się oraz skoku i podwójnego skoku. To za jego pomocą pozbywamy się przeciwników (niczym w Mario). Pomimo tak prostego schematu, gra nie jest nudna. Plansze są różnorodne, a autorzy zadbali by dobrze się w nich czuli zarówno niedzieli gracze, jak i weterani gatunku. Mamy więc sporo ukrytych miejsc, bonusów i elementów do zbierania. Oczywiście możemy je pominąć i po prostu przechodzić każdy poziom od początku do końca. Styl 2d, co pewien czas przechodzi w 2,5D, tj. przechodzimy naszym bohaterem na drugi plan.  Poza 28 sporymi poziomami podzielonymi na sześć światów, mamy również dostęp do 4 różnych trybów rozgrywki. Dwa z nich to mini gry dostępne po przejściu odpowiedniego fragmentu gry. Dodatkowym elementem jest personalizacja naszego bohatera. Za znalezione guziki możemy dokupić mu inne elementy stroju. Wybór jest naprawdę spory. Samo sterowanie sprawdza się bardzo dobrze. Choć nie jestem miłośnikiem przenoszenia platformówek na uradzenia z ekranem dotykowym, to Paper Monsters został do nich idealnie dopasowany. Bardzo szybko zapominamy o tym jak sterujemy, a skupiamy się jedynie na grze. Nawet jeżeli jesteście sceptyczni nastawieni do reprezentantów tego gatunku na urządzenia mobilne, sprawdźcie Paper Monsters.  Mocną stroną produkcji jest jej oprawa.  Śliczna i klimatyczna grafika znacznie umila doznania z zabawy. Początkowo niektórym może wydawać się zbyt słodka, ale taki już jest świat gry. Równie dobre wrażenia robi połączenie 2D z 3D. Zaskakuje także płynność rozgrywki, nie natrafiłem podczas zabawy na żadne lagi, czy też zwolnienia wynikające z większej ilości obiektów na planszy. Jakość muzyki i dźwięków nie pozostaje w tyle. Dopełnia klimat Paper Monsters i wraz z grafiką tworzą bardzo spójną całość. Paper Monsters nie oferuje wersji próbnej. Pełna to wydatek 3,49zł ale polecam go każdemu posiadaczowi Windows Phone. Chyba że naprawdę nie lubicie platformówek, a do tego platformówek na urządzenia mobilne. W innym wypadku raczej nie pożałujecie wydanych pieniędzy bo obecnie to jedna z najlepszych produkcji tego typu na mobilny system od Microsoftu. Więcej o wersji na iOS i Androida pisaliśmy tutaj. 