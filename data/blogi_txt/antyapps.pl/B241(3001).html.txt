30.01.2012 Phooter to gra opierająca się na prostej zasadzie – musimy wskazać na mapie, gdzie zostało zrobione zdjęcie. Idea ubrana jest w wątek fabularny. Phootie to główny bohater, stworek, który zrobił zdjęcia, ale zapomniał gdzie i to my musimy mu przypomnieć. Gra nie tylko sprawia frajdę, ale przede wszystkim uczy rozpoznawać zakątki świata po występującej tam architekturze. Phooter to bardzo fajny pomysł na wykorzystanie udostępnionych w serwisie Flickr zdjęć na licencji Creative Commons, która w odpowiedniej wersji umożliwia ich adaptację i redystrybucję. Dzięki temu mogły trafić do tej gry, łącząc zabawę z nauką. W grze zdobywamy punkty. Im dokładniejsze będzie wskazanie i im szybciej na mapie wskażemy położenie zdjęcia, tym więcej punktów dostaniemy. Mapa w grze oparta jest o Mapy Google, które można zoomować przy pomocy multitoucha. W rzeczywistości gra jest oparta o wiele zewnętrznych narzędzi. Zastanawiam się nawet, czy nie jest zautomatyzowana na zasadzie wyciągania fotografii z Flickr-a, który przecież udostępnia dane lokalizacyjne, o ile zgodził się na to autor zdjęcia. W przekonaniu utwierdzają mnie slogany „Phootie pstryka zdjęcia cały czas” oraz „Odkryj najbardziej rozrywkowy sposób przeglądania flickr-a”. Jakby nie było, gra jest naprawdę przyjemna i posiada walory edukacyjne. Polecam zabawę w kilka osób, zwłaszcza z dziećmi. Gra jest dostępna za darmo, a dzięki niskim wymaganiom sprzętowym powinna działać praktycznie na każdym smartfonie.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 