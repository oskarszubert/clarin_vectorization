04.11.2013 Rzeczony tutaj tekst powstawał prawie trzy godziny. Dlaczego, spytacie? Czy będzie to aż tak długa recenzja? Czy omówienie wszystkich niuansów z nią związanych zajęło tak wiele czasu ? Nie, wręcz przeciwnie. Gra, jak sama nazwa wskazuje, polega na pojedynczym „stukaniu” w ekran. I niby nie ma w tym nic odkrywczego, ale pisanie przedłużyło się z powodu uzależniającej rozgrywki, jaka czeka was po zainstalowaniu One Tap Hero. Na tytuł natrafiłem jakiś czas temu, jednak wtedy nie był on obsługiwany przez mój smartfon. Do tematu wróciłem dzisiaj, namierzając grę w folderze „na później” i szybko pożałowałem, ponieważ pożytkowanie czasu na tego typu gry, mimo ogromnej frajdy, jaką dają, łączy się niestety z dużymi wyrzutami sumienia względem innych aktywności, którymi można byłoby się w tym czasie zająć… One Tap Hero to przedstawiciel gatunku gier „one button”, jednak niech nie zwiedzie was prostota naciskania owego jednego przycisku. Dwuwymiarowa platformówka z białym stworkiem w roli głównej wymaga naprawdę wiele refleksu i zręczności oraz przy trudniejszych planszach również sporych pokładów cierpliwości.  Fabuła One Tap Hero jest niezwykle prosta. Nasza ukochana została zamieniona w pluszowego misia. Celem rozgrywki jest dotarcie do niej na planszy zbierając po drodze złote gwiazdki. Bohater naszej gry przemieszcza się cały czas przed siebie. Naszym zadaniem jest dotknięcie ekranu w odpowiednim momencie, aby ten mógł podskoczyć. Dłuższe przytrzymanie palca na ekranie smartfonu lub tabletu spowoduje wyższy skok. To jednak nie koniec. Na naszej drodze spotkamy najróżniejsze przedmioty urozmaicające sposoby przemieszczania się. Będą to między innymi teleportery, drabiny czy trampoliny. Pierwsze plansze nie powinny sprawić nam problemów, jednak im dalej w las, tym częściej przyjdzie nam powtarzać kolejne poziomy.  Podczas rozgrywki będziemy mogli zbierać specjalne prostokątne monety, które później wymienimy na nowe stroje dla naszego bohatera (w końcu nie może biegać nagi przez cały czas trwania gry). Możemy je również przeznaczyć na ominięcie plansz sprawiających nam problemy. W wirtualnym sklepie wydzielono również strefę, w której możemy dokupić ulepszenia za prawdziwe pieniądze. Jest także darmowy soundtrack do gry (swoją drogą dźwięki i muzyka stoją tu na bardzo przyzwoitym poziomie), jednak w naszym kraju pobranie go uniemożliwi brak usługi Music w Google Play.  One Tap Hero to świetnie przygotowana gra, która zaskoczyła mnie świetną muzyką, grafiką oraz grywalnością, której zupełnie nie spodziewałem się po formule „one button”. Gra dostępna jest za darmo w Google Play oraz App Store. W przypadku odsłony na urządzenia mobilne od Apple będziemy musieli jednak zapłacić. Jest to jednak kwota niespełna jednego dolara, więc pozostaje się tylko cieszyć, że tak wciągający tytuł nie kosztuje znacznie więcej. Gracze dysponujący Androidem mogą pobrać tytuł za darmo. 