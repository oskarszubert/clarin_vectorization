01.12.2011 Na Androida pojawia się sporo aplikacji, które upiększają zdjęcia poprzez nakładanie na nie filtrów. Spotkałem się nie raz z programami, których filtry symulowały aparaty analogowe. fx camera nie jest tu zatem żadną nowością, wprowadza jednak moim zdaniem powiew świeżości w kwestii wygody interfejsu i jakości zdjęć wyjściowych. fx camera z powodzeniem może zastąpić domyślną aplikację do fotografowania. Posiada sporo opcji, a filtry można wyłączyć – wystarczy wybrać na głównym ekranie opcję Normal. Jedyne, czego tutaj brakuje, to opcja zoomowania. Główny ekran wyświetlany po uruchomieniu narzędzia to pozycje odpowiadające konkretnym filtrom. Są one wyświetlone w formie pionowych wycinków zdjęć, co wygląda naprawdę dobrze, a dodatkowo ułatwia nawigację. Na chwilę obecną program ma wbudowane 5 filtrów: ToyCam, Polandroid, Fisheye, SymmetriCam oraz Warhol. W oknie aplikacji, na głównym ekranie wyświetla się reklama, ale jest świetnie wkomponowana w całą aplikację i nie zasłania obszaru roboczego. Zamiast tego posiada swoje własne miejsce, obok przycisków odpowiedzialnych za konfigurację aplikacji oraz przeglądanie galerii zdjęć. Wśród opcji konfiguracyjnych możemy zarządzać na przykład lampą błyskową – czy ma być uruchamiana automatycznie, czy może w ogóle aparat ma z niej nie korzystać. Jest tutaj także możliwość zmiany folderu z zapisywanymi zdjęciami z stricte przeznaczonego dla aplikacji na domyślną galerię w systemie. Oprócz ogólnej konfiguracji, mamy możliwość manipulowania parametrami poszczególnych filtrów. Aplikacja jest naprawdę dobra i polecam jej instalację każdemu. Jest dostępna za darmo. Zdjęcia w tym opisie zostały wykonane przeze mnie właśnie za pomocą fx camera. 