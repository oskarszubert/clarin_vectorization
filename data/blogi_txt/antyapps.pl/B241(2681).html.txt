19.10.2012 Kto w dzieciństwie chociaż raz nie chciał zostać Ninja? Ninja ma fajne, mroczne ciuchy, dużo białej i miotanej broni, porusza się bezszelestnie, umie karate i w ogóle jest super. Jeżeli nie możesz zostać Batmanem, pozostaje zostanie Ninją. Ale japoński wojownik cienia nie ma łatwego życia, musi nieustannie unikać czyhających na niego niebezpieczeństw, aby móc wypełnić swoją misję. Pora mu w tym pomóc. Ninja Must Die! to gra, w którą można grać prawie bez końca. Jest to dość typowy runner, w którym musimy biec przed siebie i unikać przeszkód, przy okazji zdobywając fanty. Oczywiście gry z tej kategorii wyglądają i działają na wszelkie możliwe sposoby i jeden runner drugiemu niepodobny.  To co urzekło mnie w tej grze, to klimat, grafika i lekkie przymrużenie oka. Graficznie gra na pierwszy rzut oka jest bardzo prosta, nie ma żadnego 3D i niewiadomo jakich efektów specjalnych. Zachowana jest ona raczej w konwencji rysunkowej, od postaci, po prostolinijny tor przeszkód, na przeszkodach kończąc. Ale twórcy Ninja Must Die! postarali się o to, aby nawet tak uproszczony widok był graficznie świetnie dopracowany i tętnił klimatem. W Ninja Must Die! aż chce się grać, a gra cieszy oko.  Rozgrywka jest prosta: jesteśmy shinobi, który musi biec przed siebie do upragnionego celu, po drodze pokonując przeszkody. Nawigacja postacią opiera się na dotykaniu ekranu, a nasz Ninja może podskakiwać, biec pod spodem ścieżki, robić fikołki i tym podobne. Oczywiście biegnie ciągle przed siebie. Po drodze natrafia na przeróżne przeszkody. Fruwające shurikeny, zabójcze pająki, wystrzeliwujące bambusowe piki, miny, kule naszpikowane kolcami, wystające z góry i dołu przeszkody. Musi je omijać albo je przeskakując albo chowając się. Biegnąc może łapać również różnego typu dodatkowe moce, jak chociażby przyśpieszenie, kule ognia i tym podobne. Im dalej dobiegniemy, tym lepszy osiągniemy wynik i doświadczenie podnoszące naszą rangę, dzięki czemu będziemy mogli wykonywać specjalne misje.  Gry jest świetna. Wciąga na długie godziny, nie pozwala się nudzić i wymusza nieustanną koncentrację. Do tego jest ładna graficznie i pełna niespodzianek. Ninja Must Die! to dobry tytuł, którym mogę każdemu polecić. Normalnie gra kosztuje 1,59 euro, ale teraz jest na przecenie i można ją dostać za darmo. Nie ma na co czekać, pora zostać Ninja! Ocena: 5 