20.11.2012 Ach te aplikacje fotograficzne, tyle ich jest, od dodawania efektów w real time, po nakładanie filtrów, skalowanie, nakładanie elementów graficznych, dodawanie tekstów, tworzenie kolaży i chyba tylko same Apple wie, co jeszcze. Twórcy tychże prześcigają się w wymyślaniu filtrów, ciekawych narzędzi czy na design, byle tylko zaciekawić potencjalnych klientów. A i tak potem wszyscy robią zdjęcia za pomocą natywnej aplikacji. Żartuję oczywiście, ale zapewne nie mylę się w tej kwestii szczególnie. Ale ponieważ zawsze lepiej jest poznać niż nie poznać nowe produkty, więc dzisiaj mam dla was kolejną aplikację z kategorii „fotografia”. Aplikacja zwie się Polatax i jest połączeniem edytora zdjęć z edytorem tekstu. Nic szczególnie odkrywczego, mnóstwo jest aplikacji wypełniających jedno, drugie, lub nawet oba zadania, dla których owa produkcja powstała, ale muszę powiedzieć, że Polatax przede wszystkim spodobała mi się ze względu na design, na który nie jestem nieczuły. Po uruchomieniu aplikacji mamy widok na pustą, „papierową” ramkę, w którą, jak nie trudno się domyśleć, musimy wtłoczyć zdjęcie. Owo możemy zrobić aparatem lub pobrać z pamięci telefonu. Gdy już tego dokonamy do wyboru mamy kilka narzędzi do edytowania naszego obrazka. Przede wszystkim możemy edytować samo zdjęcie, wybierając jeden z kilkunastu filtrów, określając jego jasność, kontrast, nasycenie, wyostrzenie, rozmycie czy poprawiając jego tryb. Gdy już poznęcamy się nad zdjęciem możemy również wymienić papierową ramkę. Tutaj do wyboru mamy aż 36 różnych motywów, jednak zachowujących umiar, różniących się między sobą odcieniami. I całe szczęście. Stonowana forma ramek służy wyeksponowaniu tekstu, bo, a jakże, możemy go do naszego zdjęcia dodawać. Aby to zrobić klikamy na przykładowy tekst, co uruchamia nam edytor. W nim możemy wybrać jedną z 60 czcionek (całkiem sporo, nie?), jeden z kilkunastu kolorów, ustalić rozmiar, widoczność i wyrównanie. Aby napisać coś klikamy w specjalną ikonkę, która uruchamia nam formularz ukryty pod główną kartą. Bardzo efektowne, choć nie oryginalne. Oczywiście zdjęcia wysyłamy na serwisy społecznościowe albo zapisujemy na telefonie. I zasadniczo to wszystko. Aplikacja ma spory minus, polegający na tym, że trudno jest przejść z widoku dodawania zdjęcia do widoku narzędzi do edycji. Gdzieś tutaj twórcy chyba się pogubili, ewentualnie ja coś nie zauważyłem. Sama aplikacja, jak wspomniałem, nie odznacza się szczególnie oryginalnymi funkcjami, ale ma bardzo ładny design i jest całkiem szybka. Tylko, czy warta jest prawie 3 euro? Według mnie nie, ale obecnie można ją dostać za darmo, więc polecam do wypróbowania. 