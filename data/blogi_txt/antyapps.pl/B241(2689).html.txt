17.04.2013 Tworzenie i zabawa we własnoręcznie skrojonym środowisku nie jest w przypadku gier niczym świeżym. Na takim schemacie opiera się choćby bijąca od lat rekordy popularności seria The Sims. Autorzy Creatorverse wyszli z podobnego założenia — przede wszystkim nasze własne fantazje. A od tego co skroimy zależy, jak cała zabawa potoczy się dalej. Do naszej dyspozycji dostajemy czyste płótno, które musimy zapełnić dostępnymi narzędziami i kształtami. Te następnie wypełnimy kolorami dostępnymi na zdefiniowanej już palecie barw. Stworzone przez nas obrazy możemy wprawić w ruch, do tego posłużą nam dostępne funkcje takie jak teleport, obrót czy narzędzia pozwalające łączyć obiekty i na zachodzące między nimi interakcje. Kiedy wszystkie funkcje już poustawiamy, klikamy na umiejscowiony w lewym dolnym rogu charakterystyczny trójkąt będący startem, by całość wprawić w ruch. Przygotujcie się jednak na dużo straconych nerwów, nim wszystko przyjmie kształty takie, jakich byście po nich oczekiwali.  Już od początku rzuca się w oczy brak jednego, ale przy takim narzędziu niezwykle istotnego, elementu: samouczka. Wrzuceni na głęboką wodę niespecjalnie wiemy jak się odnaleźć. Wszystko opiera się o ikonki, które może i są po jakimś czasie intuicyjne, jednak kiedy widzimy je po raz pierwszy, to jakoś wyjątkowo czytelne dla mnie nie były. Dopiero znalezione w sieci kursy wyjaśniły mi co gdzie znajdę i jak to wszystko ze sobą działa, bez nich cała zabawa z Creatorverse polegała na klikaniu bez większego ładu i składu oraz próbie odkrycia co do czego służy. Szkoda, bo wierzę, że zniechęciło to wielu twórców którzy mogliby dostarczyć naprawdę wspaniałe prace.  Kiedy już chwilę z programem spędzicie to szybko zorientujecie się, że to naprawdę zestaw fajnych narzędzi, którymi możemy skroić proste mini-gry czy animacje, a następnie — co również jest bardzo istotnym elementem — podzielić się nimi ze światem. Oczywiście z poziomu programu szybko możemy także przejrzeć galerię opublikowanych prac i sprawdzić jakie cuda stworzyli biegli w temacie miłośnicy tej zabawy. Sam byłem bardzo pozytywnie zaskoczony tym co zobaczyłem, szczególną uwagę przykuły dostępne tam różnej maści stoły do pinballa. Oczywiście były to ich najprostsze wersje, bez żadnych dodatków czy nawet zliczania punktów — jedynie czysta rozgrywka, którą udało się stworzyć w edytorze opartym o figury geometryczne i fizykę. Creatorverse to masa świetnej zabawy, która potrafi wyrwać długie godziny z życia, ale — co gorsza — równie szybko potrafi do siebie zniechęcić, przez brak jakiegokolwiek samouczka i duży chaos który panuje tuż po odpaleniu aplikacji. Trzeba także pamiętać, że nie jest to tania zabawa — za sam program musimy zapłacić 4,99$, a do tego dochodzą jeszcze wszelkie dodatki które możemy nabyć w transakcjach wewnątrz aplikacji; wśród nich pełne zestawy najróżniejszych elementów czy funkcji, ale posiadacze systemu Apple wciąż mogą go jeszcze wyrwać w promocji za darmo! Creatorverse dostępne jest zarówno na iOS jak i Androida – w tym drugim przypadku dostępna jest również wersja lite. 