09.02.2013 Gry strategiczne już dawno zadomowiły się na urządzeniach mobilnych. Mission of Crisis niespecjalnie wyróżnia się czymś specjalnie na tle konkurencji, ale jak wiadomo, Google na głównej stronie swojego sklepu z aplikacjami poleca tylko najlepsze produkty. Ponad piętnaście tysięcy osób które oceniło grę na pięć gwiazdek nie może się mylić, prawda?  Pod względem rozgrywki próżno szukać tu jakichkolwiek świeżych rzeczy. Wydajemy polecenia, pozbywamy się kolejnych zastępów wrogów, zabieramy się za kolejną misję. Każdą z nich możemy przejść na trzech poziomach trudności. Na starcie dostęp mamy tylko do najłatwiejszego z nich — normal, jednak tuż po tym jak uda nam się z nim uporać, możemy zabierać się za dwa kolejne. Z każdą planszą wrogowie stają się silniejsi i trudniej jest dobrać im się do skóry, dlatego nie zapominajmy o zabraniu ze sobą na tę wojnę odpowiednich zapasów i przygotowaniu odpowiednich narzędzi do walki. Statystyki broni każdego z bohaterów możemy ulepszać w zamian za zdobywane w wygranych rundach kryształy. Za zarabiane na zabójstwach zombie monety zaś możemy uzupełnić apteczkę, by jak najdłużej trwać w zdrowiu.  W sumie w grze dostępni są czterej bohaterowie. Zaczynamy z dwójką śmiałków, dostęp do pozostałych dostajemy po wykonaniu wyznaczonych misji. Podobnie zresztą jest z innymi strzelbami, nie dość że musimy uskładać na nie odpowiednią ilość kryształów, to jeszcze odblokowują się po wykonaniu wyznaczonej misji. O ile sama zabawa w kotka i myszkę z wrogami jest przyjemna i daje sporo frajdy, o tyle zmuszania nas do powtarzania misji / skorzystania z mikrotransakcji już niekoniecznie. A po kilkudziesięciu minutach zabawy niestety sytuacja będzie już tego wymagać…  Zarówno pod względem grafiki jak i opracowania muzycznego grze nie mogę nic zarzucić. Gorzej sprawa się miała w kwestii sterowania — z jednej strony cieszę się, że jest ono niezwykle precyzyjne, z drugiej — z myślą o mniejszych ekranach — twórcy mogli w okolicach bohaterów dać większą tolerancję. Ci są niewielcy, a często zdarzało mi się kliknąć obok postaci którą chciałem zaznaczyć, przez co poprzedni bohater wracał skąd przyszedł, przekonany, że wskazałem mu nowe miejsce pobytu. Mission of Crisis ogrywałem na smartfonie i było to dość kłopotliwe, choć prawdopodobnie taka przypadłość ginie wraz z powiększaniem ekranu…  GoodTeam robią dobrą robotę nie od dziś. Ich gry cieszą się dużą popularnością i uznaniem wśród miłośników mobilnej rozrywki — nie inaczej jest tym razem, choć jak to zwykle ze mną bywa, nie planuję lokować środków w mikrotransakcjach, dlatego gra po niespełna godzinie trafiła do kosza. Jeżeli jednak nie przeszkadzają Wam wymuszone godziny grindu lub wymiana złotówek na tamtejszą walutę, to Mission of Crisis jest solidną, ładnie prezentującą się produkcją w której przyjdzie nieco pogłówkować nad taktyką zdjęcia kolejnych fal wrogów. Grę można pobrać za darmo na platformie Google Play. 