12.11.2013 Mimo że Tato zawsze powtarzał: „dobry zwyczaj – nie pożyczaj”, na pewno niejednokrotnie łamaliście tę jakże praktyczną radę, wspomagając finansowo znajomych lub samemu korzystając z ich zasobnych w danej chwili portfeli. To normalne, że czasem zdarzy nam się zapomnieć gotówki, nie mieć drobnych, trafić na zepsuty bankomat lub po prostu rozliczać się wspólnie podczas wyjazdu lub wyjścia „na miasto”. W takich sytuacjach bardzo łatwo pogubić się w kwestii tego, co kto komu kupował, kto ile pożyczył oraz ile osób składało się na wspólną kolację. Z pomocą jak zwykle przychodzą mobilne technologie. Aplikacja Splitwise to najlepszy sposób na rozliczanie się ze znajomymi. Jeśli zdarza się wam nie pamiętać o długu po imprezie lub macie znajomych, którzy nie zawsze pamiętają, kiedy pożyczali od was pieniądze, ten program koniecznie powinien znaleźć się w waszych smartfonach. Czytelność i przejrzystość wyróżniają Splitwise od pierwszego uruchomienia. Interfejs jest wygodny w obsłudze, a całość wygląda spójnie. U góry znajduje się pasek menu pozwalający dodawać osoby, które pożyczyły od nas pieniądze lub u których my sami mamy długi. Niżej znajdują się informacje o konkretnych kwotach i ogólnym balansie. Możemy również otworzyć menu boczne, gdzie znajdziemy listę naszych znajomych, opcje oraz wszystkie te funkcje, które można uruchomić z poziomu poziomego menu, o którym wspomniałem wcześniej.  Splitwise umożliwia dodanie pojedynczych dłużników lub całej grupy. W drugim przypadku możemy zdefiniować charakter naszej zbiorowości (np. współlokatorzy lub uczestnicy tej samej wycieczki). Możemy również wybrać, czy nasze rachunki będą dzielone po równo na wszystkich członków grupy lub ręcznie wpisać kwotę, jaką zapłaciły poszczególne osoby. Muszę przyznać, że ta część apki jest naprawdę przydatnym narzędziem i rzeczywiście sprawdza się w życiu codziennym. Szczególnie studenci wynajmujący mieszkania w kilka osób powinni być zadowoleni z aplikacji. Niewielki problem pojawia się, kiedy w aplikacji chcemy dodać dłużnika z naszej książki telefonicznej, przy którego nazwie nie mamy przypisanego adresu e-mail. Nie wiem z czego może wynikać błąd, jednak wybór kontaktu z telefonem (mimo że teoretycznie mamy taką możliwość) nie pozwala nam zapisać całej operacji i informuje nas o błędzie. Oczywiście funkcja przypominania o długu za pomocą poczty e-mail działa tu bez zarzutu i bez wątpienia jest przydatnym narzędziem, jednak książka telefoniczna naszych urządzeń nie zawsze zawiera wszystkie informacje o danym kontakcie, a zdecydowanie łatwiej jest wybrać nazwę z listy niż wpisywać ją ręcznie. Myślę, że twórcy mogliby również pomyśleć o możliwości przesyłania przypomnień za pomocą smsów.  Splitwise zrobił na mnie bardzo dobre pierwsze wrażenie, jednak spędzając z aplikacją nieco więcej czasu, dostrzegłem kilka braków. Mam nadzieję, że w przyszłości aplikacja będzie się dalej rozwijać, a wspomniane niedoskonałości zostaną naprawione. Szkoda byłoby zmarnować potencjał narzędzia, które jest naprawdę wygodne w obsłudze i wymaga jedynie kilku poprawek. Apkę można pobrać na urządzenia z systemem Android oraz iOS. 