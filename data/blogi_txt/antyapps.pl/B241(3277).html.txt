16.07.2013 Znacząca większość z nas zapewne nie potrzebuje takich narzędzi, jak PrimeCalc. Jest to bowiem rozbudowany kalkulator naukowy z imponującą liczbą 70 różnych funkcji. Dla studentów kierunków ścisłych oraz osób wykonujących skomplikowane obliczenia na co dzień może się jednak okazać bardzo cenny. Jak się spisuje w praktyce? PrimeCalc to aplikacja autorstwa polskiego developera, choć niestety polskiego języka tutaj nie uświadczymy. Najwyraźniej twórca wyszedł z założenia, że matematyka jest językiem uniwersalnym. Ogólnie rzecz biorąc kalkulator po uruchomieniu wygląda dość niepozornie. Oczywiście znajdziemy tutaj szereg dodatkowych przycisków, typowych dla kalkulatorów naukowych. Czy to wszystko, na co stać aplikację? Oczywiście, że nie.   Sekret tkwi w tym, że aby dostać się do bardziej zaawansowanych funkcji konieczne jest przytrzymanie palcem wybranych przycisków. W ten sposób uzyskamy dostęp do funkcji, stałych oraz zmiennych. Co istotne, użytkownik może sam je definiować, co pozwala tworzyć naprawdę rozbudowane równania oraz obliczenia. Kalkulator potrafi radzić sobie również z macierzami, wektorami i zbiorami, a także przeprowadzać na nich działania. Nie straszne są mu też całki oraz pochodne. Wygląda to jak piękny matematyczny sen, w którym to smartfon jest naszym mózgiem odpowiadającym za obliczenia. I rzeczywiście byłoby tak, gdyby nie kilka kwestii. Przede wszystkim dość problematyczny może być interfejs, który na mniejszych wyświetlaczach nastręczy zapewne sporo problemów. Na dużym Nexusie 4 tego nie zaobserwowałem, ale widać, że niektóre polecenia są bardzo małe i naciśnięcie ich palcem na pewno proste nie będzie. Brakuje tutaj również przeliczania podanych wartości na różne systemy, jak binarny czy heksadecymalny. Na pewno doceniliby to informatycy, którzy nierzadko muszą się do tego uciekać. Szkoda też, ze autor nie zdecydował się wykorzystać atutów interfejsu Holo i nie wprowadził białej wersji kolorystycznej kalkulatora. Ciemna jest na pewno użyteczna, ale w pewnych warunkach może utrudniać pracę.   PrimeCalc to bardzo rozbudowany produkt, który z całą pewnością zasługuje na uznanie. Przed autorem jednak jeszcze sporo pracy. Przede wszystkim warto pomyśleć o bardziej elastycznym interfejsie (być może praktyczny okazałby się podział na ekrany, jak ma to miejsce w kalkulatorze wbudowanym w CyanogenModa) oraz kilku funkcjach, jak przeliczanie wartości na różne systemy liczbowe. Miło by było zobaczyć tutaj też język polski. Co prawda aplikacja nie jest aż tak rozbudowana by angielski sprawiał jakiekolwiek problemy. Ale to też tym lepiej dla autora, który nie będzie miał dużo pracy podczas jej tłumaczenia. 