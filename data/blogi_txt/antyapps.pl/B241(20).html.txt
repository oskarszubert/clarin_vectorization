29.11.2012 500px to serwis często określany następcą Flickra. Za jego pomocą można dodawać swoje prace i dzielić się nimi ze społecznością fotografów. Warto zaznaczyć, że nie jest to serwis typu Instagram i stawia się w nim nacisk na naprawdę dobre prace. Konto na serwisie można założyć za darmo, ale aby w pełni korzystać z wszystkich jego zalet, trzeba zapłacić za konta Premium. Do tej pory 500px trafił na Androida i na iPada, ale w końcu również iPhone doczekał się tej aplikacji. Jak wygląda i działa 500px na smartfonie? Po zalogowaniu się do aplikacji dostajemy stream zdjęć poukładanych na planie siatki, które możemy oczywiście wyświetlać na ekranie. Po kliknięciu w dane zdjęcie możemy zobaczyć, kto jest jego autorem i z tego poziomu przejść do jego profilu, a samo zdjęcie możemy komentować, polubić i pokochać (bo chyba za to odpowiada owo serducho). Dodatkowo danym zdjęciem możemy się podzielić przez social media, jak również wyświetlić dane o nim, czyli, jakim sprzętem zostało zrobione, kiedy, etc.  Wracając do głównego widoku. Mamy tutaj górną belkę menu, z poziomu której możemy filtrować lub wyszukiwać zdjęcia. Oprócz tego aplikacja ma centrum powiadomień no i oczywiście główne menu, odsyłające albo do naszego streamu, albo profilu, albo do zdjęć całej społeczności. W naszym streamie zobaczymy zdjęcia tych osób, które obserwujemy. Z kolei profil pokazuje informacje o nas, nasze zdjęcia, informacje o naszym sprzęcie, liczbę obserwujących i tym podobne statystyki. Co ciekawe, nie można dodawać zdjęć z poziomu telefonu, a więc w 500px nie znajdziemy sweetaśnych, iphonowych fotek. Można je dodawać tylko za pośrednictwem strony www. Sama aplikacja jest bardzo dobrze przygotowana. Podoba mi się to minimalistyczne menu, chociaż fakt, że w zależności od karty zmieniają się jego elementy, może być mylący. Poza tym aplikacja działa naprawdę szybko i płynnie. Niestety, rozczarowuje jakość zdjęć wyświetlanych za pomocą tej aplikacji. Ale jest to wina po prostu małego ekranu, który nie radzi sobie ze zdjęciami w dużej rozdzielczości. Jeżeli jesteście fanami fotografii i robicie zdjęcia oraz korzystacie z serwisu 500px, to warto pobrać również tę aplikację, aby mieć zawsze dostęp do swoich zbiorów i móc przeglądać prace innych. Jako klient serwisu, aplikacja sprawdza się nie najgorzej. 