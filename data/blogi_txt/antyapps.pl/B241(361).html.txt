08.08.2012 Aweditorium to jeden z pierwszych programów, które zagościły na moim iPadzie po jego kupnie. Aplikacja trafiła do mnie przypadkowo, ale została… do dziś, okazała się bowiem praktycznie niewyczerpanym źródłem muzyki alternatywnej podanej w bardzo oryginalnej szacie. Co więcej, Aweditorium jest niezwykle efektowne i wspaniale nadaje się do prezentacji możliwości dzisiejszych urządzeń mobilnych. Uruchamiając Aweditorium rozpoczynamy swego rodzaju podróż po muzycznym świecie. W wyprawie będzie towarzyszyć nam mapa, która jest jednocześnie głównym ekranem aplikacji. Najlepsze w tym wszystkim jest to, że brak tutaj wytyczonej trasy – tylko od użytkownika zależy, w które rejony muzycznego uniwersum się uda. Program przeznaczony jest w głównej mierze dla osób poszukujących. Chcesz poznać nowego wykonawcę, usłyszeć melodię, której nigdy nie słyszałeś – uruchom Aweditorium. Baza aplikacji obejmuje głownie szeroko rozumianą alternatywę, znajdziemy też trochę tradycyjnego rocka, nieco elektroniki i szczyptę wykonawców folkowych. Ogromną zaletą jest to, że artyści, którzy znaleźli się na ogromnej muzycznej „ścianie-scenie” nie należą do bywalców stacji radiowych. W 99% znajdziemy tutaj zespoły i solistów, na których świat się jeszcze nie poznał ( i wielu przypadkach zapewne nigdy się nie pozna, bo są po prostu kiepscy).  Bardzo ciekawie prezentuje się ekran odtwarzania w Aweditorium. Jest nim zdjęcie wybranego zespołu/muzyka, na którym podczas trwania utworu prezentowany jest jego tekst. Zamiast tekstu użytkownik może wybrać wyświetlanie ciekawostek o przesłuchiwanym w danym momencie artyście – w tym celu wystarczy dotknąć ekranu iPada. Twórcy zadbali również o integrację z serwisem kojarzonym m.in. z udostępniania teledysków muzycznych – YouTube. Dzięki temu z poziomu Aweditorium możemy obejrzeć klipy wykonawców znalezionych za pomocą aplikacji oraz oglądnąć wywiady z muzykami.  Ilość muzyków dostępnych za pośrednictwem Aweditorium robi ogromne wrażenie – do dziś nie udało mi się przesłuchać wszystkich wykonawców, a mam ich na koncie już grubo ponad 1000. Aplikacja dostępna jest w AppStore za darmo. Skorzystają jedynie posiadacze tabletów Apple’a. Ocena: 5- 