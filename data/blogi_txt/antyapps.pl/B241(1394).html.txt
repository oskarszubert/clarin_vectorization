18.12.2012 Któż nie korzysta z Facebooka na swoim urządzeniu mobilnym? Jednak, tak jak sam serwis, tak i aplikacja do obsługi FB potrafi wprowadzić wiele zamieszania, a to wszystko przez to, że nieustanny potok napływających wpisów jest czasami nie do ogarnięcia. Dlatego pojawia się coraz więcej aplikacji próbujących wprowadzić nieco porządku w ten chaos. Taką aplikacją jest Gabi, która stara się posortować, poukładać i wyświetlić najbardziej interesujące informacje z naszego facebookowego konta i dostarczyć nam przynajmniej raz dziennie podsumowanie wpisów wartych uwagi, a przy okazji uczy się naszych preferencji, aby dostarczać jak najlepiej dobrany content. Jak działa ta aplikacja? Filtruje wpisy pojawiające się w naszym streamie i dzieli je na szereg wybranych kategorii. Możemy więc przeglądać tylko ostatnie zdjęcia, statusy, newsy, wideo, wpisy związane z muzyką, programami telewizyjnymi, filmami czy książkami. Pokazuje również wpisy dotyczące wydarzeń, urodzin, od popularnych znajomych czy z grup. Oczywiście możemy wyświetlać wszystko na raz w jednym streamie. W niektórych kategoriach wpisy są jeszcze głębiej segregowane. Na przykład w przypadku zdjęć możemy wyświetlać te wpisy, które aplikacja uznała za najlepsze, najbardziej inspirujące, zobaczyć osoby, które skomentowały nasze zdjęcie i które dokładnie foty się komentarza doczekały, lub te, które nasze zdjęcia polubiły. Bardzo podobnie działa to w przypadku chociażby statusów. Dany wpis możemy oczywiście polubić lub go skomentować. Warto również wspomnieć, że aplikacja pod względem designu prezentuje się bardzo dobrze, postawiono duży nacisk na ekspozycję elementów graficznych wpisów. Choć aplikacja domyślnie przesyła nam jedno podsumowanie dziennie, można zmienić tę liczbę w ustawieniach. Ale nie wszystko jest idealne niestety. Przede wszystkim penetracja wpisów jest dość płaska, a niektóre kategorie nie mają większego sensu. W przypadku grup można tylko wyświetlić nasze grupy oraz kto w nich uczestniczy, ale na wpisy z nich nie mamy co liczyć. Również nie mamy za pomocą tej aplikacji dostępu do fanpage’y, swoich i obcych. Aplikacji zdarza się również wysypać od czasu do czasu, szczególnie przy komentarzach. Mam mieszane uczucia w związku z Gabi. Z jednej strony wizualnie aplikacja jest naprawdę dobrze zrobiona, poza tym zaoferowane filtry są całkiem użyteczne, szczególnie, jeżeli chcemy przeglądać multimedia. Z drugiej strony aplikacja filtruje dość powierzchownie. Na pewno jest to ciekawy produkt i można go wypróbować, zwłaszcza, że obecnie jest za darmo. 