27.12.2013 Tradycji stało się zadość – jak co roku przygotowaliśmy dla Was zestawienia najlepszych gier i aplikacji wydanych w przeciągu ostatnich dwunastu miesięcy. O najciekawszych mobilnych grach na iOS popołudniu napisze Kamil, ja natomiast przygotowałem listę najlepszych tegorocznych aplikacji zaprojektowanych z myślą o użytkownikach iPadów i iPhone’ów. Tweetbot 3  Z okazji premiery iOS7 całkowitej przebudowy doczekała się bezkonkurencyjna aplikacja do obsługi Twittera. Co prawda styl, w jakim twórcy zaprezentowali nową wersję nie każdemu przypadł do gustu (zamiast bezpłatnej aktualizacji dostaliśmy całkowicie nowy, płatny program), ale nie umniejsza to faktu, że Tweetbot 3 wymiata pod każdym względem. W AppStore znajdziecie wersję przeznaczoną dla iPhone’a, wersja tabletowa jest w przygotowaniu. PicTapGo  Zaprezentowana z początkiem roku PicTapGo to jedna z moich ulubionych mobilnych aplikacji fotograficznych. Program wyróżnia się pomysłowym interfejsem, prostotą działania, naprawdę ciekawymi i nie przesadzonymi filtrami oraz szybkością działania. Niewątpliwą zaletą PicTapGo są również fotografie, które powstają z jej udziałem – aplikacja nie wpływa znacząco na jakość zdjęcia, a nie jest to wcale regułą jeżeli chodzi o programy do nakładania filtrów dostępne w AppStore. The Human Body by Tinybop  Aplikacje edukacyjne skierowane do najmłodszych rosną w siłę. Jednym z przykładów może być znakomity interaktywny atlas anatomii człowieka skierowany do młodszych użytkowników. The Human Body by Tinybop, choć uniwersalny, najlepiej sprawuje się na tabletach. Niezwykle ciekawym patentem wyróżniającym aplikację od Tinybop jest specjalne konto rodzica umożliwiające śledzenie poczynań dziecka – informacje o postępach w poznawaniu ludzkiej anatomii rodzic może dostawać na skrzynkę mailową lub kontrolować je w specjalnym profilu stworzonym w aplikacji. Yahoo! Weather Aplikacje pogodowe to jedna z najpopularniejszych kategorii w AppStore. Każdego roku pojawia się przynajmniej kilka naprawdę ciekawych programów tego typu. Konkurencja jest ogromna przez co zaistnieć w tej kategorii jest niezwykle ciężko. W mijającym roku sztuka ta dała się z całą pewnością Yahoo!, które zaprezentowało Yahoo! Weather – pogodynkę przeznaczoną na iPhone’a oraz iPada. Pełnoekranowa stacja meteorologiczna prezentuje się przepięknie, a to za sprawą fantastycznych zdjęć pobieranych z serwisu Flickr oraz stojących na najwyższym poziomie animacji. Cells by KIDS DISCOVER  Kolejna po The Human Body by Tinybop aplikacja edukacyjna skierowana do najmłodszych w tegorocznym zestawieniu. Głównym tematem ponownie ciało człowieka, tym razem jednak nieco bardziej drobiazgowo, a dokładniej – na poziomie komórkowym. Cells by KIDS DISCOVER to znakomicie przygotowana interaktywna aplikacja. której zadaniem jest przybliżenie użytkownikowi świata komórek. Strona wizualna programu zachwyca i choć sama aplikacja mogłaby być nieco bardziej rozbudowana, to ze względu na treść i dopracowanie najdrobniejszych szczegółów jest to tegoroczna pozycja obowiązkowa nie tylko dla osób, które pasjonują się biologią. Fotopedia Reporter  Fotopedia to cała seria aplikacji prezentujących fantastyczne fotografie z najdalszych zakątków świata. Zdecydowanie najciekawszym przedstawicielem całego cyklu jest Fotopedia Reporter, czyli program, umożliwiający nam nie tylko oglądanie ciekawych reportaży, ale pozwalający również ich tworzenie. Program jest bardzo prosty w obsłudze, a kreowanie własnych historii przy jego pomocy daje sporo radości. Fotopedia Reporter dostępny jest tylko na iPada. Sound Uncovered  Sound Uncovered to prawdopodobnie najciekawsza aplikacja w tegorocznym rankingu. Ta interaktywna książka zaprojektowana z myślą o tablecie wprowadzi Cię w świat dźwięku, złudzeń słuchowych i niezwykłych zjawisk akustycznych. Program jest nie tylko niezwykle ciekawy, ale także fantastycznie wykonany oraz darmowy. Tegoroczna pozycja obowiązkowa. Reeder 2  Po zamknięciu Google Reader i wycofaniu z AppStore jednego z najlepszych programów do jego obsługi czyli Reedera w środowisku osób korzystających z RSS zapanowała panika. Na gwałt szukano alternatyw, niestety niewiele z nich było w stanie zaoferować podobną jakość obsługi co wspomniany Reeder. Na szczęście twórca Reedera – Silvio Rizzi nie spoczął na laurach i przygotował całkowicie nową wersję swojej aplikacji. Reeder 2 spełnił oczekiwania i jest w mojej opinii jednym z najciekawszych dostępnych programów do czytania artykułów znalezionych w internecie. Reeder 2 możecie pobrać stąd. Vine  Zaprezentowane z początkiem roku Vine było całkowicie nowym doświadczeniem. Kilkusekundowe filmiki okazały się strzałem w dziesiątkę i pomysłem, który wprowadził sporo zamieszania. Aplikacja Vine na iOS to dobrze wykonany, prosty w użyciu i bezpłatny program. Jedna z najważniejszych aplikacji mijającego roku. VSCO Cam Aplikacja fotograficzna, z której nie miałem okazji osobiście korzystać – mimo tego, efektów jej zastosowania widziałem już mnóstwo. Program stał się w ostatnich miesiącach niezwykle popularny. W sumie nie ma czemu się dziwić – fotografia mobilna zdobywa popularność w ogromnym tempie, a zdjęcia przygotowane z pomocą VSCO prezentują się naprawdę ciekawie. VSCO Cam dostępne jest za darmo, zapłacimy natomiast za dodatkowe filtry i efekty. 