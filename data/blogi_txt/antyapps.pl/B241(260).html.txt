31.10.2013 Kolejny obfity miesiąc dla Windows Phone. Z trudem wybraliśmy 16 najciekawszych aplikacji i gier recenzowanych w ostatnim miesiącu, a to i tak nie oznacza, że pozostałe były słabe. Choć mobilne kafelki wciąż pozostają w tyle za iOS i Androidem, naprawdę nie mają się czego wstydzić w nadrabianiu braków, a zarazem z ciekawymi premierami. Zapraszamy to przeglądu. moBilet Aplikacja do obsługi biletów komunikacji miejskiej, za miejsca parkingowe, a w przyszłości także bilety kolejowe. SkyCash doczekał się solidnej konkurencji, która choć nie zachwyca wykonaniem i posiada kilka błędów, to w swoje docelowe zadanie wypełnia bardzo dobrze. Phototag  Dzięki tej aplikacji nasze zdjęcia nabiorą wyrazu. Za jej pomocą dodamy do nich dane o pogodzie, lokalizacji, jedzeniu i kilku innych detalach, co pozwoli nam przygotować bardzo ciekawą pamiątkę, zwłaszcza do dzielenia się z innymi osobami. Ładny i przemyślany interfejs, sprawia że z Phototag korzysta się intuicyjnie i przyjemnie. Polecam każdemu miłośnikowi robienia zdjęć smartfonem. Aplikacja ma nawet dodatkowe wsparcie dla programu 6tag. Zombie Derby Dobry przykład na to jak robić proste i miodne gry o Zombie. Tak naprawdę w tej grze to nie one są naszym przeciwnikiem, ale odległość do mety i sama trasa przejazdu. Gra oferuje kilka pojazdów wraz z możliwością szerokiej rozbudowany, a do tego 5 tras. Jest też męcząca mikropłatność, która sprawia że po pewnym czasie grę musimy odstawić na kilka godzin (czas wymagany do odnowienia paliwa). Błąd, który w pierwszej wersji uniemożliwiał zakończenie 2 planszy i obniżył ocenę końcową został naprawiony. Simpulls  Idealna propozycja dla fanów gier logiczno- zręcznościowych. Sprytnie miesza kilka gatunków sprawiając, że czuć od niej powiew świeżości. Dzięki dobrze dopasowanemu poziomowi trudności gra nie zniechęca, zarazem potrafi być wyzwaniem, zwłaszcza w późniejszych planszach. A to wszystko za darmo, opakowane w ładną oprawę graficzną. Maxthon  Kolejny po UC Browser godny konkurent Internet Explorera. Na chwilę obecną jedyna przeglądarka na Windows Phone posiadająca synchronizację ulubionych z odpowiednikiem na komputery stacjonarne. To jej główna zaleta. Nie zachwyca ilością pozostałych opcji, czasem miewa też problem ze stabilnością, ale broni się ciekawym interfejsem. Zdecydowanie warto śledzić jej rozwój i spróbować zarówno wersji mobilnej jak i desktopowej. Benji Bananas Przykład na to jak wciągające mogą być gry oparte na jednym przycisku, czyli dotykaniu ekranu w odpowiednim czasie. Sterujemy poczynaniami małpy, a naszym zadaniem jest dotarcie jak najdalej w głąb puszczy, przy okazji zbierając jak najwięcej bananów. To za nie kupujemy dodatki, odblokowujemy poziomy itp. Gra posiada mocno rozwinięty aspekt mikropłatności, ale nawet bez niej zapewnia sporo dobrej zabawy. Bard  Jedna z najlepszych aplikacji do słuchania audiobooków. W sprytny sposób radzi sobie z ograniczeniami systemu, a gdy już dodamy do kolekcji książkę, to ilością opcji i możliwości wygrywa nawet z audioteką. W połączeniu z ładnym interfejsem otrzymujemy aplikację niezbędną dla każdego miłośnika słuchania audiobooków. Music Import Prosty program za pomocą którego wyszukamy w sieci piosenkę i dodamy ją do naszej kolekcji w telefonie. Dzięki wbudowanym narzędziom możemy edytować podstawowe dane o utworzy, przypisać do niego okładkę, edytować tytuł i autora. Warspear Online Kolejne po Tibi i Order   Chaos MMO RPG na Windows Phone. To co wyróżnia Warspear na ich tle to rozbudowana multiplatformowość. Gra jest dostępna na Androida, iOS, Windows Mobile, Windows Phone, a nawet klasycznego Windowsa. Na każdym z tych systemów mamy dostęp do swojego konta i możliwość rozwijania tej samej postaci. Oczywiście darmowy model dystrybucji wymusza mikropłatność, ale przynajmniej na początku zabawy nie jest ona zbyt mocno odczuwalna. Manuganu  Październik był dobrym miesiącem dla fanów runnerów. W Manuganu akcję obserwujemy z boku, a rozgrywce najbliżej do tego co znamy z Raymana. Wraz z kolejnymi poziomami odkrywamy nowe ruchy i sposoby na pokonanie przeszkód. Bardzo ładna oprawa, połączona z dynamiczną muzyką oraz ciekawie wykonanymi poziomami sprawia, że pieniądze wydane na Manuganu to bardzo dobry zakup. Lockscreen Texter  Pomimo systemowych przypomnień i kalendarzy zdarza się Wam zapomnieć o ważnych rzeczach? Może warto zapisać je na ekranie blokady, wtedy na pewno będzie mieli je na oku. :) Właśnie w tym ma nam pomóc Lockscreen Texter. Dzięki prostemu edytorowi tekstu, możemy dopasować go do specyfiki naszego ekranu oraz zadania które chcemy zapisać. A to wszystko za darmo. Design Me Niezwykle ładna, ale i praktyczna aplikacja do zarządzania naszymi zadaniami i planem dnia. Notatki, kalendarz, pogoda a nawet alarmy, to wszystko jest dostępne z jej poziomu. Rozbudowana wersja demo pozwala na zapoznanie się z wszystkimi możliwościami programu przed jego zakupem. Kinoplex.pl  Windows Phone jest jedynym systemem na który trafiła aplikacja kinoplex. Za jej pomocą otrzymujemy dostęp do bazy filmów w serwisie o tym samym tytule. Sporo z nich możemy oglądać za darmo, bez potrzeby zakładania konta. Wystarczy pobrać aplikację, obejrzeć reklamą i już możemy skupić się na filmie. Pocket Army    RPG z domieszką strategii w lekkiej i strawnej formie. Przedstawiciel popularnej grupy gier darmowych, ale w całości opartych na mikropłatności. Na szczęście moment całkowitego odbicia się przychodzi późno, tak więc można z nią spędzić sporo miłych chwil, nie wydając ani złotówki. Glance Background  Prosta aplikacja przeznaczona dla telefonów Lumia. Od jakiegoś czasu posiadają one opcję wyświetlanie godziny na zablokowanym ekranie, a dzięki Galnce Background możemy tam umieścić także grafikę. Zwłaszcza to dołączone do programu prezentują się ciekawie, choć za pomocą wbudowanego łatwo stworzymy własne. Rail Rush  Runner dobrze znany z innych platform, a nawet stron www. Najbliżej mu do Temle Run. Niestety autorzy zastosowali w nim bardzo męczący model mikropłatności, dzieląc przedmioty na dwie grupy: dostępne za monety zdobyte w grze i dostępne tylko za prawdziwe pieniądze. Tak więc niezależnie od tego jak dużo będziemy grali, niektórych plansz, postaci, ulepszeń nie uzyskamy bez wydania pieniędzy. Szkoda, bo sama gra jest wykonana bardzo dobrze, jest miłą odmianą od serii Temple Run która do tej pory nie miała konkurencji na Windows Phone. Polecamy także nasze rankingi Najlepsze aplikacje na Windows 8/RT #4 Najlepsze aplikacje na Windows 8/RT #5 