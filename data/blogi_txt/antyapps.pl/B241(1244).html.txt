10.12.2012 Gdy kilka tygodni temu pisałem o Falconie, rozbudowanym widżecie Twittera dla Androida, moim największym zarzutem w stosunku do niego było to, że jest właśnie tylko dodatkiem na pulpit, a ja z takowych raczej nie korzystam i cenię sobie solidne aplikacje. Twórcy dopieszczając swój widżet do maksimum ruszyli dalej i dostarczyli nam tym razem pełny program — Falcon Pro. Jak we wszystkich aplikacjach do Ćwierkania naszą przygodę rozpoczynamy od zalogowania się na nasze konto i przyznanie odpowiednich uprawnień. Dalej Falcon Pro pyta nas, czy chcemy zaimportować nasze interakcje i garść wpisów, czy zacząć z czystą kartą. Jako że jestem sentymentalny i często wdaję się w dyskusje także na Twitterze, naturalnie wybrałem tę pierwszą opcję — i mogłem już cieszyć się nowym klientem do obsługi Ćwierkacza. W kwestii interfejsu nie spodziewajcie się jakiś kolosalnych zmian w stosunku do tego co twórcy zaproponowali przy opisywanym wcześniej na łamach AntyApps widżecie. Górna belka to miejsce w którym znalazło się na miejsce na oznajmienie nam ile tweetów jesteśmy w tyle, tuż obok zaś wieści związane z ćwierknięciami w których o nas wspomniano oraz ikonkę pozwalającą na skomponowanie nowej wiadomości. Większą część okna, jak się pewnie domyślacie, zajmują wpisy osób które obserwujemy — nic więcej, taka zresztą chyba jest odwieczna strategia tego serwisu mikroblogowego — aby tylko nie przegiąć. Gestami przesunięcia palca w prawą i lewą stronę ekranu otrzymujemy dostęp do dwóch kolejnych elementów: menu (inny sposób nawigacji między naszą tablicą obserwowanych, miejscem ze wzmiankami, prywatnymi wiadomościami, ulubionymi ćwierknięciami, wyszukiwarką oraz dostępem do ustawień) oraz list. Myślę, że żadnego z nich specjalnie tłumaczyć nie trzeba — kto korzystał z tego serwisu społecznościowego zdaje sobie sprawę z tego, że to cały on, a jednocześnie punkt obowiązkowy w każdej aplikacji do jego obsługi. Falcon Pro w menu nie zaskakuje tak szeroką gamą możliwości związanych z dostosowaniem go do naszych potrzeb, szczególnie w kwestii dostosowania wyglądu. Możemy jedynie zmienić elementy takie jak format wyświetlania daty, częstość odświeżania i dostarczania powiadomień etc. O ingerencji w design jak w przypadku widżetu możemy zapomnieć, nie wyjdziemy poza ciemnoszary, standardowy schemat. Tym co wyróżnia aplikację na tle choćby oficjalnego klienta, jest dostarczanie wieści o nieprzeczytanych ćwierknięciach wraz z ich liczbą nie tylko wtedy, kiedy o nas wspominano. Ciekawa funkcja, co pół godziny miałem swoją 140-znakową prasówkę. Na minus natomiast z pewnością zaliczę format wiadomości prywatnych, które nie są grupowane w czaty, a widzimy je jako posegregowany chronologicznie zestaw ćwierknięć. Falcon Pro to interesująca alternatywa dla tych, którzy mają dość najpowszechniejszego, oficjalnego, rozwiązania. Problem polega na tym, że nie jestem przekonany czy „inaczej” znaczy „lepiej”. Jak już niejednokrotnie wspominałem, w tamtym niczego mi nie brakuje, a jako że preferuję ciemne napisy na jasnym tle, to jest on też dla mnie o wiele czytelniejszym — no i co pewnie dla wielu okaże się decydujące — darmowym wyborem, za Sokoła przyjdzie nam zapłacić nieco ponad 3 złote. 