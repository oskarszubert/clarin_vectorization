23.04.2013 Dzieci to bardzo nietypowa grupa użytkowników smartfonów, jednak to z myślą o nich i ich rodzicach powstaje coraz więcej nowych gier i aplikacji. Jedną z nich jest Baby Lullaby, która ma nam pomóc w skupieniu uwagi dziecka i stworzeniu odpowiedniego klimatu do snu. Interfejs aplikacji przypomina zabawki, które to po pociągnięciu za wystające z nich linki, zaczynają grać określoną melodię. Możemy wybierać pomiędzy jednym z 24 wzorów zabawek oraz 14 melodiami. Najciekawiej prezentuje się możliwość nagrania swojej własnej kołysanki, głosu. Wystarczy wybrać opcję nagraj, odśpiewać lub też powiedzieć coś do mikrofonu, a następnie ustawić jako dźwięk dla wybranego zwierzaka  Będzie to pomocne zwłaszcza przy dzieciach, które bardzo mocno są związane z głosem swoich rodziców. Niestety telefony z systemem Windows Phone, nie są zbyt przyjazne dla najmłodszych. Ich dotykowe klawisze w panelu dolnym potrafią irytować dorosłych, a co dopiero dzieci, którym co chwila przerywana jest zabawa. W tym przypadku dziecko nie musi aktywnie korzystać z aplikacji, jej celem jest wręcz uśpienie malucha. Jednak w razie potrzeby możemy ustawić aplikację w taki sposób, że grane dźwięki zostaną podpięte pod systemowy odtwarzacz. Dzięki temu będziemy mogli spokojnie zablokować urządzenie i oddać je w ręce naszej pociechy. Interfejs jest bardzo przyjemny i poza postaciami zabawek oferuje animowane tła, które mogą okazać się pomocne w usypaniu. W opcjach możemy zmienić kolor tła jak i długość trwania melodii. Jedyne zastrzeżenie mam do jakości dźwięków. Nie jest zła, ale mogłaby być zdecydowanie lepsza.  Baby Lullaby posiada darmową wersję próbną z kilkoma zwierzakami oraz dźwiękami. Dzięki temu sami możemy oddać program w ręce najlepszych testerów, czyli naszych dzieci. Jeżeli aplikacja przypadnie im do gustu, za pełną wersję będzie trzeba zapłacić 5,49zł. 