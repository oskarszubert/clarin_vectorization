05.11.2013 Ty, Twój przeciwnik, dwa rewolwery i komenda sędziego „Do strzału, gotowi.. … ….BANG„! Głośny huk wystrzału, lekki odrzut i strużka dymu unosząca się z lufy pistoletu. Twojego. Znowu Ci się udało – zareagowałeś błyskawicznie, sprawniej sięgnąłeś po broń i szybciej pociągnąłeś za spust. Twój przeciwnik okazał się wolniejszy i zdecydowanie mniej doświadczony. Czy kolejnym razem szczęście również Ci dopisze? Ready Steady Bang to prosta gra zręcznościowa oferująca tryb rozgrywki jednoosobowej oraz możliwość zabawy dwóch graczy na jednym urządzeniu. Słowo „prosta” odnosi się tutaj do zasad rozgrywki oraz grafiki (a raczej jej namiastki), a nie do poziomu trudności, który w trybie zabawy dla pojedynczego gracza jest nad wyraz wymagający (potrafi być taki również w trybie dla dwóch graczy, o ile zadbamy o odpowiedniego przeciwnika).  Naprzeciwko siebie stają dwa zbitki pikseli. Dosłownie, bo bohaterowie Ready Steady Bang nie są niczym więcej. Ich prostotę podkreśla minimalistyczna sceneria, którą stanowi… białe tło. Praktycznie nieistniejąca oprawa wizualna tytułu okazuje się strzałem (BANG!) w dziesiątkę. Podobnie sprawa ma się z dźwiękiem wydobywającym się z głośników. Podczas rozgrywki usłyszymy jedynie trzy komunikaty: „ready„, „steady” i „bang” oraz (następujący zazwyczaj ułamek sekundy po tym ostatnim) odgłos wystrzału.  Jak się okazuje zaledwie tyle wystarczy do stworzenia miodnej, wciągającej jak diabli i wymagającej gry. Przymiotniki te odnoszą się rzecz jasna do trybu wieloosobowego, gdyż w tego typu produkcjach rozgrywka z komputerowym przeciwnikiem raczej nie jest tym, co tygryski lubią najbardziej. Zabawa z komputerem świetnie sprawdza się natomiast jako trening przed „prawdziwym” pojedynkiem.  Wygranie starcia z przeciwnikiem sprowadza się do szybkości reakcji gracza po usłyszeniu (i zobaczeniu na wyświetlaczu) komendy „bang”! Pacnięcie w ekran skutkuje strzałem – zwycięzca może być tylko jeden. Przegrany efektownie osuwa się na ziemię. Ready Steady Bang to świetna propozycja dla dwóch graczy. Gra jest szybka, rządzi się prostymi zasadami i do końca dzisiejszego dnia dostępna jest za darmo:) Aplikacja dostępna jest również w wersji na urządzenia z systemem Android. 