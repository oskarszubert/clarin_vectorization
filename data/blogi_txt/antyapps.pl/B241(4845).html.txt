16.11.2011 Remote Desktop to polska aplikacja dzięki której z poziomu przeglądarki uzyskujemy możliwość zarządzania naszym smartfonem. Z odpowiedniego panelu mamy dostęp do listy kontaktów, wiadomości, w tym odbieranie wiadomości na żywo, zakładek czy wykazu połączeń. Pomimo kilku braków narzędzie jest naprawdę rewelacyjne i z pewnością zyska sobie sporą popularność. Aplikacja ta działa bez jakiegokolwiek dodatku instalowanego na desktopie, czyli zakładam, że serwer odpowiedzialny za interfejs znajduje się w całości na telefonie. Dziwi to tymbardziej, że Remote Desktop zajmuje jedynie około 700 kilobajtów. Po uruchomieniu aplikacji na telefonie, wyświetla ona adres IP telefonu w danej sieci WiFi oraz hasło dostępowe do interfejsu usługi. Z poziomu tego narzędzia możemy jeszcze zmienić jego konfigurację lub wyłączyć serwer. Wśród opcji konfiguracyjnych znajduje się na przykład możliwość wyświetlania tapety ze smartfona w interfejsie desktopowym. Podany przez program adres IP musimy wpisać w przeglądarkę komputera podpiętego do tej samej sieci WiFi co telefon, a następnie podać hasło. To wszystko. Sam interfejs nie jest jeszcze do końca dopracowany. Remote Desktop mogę porównać z powodzeniem do TexDro. Obie usługi są rewelacją – i choć nie są jeszcze w pełni ukończone, już teraz wiem, że mają przed sobą świetlaną przyszłość. Do czego może nam się przydać Remote Desktop? Z pomocą tego narzędzia uzyskujemy dostęp do galerii zdjęć z możliwością prostej ich obróbki (obracanie), do terminala, zainstalowanych aplikacji, zakładek, wiadomości (z możliwością odbierania i wysyłania) czy wykazu połączeń. Interfejs usługi wyświetla nawet stan baterii. Użytkownik Remote Desktop zyskuje także możliwość łatwego pobierania plików ze swojego smartfona. W przypadku zdjęć przycisk Download doprowadza do pobrania zdjęcia, z poziomu przeglądarki plików otrzymujemy natomiast archiwum ZIP, które zawiera jeden lub więcej wybranych przez użytkownika plików – więcej niż jeden plik możemy zaznaczyć z pomocą klawisza Control, jak w systemie desktopowym. Gdyby tego było mało, twórca wyszedł poza ramy swojego projektu, tworząc dodatek do przeglądarki Chrome, który wykrywa podłączenie telefonu do sieci z włączonym Remote Desktop (nie zawsze mi to działało), a następnie umożliwia włączenie interfejsu przeglądarkowego usługi jednym kliknięciem przycisku. Jedyny zarzut w stronę twórcy tego narzędzia to jego nazwa. Nie rozumiem dlaczego w nazwie pojawia się słowo desktop, skoro to telefon jest w tym momencie zdalny, a nie komputer. Nie akceptuję też używania słowa desktop do opisu pulpitu telefonu. Moim zdaniem to zbytnie uogólnianie. Oprócz tego przy tej aplikacji w Android Markecie powinny się pojawić zrzuty z interfejsu na smartfonie, a nie tylko tego desktopowego. Aplikacja jest naprawdę rewelacyjna. Polecam przetestować, zwłaszcza, że jest darmowa. 