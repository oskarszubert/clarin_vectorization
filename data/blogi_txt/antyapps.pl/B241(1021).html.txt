15.10.2012 Od kiedy liczba osób korzystających z nowoczesnych telefonów, popularnie zwanych smartphone’ami w Polsce stale rośnie, niczym grzyby po deszczu w sklepach z aplikacjami pojawiają się kolejne pozycje polskiej produkcji. Mamy swoje gry, programy użytkowe czy też społecznościowe. W każdej kategorii mamy coś do powiedzenia. To cieszy. Tym bardziej na mojej twarzy zagościł uśmiech, kiedy w AppStore odkopałem program #Doodad autorstwa warszawskiej agencji DDB. Szybko jednak odkryłem, że nie jest tym na co liczyłem.  Warszawska agencja DDB odpowiedzialna m.in. za kreacje medialne takich marek jak PKO Bank Polski, Mc Donald’s, Algida czy Get in Bank postanowiła wyjść naprzeciw oczekiwaniom swoich obecnych jak i przyszłych klientów oraz zwykłych użytkowników telefonów z systemem iOS i przygotowała specjalną aplikację mobilną o wdzięcznej nazwie #Doodad. Program, który w założeniu ma być codzienną porcją informacji nt. marketingu, nowych mediów, technologii i pop kultury z jednej strony zachwyca, a z drugiej nieco smuci. Co poszło nie tak? Nie chcąc skrzywdzić developerów pracujących nad #Doodad, aplikację ocenię z dwóch perspektyw – technicznej oraz informacyjnej. Spoglądając na program z tej pierwszej, agencji DDB nie można nic zarzucić. Aplikacja wyróżnia się bardzo fajnym, niecodziennym, kafelkowym designem, działa szybko i wykorzystuje większość smaczków oferowanych przez iOS jak „przeciągnij by odświeżyć” czy też obsługę gestów umożliwiających przechodzenie po kolejnych kartach aplikacji. Gdyby tylko o design i funkcjonalność chodziło, bez wahania program oceniłbym na szóstkę. Niestety w przypadku programów, które mają nam dostarczać codziennej porcji informacji, trzeba także sprawdzić stronę merytoryczną… i tutaj zaczynają się schody.  Treść wyświetlana w #Doodad to nic innego jak przetworzone Tweety pracowników agencji DDB, zatem w przypadku, gdy jeden z nagłówków wydaje nam się interesujący po przejściu do pełnej treści zobaczymy jedynie kilkadziesiąt znaków więcej i (jeżeli wpis został nim opatrzony) miniaturę obrazka wraz z linkiem do źródła wiadomości. Hmmm… chyba nie do końca o to chodziło. Drugim minusem wyświetlanych informacji jest ich angielska wersja językowa, jednak za to ciężko winić samą aplikację, to już wolny wybór zespołu DDB. Czy warto pobrać #Doodad? Trudno powiedzieć. Jest to raczej sprawa bardzo indywidualna. Z punktu widzenia programisty mobilnego zachęcam gorąco – oby powstawało więcej programów wyglądających i działających tak dobrze jak #Doodad. Stawiając się jednak w roli zwykłego użytkownika iPhone’a, chyba możemy sobie podarować… Ocena: 3/6. 