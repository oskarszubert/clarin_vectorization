14.11.2011 Od dawna operatorzy prowadzą taką politykę, iż ceny połączeń wewnątrz sieci są niższe niż połączeń zewnętrznych. Play oferuje nawet Stan Darmowy, czyli nieograniczoną ilość rozmów do innych abonentów tej sieci. Jednocześnie połączenia do sieci Play od innych operatorów są droższe. Warto zatem wiedzieć, w jakiej sieci jest numer, do którego dzwonimy, aby nie przesadzić z długością połączenia, a jednocześnie rachunkiem telefonicznym. Na tę potrzebę odpowiada polska aplikacja Call Direction. Narzędzie to nie tylko pozwala sprawdzić podany numer pod względem tego, w jakiej jest sieci, ale robi to automatycznie podczas każdego połączenia, jeśli tylko istnieje połączenie z internetem. Apikacja zapisuje dane te w bazie danych, dzięki czemu następne połączenie z danym numerem nie wymaga już połączenia z internetem – dostajemy informację o obecności numeru u danego operatora odczytaną z bazy danych. Narzędzie to rozpoznaje numery oczywiście nawet po przeniesieniu do innego operatora. Call Direction jest naprawdę wygodnym programem. Główny interfejs, który dostajemy po uruchomieniu aplikacji to okno do sprawdzenia podanego przez nas numeru, podczas gdy najważniejsza funkcja, czyli sprawdzanie numerów z naszej listy kontaktów odbywa się automatycznie podczas wybierania numeru. Nie do końca rozumiem, dlaczego aplikacja zyskała tak dziwną anglojęzyczną nazwę, skoro jest w stu procentach napisana przez Polaków i przystosowana do naszych polskich operatorów. Tak czy inaczej szczerze zachęcam do instalacji tego narzędzia, tymbardziej że jest darmowe i bez reklam. 