02.10.2013 Wydawanie pieniędzy — jednym zapewnia ogromne pokłady szczęścia, wśród innych wzbudza… strach. Nie da się jednak ukryć, że świat w którym żyjemy stoi na pieniądzach dlatego wydatki są wpisane w jego stały krajobraz. Znam ludzi którzy notują wydane sumy, by móc śledzić swoje szaleństwa i wiedzieć na co przepuszczają najwięcej — to zresztą znakomita praktyka, która pozwala wyciągnąć wnioski i zacisnąć pasa gdzie trzeba. Dzisiejsza aplikacja, tak jak jej tytuł sugeruje, pozwoli nam zaplanować najbliższe wydatki. Prezenty urodzinowe? Gwiazdkowe upominki? Przedłużenie domeny? Rachunki? Łatwo się w tym wszystkim pogubić, puścić w niepamięć, a podczas zakupów zapomnieć o dodatkowych opłatach, z którymi nie zmagamy się na co dzień. Dlatego dodatkowa aplikacja która pozwoli spamiętać wszystkie takie wydarzenia ma szansę dużego powodzenia, szczególnie wśród takich sklerotyków jak ja. W Expenses Planner dodając wydatek notujemy od razu do kiedy mamy czas jego realizacji, a przy okazji ustawiamy powiadomienia. Kiedy, z jaką częstotliwością i o której godzinie.  Naturalnie jeśli jest to wydarzenie powtarzające się cyklicznie, możemy również zautomatyzować jego obecność w aplikacji. W tym celu wystarczy jedynie określić co ile ma powtarzać się wydatek — opcje przypomnień automatycznie zostaną powtórzone identycznie, jak miało to miejsce za pierwszym razem. Jeżeli takie rozwiązanie Was nie satysfakcjonuje, to spokojnie, te również będziecie mogli zmienić i dostosować do własnego widzimisię. Autorzy aplikacji postawili na prostotę i efektywność. Bardzo się cieszę, bo to zdecydowanie mój ulubiony typ aplikacji — łatwe w obsłudze, bez zagmatwanych procedur. Za pomocą kilku kliknięć można dodać co trzeba, łatwo sprawdzić listę zaplanowanych wydatków czy też dokonać jej edycji. Interfejs i design wpasują się w standardy i estetykę najnowszej odsłony mobilnego systemu Apple. Jest płasko i bez gradientów. Wszystkie dane zaś możemy zsynchronizować z iCloud lub DropBoxem, także nie będziecie musieli się obawiać, że coś po drodze pójdzie nie tak. Expenses Planner nie należy do grona specjalnie zaawansowanych narzędzi i prawdopodobnie jego działanie sukcesywnie mogłoby zastąpić wiele kalendarzy. Sam jednak wolę poszczególne zadania dedykować różnym narzędziom, dlatego zwracam uwagę również na takie programy. Aplikacja dostępna jest w wersji uniwersalnej w AppStorze, warto mieć jednak na uwadze, że jest to coś w rodzaju dema, w którym możemy dodać maksymalnie dwie pozycje — za odblokowanie pełnej wersji przyjdzie nam zapłacić 0,89 euro. 