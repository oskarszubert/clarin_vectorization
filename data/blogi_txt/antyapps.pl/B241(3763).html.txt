01.08.2013 Znajomi narzekają na Wasze chrapanie, albo też dziwne dźwięki jakie wydajecie podczas snu? Nie wiecie czy tak jest naprawdę, czy może po prostu chcą sobie zrobić z Was głupi żart? Może warto samemu się o tym przekonać, nagrać siebie podczas snu, a potem sprawdzić? Właśnie do tego celu służy Sleep Recorder. Oczywiście rodzi się pytanie czy do nagrywania nie możemy użyć zwykłego dyktafonu. Możemy, ale aplikacje specjalnie dedykowane temu konkretnemu celowi, potrafią posiadać kilka dodatkowych opcji, które znacznie ułatwią proces nagrywania. Tak też jest w przypadku Sleep Recorder. Już na początek możemy ustawić opóźnienie z jakim rozpocznie się nagrywanie dźwięku. Wiadomo wszak, że raczej nie zasypiamy wraz z zamknięciem oczu. Wprawdzie w okno ustawień możemy wpisać dowolną wartość, ale powyżej 60 minut licznik lubi wariować. Kolejnym dodatkiem jest możliwość ustawienia czułości mikrofonu. Dzięki temu będzie w stanie złapać więcej dźwięków, nawet te bardzo ciche. Zarazem więcej elementów będzie mogło je zagłuszyć. Dlatego warto położyć telefon na trwałym podłożu, a nie łóżku (szum ocierania o prześcieradło może zagłuszyć całą resztę). Opcją dla której nie widzę zastosowań, jest możliwość zapisania i pokazania naszej pozycji na mapie. Nasze nagranie możemy też umieścić w chmurze, a następnie udostępnić za pomocą serwisów społecznościowych.  Dla fanów bezpieczeństwa dodano możliwość zabezpieczenia aplikacji hasłem. Z najważniejszych możliwości to wszystko. Oczywiście są też bardziej standardowe, takie jak przypinanie kafelka do pulpitu, czy też ustawianie przypomnień o nagrywaniu. Sleep Recorder opatrzono bardzo prostym, wręcz szablonowym dla Windows Phone interfejsem. W połączeniu z intensywnymi reklamami potrafi wyglądać szpetnie. Podczas kilku testów aplikacja działała bardzo stabilnie, nie było problemów z samym nagrywaniem. Sleep Recorder dobrze spełnia swoją rolę. Sporo opcji (w tym część zbyteczna) stawia ją oczko wyżej niż zwykłe dyktafony jeżeli chodzi o nagrywanie nas podczas snu. Jeżeli chcecie sprawdzić jak wygląda, a raczej brzmi Wasz sen warto sprawdzić to za pomocą tej aplikacji. Dostępna jest za darmo. W celu pozbycia się reklam należy zapłacić niecałe 6zł. Czy warto? Nie, ale darmowa wersja wystarczy do większości zastosowań. 