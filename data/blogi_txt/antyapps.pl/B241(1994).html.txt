03.04.2013 Przeszło rok temu recenzowaliśmy aplikację o tej samej nazwie, jednak ta, którą prezentujemy dzisiaj, zdecydowanie wyróżnia się zarówno pod względem liczby pobrań w Google Play, jak również jeśli chodzi o przyjazną oku szatę graficzną. Ten Kalkulator BMI posiada również dodatkowe funkcje, które do tej pory nie pojawiły się u konkurencji. BMI to prosty wskaźnik pozwalający ocenić proporcjonalność naszej masy ciała do wzrostu. Wiosny co prawda wciąż nie widać, ale nie zapominając o corocznym postanowieniu związanym z wyrobieniem „formy na lato”, warto zainstalować tę apkę, żeby wiedzieć ile wyrzeczeń przyjdzie nam podjąć, żeby zgubić zbędne kilogramy. Aby sprawdzić, w jakim przedziale się znajdujemy, wystarczy wpisać wagę naszego ciała, wzrost i wiek, a wynik pojawi się na ekranie. Twórcy aplikacji zadbali także o tabelę przedziałów takich jak niedowaga, norma, nadwaga, otyłość i inne. Dzięki temu będziemy mogli sprawdzić jak dużo brakuje nam do nabrania odpowiedniej dla naszego zdrowia wagi.  Dodatkiem, o którym wspominałem we wstępie jest możliwość wyliczenia wskaźnika WHtR, czyli stosunku obwodu talii do wzrostu. To kolejny obok BMI wskaźnik pozwalający ocenić nasz stan odżywienia (tudzież niedożywienia). Wszystko działa tu na podobnych zasadach co podczas obliczania BMI. W obydwu przypadkach wynik może zostać podany w różnych systemach metrycznych. Aplikacja Kalkulator BMI świetnie spełnia swoją funkcję, jednocześnie ciesząc oko użytkowników. Dzięki niej dowiemy się, czy podczas budowania formy na lato możemy sobie pozwolić na częste wizyty na grillu, czy wręcz przeciwnie… 