03.04.2012 Każdy potrzebuje czasem timera. Czy to podczas smażenia frytek, gotowania jajek, oczekiwaniu na spotkanie („będę za pół godziny”) i tak dalej. Przykłady można byłoby mnożyć. Czas odgrywa w naszym życiu ogromną rolę, dlatego timery są ważnym typem narzędzi. Ja zwykłem nastawiać budzik, żeby zadzwonił za te 5, 10 czy 15 minut, co było bardzo nieeleganckim rozwiązaniem problemu. Dziś mam przyjemny i kolorowy aTimer z zestawem widżetów na pulpit. aTimer to nie jeden stoper, a cały ich zestaw. W aplikacji widnieje ich kilkanaście, najprawdopodobniej program wyświetla ich tyle, ile mieści się na ekranie (u mnie jest 15). Prawdziwe centrum dowodzenia. Każdy timer może mieć ustawiony własny czas odliczania oraz osobną nazwę. Dzięki temu mamy możliwość zdefiniowania kilkunastu najczęściej wykorzystywanych czasów odliczania – na przykład do gotowania jajek. Z poziomu „centrum dowodzenia” możemy poszczególne timery pauzować lub stopować. Po zakończeniu odliczania aTimer wydaje z siebie dźwięk, wybrany timer zyskuje czerwone tło, a po jego kliknięciu alarm się wyłącza. Od razu stoper resetuje się do poprzednio zdefiniowanej wartości. Sterowanie timerami jest równie banalne. Jedno kliknięcie pauzuje, podwójne – stopuje, a przytrzymanie przenosi do trybu pełnoekranowego, gdzie możemy definiować nazwę czy mierzony czas. Program ten jest naprawdę wygodny i przydatny. Oprócz stopera zliczającego czas do ukończenia czegoś, potrafi także liczyć upływający czas. Wystarczy wpisać mu zero jako wartość do odliczania. Zachęcam do wypróbowania. Aplikacja jest dostępna w Google Play za darmo. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 