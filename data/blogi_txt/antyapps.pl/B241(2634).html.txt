03.04.2013 Przygody nieustraszonej maskotki Segi wyrwały mi sporą część dzieciństwa. Seria platformówek na Segę Mega Drive wciąż daje mi niezły wycisk i są to jedne z tych produkcji, które zabrałbym na bezludną wyspę. Niestety wydawane w ostatnich latach gry z niebieskim jeżem niespecjalnie dobrze sobie radzą, przynajmniej te „duże”. Pewnie posłużyło to jako katalizator do kolejnej próby sił na urządzeniach mobilnych — po skaczącym ku niebu Sonic Jump, przyszedł czas na kolejny charakterystyczny dla smartfonów i tabletów gatunek — bieganie bez końca! Nieustanny bieg z przeszkodami to żadna nowość. Skoki, zwijanie się w kulkę i lawirowanie pomiędzy porozstawianymi na naszej drodze pułapkami. Wszystko to okraszone dziesiątkami złotych pierścieni czekających na to, aż je zbierzemy oraz zestawem power-upów porozrzucanych na naszej trasie. Standardowo, wzorując się na mistrzach gatunku, nie zabrakło polecania nam przy każdej możliwej okazji nabycia kilku dodatków ułatwiających zabawę — mnożników punktów, specjalnego boosta na starcie, dodatkowego czasu działania magnesu czy szansy na kontynuowanie podróży po zderzeniu, bowiem Sonic niczym saper myli się tylko raz. Po niepowodzeniu rozpoczynamy bieg od początku z wyzerowanym licznikiem, albo — no właśnie — korzystamy z płatnego dodatku jakim jest kolejna szansa. Sonic Dash prezentuje się wspaniale. W znane wszystkim miłośnikom przygód maskotki Segi lokacje tchnięto nowego ducha, przenosząc je w trzy wymiary. Przeszkody również są tymi samymi, które uprzykrzały nam życie przed laty. Green Hill czy Marble żyją tym samym życiem, co w pierwszych przygodach niebieskiego jeża na początku, kiedy widywaliśmy je na 8- oraz 16-bitowych konsolach. Cały bieg również wygląda efektownie — nieustanne zmiany perspektyw, wiele zakrętów i dopracowane środowisko sprawia, że od gry dosłownie nie można oderwać wzroku!  Za zbierane podczas zabawy pierścienie można odblokować także możliwość biegu innymi bohaterami, znanymi z uniwersum Sonica. Wszystkie nasze potyczki podsumowane natomiast są w zestawie statystyk, tuż obok znalazło się też trochę miejsca dla wyzwań stawianych nam każdego dnia. Żeby jednak nie było tak słodko, to wspomnę również o ekranach ładowania, które — ze szczególnym uwzględnieniem pierwszego, tuż przy włączaniu gry — trwają nieprzyzwoicie długo. Oprócz tego z technicznego punktu widzenia grze nie można nic zarzucić — całe sterowanie opiera się w końcu na zestawie kilku gestów, wymagających po prostu mazania palcem po ekranie urządzenia. Nie jestem malkontentem, który ciągle narzekałby, że „kiedyś było lepiej”. Jednak gry takie jak Sonic Dash czy opisywany wcześniej Jump są jedynie odcinaniem kuponów od średnich jakościowo gier ze znanym i lubianym bohaterem i widnieją później jako niechlubna wizytówka, która trafia do sceptycznie nastawionych do grania na telefonach i tabletach „poważnych” miłośników tej gałęzi elektronicznej rozrywki, szkoda. Tak czy inaczej, grę można pobrać za darmo w AppStorze. 