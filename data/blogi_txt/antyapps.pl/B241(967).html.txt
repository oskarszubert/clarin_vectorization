24.04.2013 Samodzielne sprawdzanie znaczenia słów w słowniku było zawsze najbardziej efektywną metodą nauki wyrazów obcych jaką pamiętam z czasów, kiedy pilnie uczyłem się angielskiego. Jeśli dodatkowo ich znaczenie opisane jest w języku, z którego wywodzi się poszukiwane słówko, szansa na utrwalenie określonej frazy dodatkowo wzrasta. Jeśli więc chcecie poprawić swój angielski lub po prostu jesteście ciekawi etymologi niektórych wyrazów zachęcam do pobrania aplikacji Dictionary.com. Prezentowana apka to z pewnością coś więcej niż klasyczny słownik. Zaraz pod okienkiem, w które możemy wpisać poszukiwane słowo znajduje się zakładka Word of the Day. Dzięki tej funkcji możemy uczyć się nowych słów za każdym razem, gdy choćby na chwilę włączymy aplikację i w wolnej chwili przeanalizujemy opis wybranego na dany dzień wyrazu. Kolejnym urozmaiceniem, które odróżnia Dictionary.com od klasycznego słownika jest możliwość sprawdzenia jakie słowa wyszukiwali inni użytkownicy aplikacji, mieszkający w naszej okolicy. Nie jest to może najbardziej praktyczna funkcja na świecie, jednak polecam sprawdzić ile zabawy dostarcza odkrywanie, jakich słówek poszukują nasi sąsiedzi. Dodatkowo możemy też zobaczyć jakich słów użytkownicy apki poszukiwali w ostatnim czasie najczęściej. Twórcy aplikacji zadbali także o nasze ulubione słówka. Jeśli lubicie łamać język na wyrazach, które trudno zapamiętać albo po prostu z braku czasu chcecie wrócić do nich później, możecie oznaczyć je gwiazdą i w ten sposób zapisać wybrane definicje w oddzielnym folderze. Nie zapomniano także o historii sprawdzanych wyrazów, na wypadek gdyby pewne słówka wypadły nam z głowy i ponownie chcielibyśmy je sprawdzić. Przeglądając główne menu aplikacji często natrafimy również na działy The Hot Word oraz Slideshows. To najczęściej bardzo ciekawe artykuły lub felietony ukazujące historię danego słówka, zupełnie nowe konstrukcje językowe albo wybrane ciekawostki związane z językiem angielskim. Dictionary.com to aplikacja skierowania głównie do tych, którzy lubią językowe “smaczki” i dla których pasją jest ciągłe poszerzanie swoich umiejętności lingwistycznych oraz zdobywanie nowej wiedzy dotyczącej mowy Szekspira. Jest to również świetne rozwiązanie dla osób uczących się języka angielskiego, gotowych poświęcić więcej czasu na dokładniejsze zrozumienie słów i zapoznanie się z anglojęzycznymi definicjami poszukiwanych wyrazów. Aplikacja dostępna jest na systemy Android, Windows Phone oraz iOS. W obydwu przypadkach mamy do wyboru dwie wersje: darmową oraz płatną. Płacąc niespełna 10 ZŁ otrzymujemy słownik pozbawiony wszelkich reklam. 