13.05.2013 Sieciowe strzelaniny utrzymane w konwencji z przymrużeniem oka cieszą się najwyraźniej dużą popularnością. Wystarczy spojrzeć na sukcesy takich produkcji jak Team Fortress czy Battlefield Heroes. O dziwo, do tej pory na platformach mobilnych nie miały one swojego przedstawiciela. Do tego miana aspiruje Blitz Brigade ze stajni Gameloftu. Blitz Brigade to sieciowy FPS w pełnym tego słowa znaczeniu. Gra przywodzi na myśl wspomniane wyżej produkcje – bajkowe FPS-y z których czarny humor tryska na lewo i prawo, a dynamiczna akcja przykuwa do monitora na długie godziny. Tutaj wygląda to bardzo podobnie, co zresztą widać na groteskowej grafice w nagłówku. Jeśli kochacie te klimatu, Blitz Brigade zapewne podbije Wasze serce bez względu na poniższą opinię. Niemniej zachęcam do lektury.  W grze możemy opowiedzieć się po jednej ze stron bliżej nieokreślonego konfliktu i jako przedstawiciel którejś z pięciu profesji wziąć udział w batalii. Wybór jest dość standardowy: żołnierz to najbardziej wyważona postać dla niezdecydowanych, gunner jest osiłkiem z wielką pukawką, Medic strzela i leczy, Sniper poluje na nieprzyjaciół z dystansu, a Stealth jest skutecznym skrytobójcą. W jednej bitwie udział może wziąć do 12 graczy, którzy zetrą się ze sobą w trybie Dethmatch lub dominacji polegającej na uzyskaniu wpływów w kluczowych regionach mapy.  Gra oferuje nam około 100 modeli uzbrojenia, które od strony wizualnej przypominają wierne kopie ekwipunku z Battlefield Heroes. Każda z klas naturalnie będzie mogła skorzystać tylko z wybranych typów narzędzi zagłady. Ponadto podczas walki możemy skorzystać z jednego z trzech pojazdów. Tutaj bezapelacyjnie prym wiodą czołgi, choć sterowanie nimi wcale nie jest takie proste i może skończyć się dla nas bardzo kiepsko. Co ciekawe, Gameloft przewidział tutaj też atrakcję dla grających w pojedynkę. Czeka tutaj na nich 120 misji treningowych, w których nie tylko opanujemy podstawy gry, ale będziemy doskonalić swoje umiejętności oraz stawiać czoła nietypowym wyzwaniom.  Jak na darmowy tytuł przystało, nie mogło tutaj zabraknąć mikropłatności. Tradycyjnie Gameloft zaserwował tutaj dwa typy waluty – złote monetki, których nam nigdy nie zabraknie oraz ekskluzywne diamenty, które najłatwiej zdobywać portfelem. Jest też tryb VIP, w którym gracz szybciej zdobywa złoto i doświadczenie. Nie obeszło się zatem bez sztandardowej dla Gameloftu zasady pay-to-win. Gracze, którzy wyłożą więcej pieniędzy, będą bawili się najlepiej. Właściwie płaci się tutaj za wszystko – za ulepszenie broni, za natychmiastowe przystąpienie do zabawy po śmierci, za dodatkowy granat na starcie itd.  Jednym z największych atutów gry jest oprawa graficzna, która prezentuje się fantastycznie. Rzecz jasna, konwencja ta nie musi przypaść każdemu do gustu, bo jest przepełniona jaskrawymi barwami i sceneriami rodem z kreskówek. Osobiście byłem pod dużym wrażeniem – zarówno modeli bohaterów, jak i całego otoczenia włącznie z efektami specjalnymi. Na plus należy też zaliczyć oprawę audio, ale ta schodzi raczej na dalszy plan, bo odnoszę wrażenie, że większość z nas i tak gra w trybie wyciszonym. Blitz Brigade to solidny shooter, za który jednak przyjdzie nam słono zapłacić, jeśli chcemy czerpać z niego pełnymi garściami. Bez tego zabawa będzie też na pewno przyjemna, ale do czasu, gdy gracze z zasobniejszymi portfelami nie zaczną uprzykrzać nam życia. W zasadzie nie jest to nic nowego, bo w desktopowych odpowniednikach tej produkcji wygląda to podobnie. Gdyby przymknąć oko na ten element, otrzymamy niezłego sieciowego FPS-a w popularnej ostatnio konwencji. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 