15.07.2013 Skracanie linków to niezwykle wygodny sposób na dzielenie się nimi. Nawet bez komputera taki odnośnik możemy łatwo zapisać na kartce czy wysłać SMS-em. Sęk w tym, że nikt poza osobą, która go wygenerowała nie ma pojęcia, do jakiej strony on prowadzić. Na szczęście możemy to łatwo sprawdzić za pomocą urządzenia mobilnego. Skrócony odnośnik może być naprawdę niebezpiecznym narzędziem w dłoniach osób zajmujących się phishingiem czy łamaniem zabezpieczeń w systemach mobilnych. Może prowadzić do stron, których nie chcielibyśmy wyświetlać w naszym urządzeniu lub miejsc zainfekowanych, które mogą narazić nas na pobranie spreparowanych aplikacji czy innych treści może nie tyle szkodliwych dla samego Androida, ale dla komputera z Windowsem już owszem (a jak wiadomo, często podłączamy jedno do drugiego). URL Ripper ma nas przed tym chronić, oferując obsługę wszystkich najpopularniejszych serwisów skracających linki: począwszy od bit.ly, przez goo.gl, a na Tinyurl skończywszy. Wybór jest naprawdę szeroki. Jedyne co musimy zrobić, to wybrać usługę, której link chcemy prześwietlić, a następnie wprowadzić końcówkę adresu. Na ogół to zaledwie kilka znaków różnej wielkości, więc z ich wpisaniem nie powinniśmy mieć najmniejszego problemu. Po odkryciu zawartości skróconego odnośnika mamy kilka możliwości. Możemy go zapisać w schowku, otworzyć w przeglądarce, a także udostępnić w wybranej usłudze lub serwisie społecznościowym. Szkoda, że aplikacja nie prowadzi historii odnośników, które odsłaniamy. Nie pogardziłbym też odwrotną funkcją, czyli możliwością skracania na nowo wybranych linków. W ten sposób URL Ripper stałby się o wiele bardziej wszechstronnym narzędziem. Tymczasem w obecnej postaci jest to raczej rozwiązanie niszowe. Za URL Ripperem nie przemawia też interfejs, który jest dość skromny. Serwisy ukryto za lewą krawędzią ekranu, w wysuwanym panelu. I na tym właściwie interaktywność aplikacji się kończy, bo nic ponadto ona nie oferuje. Szkoda. Przyznam szczerze, że spodziewałem się czegoś bardziej wszechstronnego. Nie da się jednak ukryć, że jeśli chodzi o prześwietlanie linków, URL Ripper spisuje się dobrze i pod tym względem trudno mieć do niego jakiekolwiek zastrzeżenia. 