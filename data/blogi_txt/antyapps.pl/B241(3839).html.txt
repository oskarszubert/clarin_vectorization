25.10.2012 Podczas moich ostatnich wakacji, miałem okazję wyjechać do pracy za „wielką wodę”. Będąc całe trzy miesiące w Stanach Zjednoczonych nie tylko zdobyłem nowe, międzynarodowe znajomości czy też podszkoliłem język, ale także przyjrzałem się jak ze swoich telefonów korzystają nasi zachodni koledzy. Ogólnie rzecz biorąc, nie wiele się różnimy, powiedziałbym nawet, że w wielu kwestiach jesteśmy „z przodu” do momentu gdy przychodzi do słuchania muzyki. Podczas gdy my w większości nadal bazujemy na muzyce zgromadzonej na naszych telefonach i samodzielnie skomponowanych playlistach, amerykanie wolą Spotify czy też wszystkim znaną Pandorę. Nieco mniejszą popularnością cieszy się stosunkowo nowa usługa Songza – która zachwyciła mnie swą prostotą jednocześnie szokując, że nadal nie zawitała do Polski (a przynajmniej mi nic o tym nie wiadomo).  Rynek usług streamingujących muzykę za niewielkie pieniądze w Polsce dopiero raczkuje. Wydaje mi się, że jak do tej pory jedynie Deezer (o którym z resztą sam jakiś czas temu na AntyApps pisałem) może się pochwalić jakimikolwiek osiągnięciami. Ciężko nam się przestawić na tego typu usługi, dlaczego? Z pewnością powodem są tutaj pieniądze, które jednak coraz to chętniej na muzykę wydajemy co dobrze rokuje tej branży. By jednak nieco wdrożyć polskich użytkowników w system „muzyki w chmurze” warto zacząć od usług bezpłatnych, które mogą nas poważnie zachęcić do późniejszego wydawania pieniędzy. Takim właśnie rozwiązaniem jest Songza.  Songza to bardzo ciekawa aplikacja, która dopasowuje proponowane playlisty do danego dnia tygodnia oraz pory, w jakiej ją uruchomimy. Za każdym razem stajemy przed wyborem jednej z sześciu głównych kategorii które to z kolei dzielą się na gatunki muzyczne lub bardziej szczegółowe opisanie sytuacji przedstawionej we wstępnej kategorii. Wśród nich możemy znaleźć takie smaczki jak: czas snu, oglądanie zdjęć twojej byłej, romansowanie, całowanie, sex, masaż, relaks, uczenie się (utwory bez słów) czy też zawsze proponowana zupełnie nowa muzyka. Na bieżąco aktualizowane playlisty zawsze zaskakują i dostarczają satysfakcji z odkrycia nowych numerów, o których prawdopodobnie w innym przypadku byśmy nawet nie usłyszeli. Co ważne usługa jest zupełnie darmowa i to właśnie czyni ją rewelacyjnym rozwiązaniem, które może poważnie przyzwyczaić użytkowników do „muzyki w chmurze”. Tak zróżnicowane playlisty dają praktycznie zerowe prawdopodobieństwo, że ktoś nie znajdzie wśród nich czegoś właśnie dla siebie. Gdyby tego było mało, podczas odsłuchiwania kolejnych utworów, możemy szybko ocenić jak nam się dana piosenka podoba. System analizuje nasze głosy, by później rzadziej proponować nam te nuty, które nie przypadły do gustu i w drugą stronę z tymi, które polubiliśmy.  Choć oficjalnie usługa nie jest dostępna w Polsce istnieje sposób by tą blokadę obejść. Wystarczy posiadać konto w amerykańskim oddziale sklepu AppStore gdzie znajdziemy bezpłatną Songzę. Program nie sprawdza naszej obecnej lokalizacji, więc bez problemu możemy korzystać z jego dobrodziejstwa nawet będąc poza granicami USA i Kanady, które są obecnie jedynymi oficjalnymi państwami obsługiwanymi przez Songza. Ze swojej strony – gorąco zachęcam do spróbowania. Dzięki Songza odkryłem już wielu wspaniałych artystów i wierzę, że to dopiero początek! Program znajdziecie w amerykańskim AppStore oraz w Google Play. Ocena 5/6. 