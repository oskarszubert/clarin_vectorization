21.01.2014 SMSy podobno umarły. Podobno, bo sam wciąż korzystam z nich nadspodziewanie dużo, co wychodzi w comiesięcznych billingach. Ale może to dlatego, że nie korzystam z Facebooka, a mój gmailowy chat ogranicza się do kikunastu osób, przez co jeśli nie wyślę maila, to zostaje mi wyłącznie szybka wiadomość tekstowa wprost na telefon. Dlatego cenię sobie dobrze skrojone aplikacje do ich odczytu. Standardowa, nawet ze stockowego Androida, zdecydowanie nie spełnia moich oczekiwań. GoSMS Pro lata świetności ma już za sobą, dlatego niezwykle cieszą mnie projekty takie jak EvolveSMS, bo mam wrażenie, że są skrojone specjalnie dla mnie. Pierwsza rzecz: chmurki. Czyli dymki w których ułożone są wiadomości — nie jest to żadna nowość, ale części programów wciąż ich brakuje, a jest to zdecydowanie najwygodniejszy sposób odczytywania i prowadzenia dłuższych konwersacji. No ale to jeszcze nic specjalnego, zatem czym tak bardzo urzekła mnie aplikacja? Interfejsem, który nareszcie przystoi standardom znanym z innych najczęściej używanych aplikacji na naszych telefonach. Nareszcie nie jest to archaiczne, pamiętające jeszcze poprzednią epokę, rozwiązanie, a nowoczesny, świeży, minimalistyczny design. Już przy pierwszym włączeniu programu zostajemy zapoznani z jego obsługą, która jest niezwykle prosta. Zamiast przebijania się przez listy kontaktów z którymi SMSujemy, wystarczy gest przesunięcia palcem w prawą/lewą stronę ekranu, by przejść do kolejnych. Jeżeli zaś chcemy skorzystać z pełnej listy i szybciej przebić się do interesującego nas wątku: wówczas przy lewej krawędzi ekranu wykonujemy gest jej wysunięcia, a cała lista natychmiast pojawi się na ekranie.  Zakładka z ustawieniami jest niezwykle obfita. Pomijając już podstawowe rzeczy takie jak doprecyzowanie jak mają wyglądać MMSy, ustalenie limitów, zrobienie kopii zapasowej ustawień czy formy powiadomień które otrzymamy przy otrzymaniu wiadomości. Tam również można skorzystać z trzech opcji mikrotransakcji, za pośrednictwem których wykupimy dostęp do innych niż standardowy stylów, prywatną skrzynkę odbiorczą, możliwość wysyłania animacji w MMSach czy kopię skrzynki w chmurze Dropbox. EvolveSMS to nie żadna rewolucja, twórcy nie odkrywają koła na nowo. To po prostu solidnie skrojony program, który przystoi współczesnym standardom, czego (niestety) nie można powiedzieć o całej konkurencji. Dodatkowym atutem aplikacji jest fakt, iż jest darmowa i pozbawiona reklam — zaś dokupić możemy po prostu pakiet opcji, które mogą okazać się przydatne, ale z pewnością nie są musem dla wszystkich. EvolveSMS można pobrać na platformie Google Play. 