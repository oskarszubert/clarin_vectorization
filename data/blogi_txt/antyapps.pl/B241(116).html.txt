12.04.2013 Bajeczna grafika i piękne animacje. Muzyka, którą nucić będziecie jeszcze długo po zakończeniu rozgrywki. Grywalność na najwyższym poziomie i tempo akcji, które nie pozwala nawet na kilka sekund nudy. Oto Rayman Jungle Run – najlepsza platformówka 2012 roku na urządzenia mobilne i jedna z najlepszych gier, w jakie miałem przyjemność grać na iPadzie. Znakomita produkcja Ubisoftu doczekała się właśnie aktualizacji, która rozprawia się z największą moim zdaniem wadą tej niezwykle udanej gry – małą ilością poziomów. W Rayman Jungle Run można zakochać się od pierwszego uruchomienia. Tytuł uwodzi odbiorcę cudną oprawą, zaprojektowanym z niesłychaną dbałością o szczegóły światem oraz – nade wszystko – niezwykłą miodnością rozgrywki. W mojej zeszłorocznej, wrześniowej recenzji nie ukrywałem fascynacji nową platformówką od Ubisoftu: Rayman to najlepsza platformówka, w jaką miałem przyjemność grać na urządzeniu mobilnym. Napisze więcej. Rayman Jungle Run to jedna z najlepszych pozycji tego gatunku w jaką miałem okazję grać kiedykolwiek i na jakiejkolwiek platformie. Jest to o tyle zaskakujące, że dotykowy ekran współczesnych tabletów i smartfonów nie wydaje mi się idealnym kontrolerem do tego typu rozrywki. A jednak. Wydawca gry – Ubisoft podjął wyzwanie i sprostał mu z naddatkiem tworząc tytuł, który ma wielką szansę dorównać najpopularniejszym grom mobilnym z Angry Birds i Plants vs. Zombies na czele.  Największą i jednocześnie jedyną wadą wydanej w drugiej połowie zeszłego roku gry była stosunkowo niewielka ilość poziomów. Podstawka liczyła ich zaledwie 40. Sytuacja poprawiła się odrobinę w grudniu – wydana wtedy wersja 1.1 Raymana dostarczyła graczom 10 zupełnie nowych etapów stojących na równie wysokim poziomie wykonania, jak w oryginale. Jak się okazało wczoraj, Ubisoft nie powiedział jeszcze ostatniego słowa jeżeli chodzi o mobilnego Raymana. Najnowsza aktualizacja gry nosząca numerek 1.2.0 wnosi do gry kolejnych 20 poziomów, co w rezultacie (łącznie z wersją 1.1) niemalże podwaja długość zabawy. Tym samym największa słabostka rewelacyjnej platformówki odchodzi w zapomnienie. Nie pozostaje mi nic innego, jak serdecznie zachęcić do zakupu Rayman Jungle Run, gdyż gier wykonanych na tak wysokim poziomie nie znajdziemy w AppStore i Google Play wiele. Pełną recenzję gry znajdziecie tutaj. Rayman Jungle Run na iOS dostępny jest w cenie 2,69 euro. Rayman Jungle Run na Androida dostępny jest w cenie 11,02 zł. 