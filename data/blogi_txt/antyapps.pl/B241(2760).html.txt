24.05.2012 Kilkanaście dni temu swoją premierę miała nowa odsłona Google+. Ku zaskoczeniu wszystkich aktualizacja pojawiła się najpierw na urządzeniach z iOSem, zamiast na Androidzie. Jednak Google bynajmniej nie zapomniało o użytkownikach swojego systemu mobilnego i dzisiaj uraczyło ich odnowionym G+. I nie jest to bynajmniej zwykła kopia wersji na iUrządzenia. Po aktualizacji Google+ to całkowicie inna aplikacja, niż to, z czym mieliśmy do czynienia do tej pory. Zmianie uległ wygląd i nawigacja, dodano również kilka istotnych funkcji. Na pierwszy rzut oka wygląda tak samo, jak G+ dla iOSa. Mamy główny stream, który eksponuje bardziej graficzny charakter wpisów. Po przejściu do wpisu również uzyskujemy wygląda ala facebookowy Timeline. Jednak od teraz wpisom można dodawać +1 już z poziomu głównego strumienia. Również menu jest takie same, jak w wersji na iUrządzenia. Mamy odnośniki do streamu, profilu, komunikatora, zdjęć i kręgów oraz moduł powiadomień. Google+ na Androida różni się jednak nawigacją w stosunku do swojej wersji na iOSa. Menu nie wyświetla się w osobnej karcie, ale w wysuwanym bocznym pasku. Aplikacja zachowała również nawigację między kręgami z poprzedniej wersji. Dzięki temu przesunięcie palcem w prawo lub lewo zmienia nam kręgi.   Co jednak istotniejsze, nowe Google+ na Androida wprowadza funkcję wideoczatu inicjowanego z poziomu aplikacji. Jest to rewelacyjna opcja, za pomocą której można zastąpić normalne połączenia. Nawet odbieranie tego wideoczatu przypomina odbieranie telefonu. Niestety nie zmieniło się wykorzystywanie normalnego czatu, wciąż nie jest zintegrowany z GTalkiem, a szkoda. Za to można edytować swoje wpisy, czego naprawdę brakowało mi w tej aplikacji do tej pory. O ile Aplikacja na telefonie prezentuje się naprawdę rewelacyjnie, o tyle na tablecie to prawdziwy koszmarek. Niestety, ale rozciągnięcie streamu na cały ekran powoduje, że zdjęcia wyglądają bardzo źle, a i tak nie wypełniają całej powierzchni ekranu. Trochę lepiej prezentuje się to w pozycji pionowej, ale i tak aplikacja nieco traci od strony wizualnej.  Nowe Google+ na Androida jest tym, czego można było się spodziewać po Google, po tym, jak przedstawił tę aplikację na iOSie. Poza świetnym wyglądem, nowym sposobem nawigacji oraz odmienioną prezentacją treści na duży plus należy zaliczyć możliwość wideo rozmów, dzięki czemu korzystanie z mobilne Google+ jest o wiele lepsze i ciekawsze. Nie zostaje nic więcej, tylko pędzić do Google Play i aktualizować! Ocena: 5 