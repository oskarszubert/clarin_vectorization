11.09.2013 Twórcy gry nie mogli już chyba upchać więcej haseł nawiązujących do gier spod znaku „retro”. Dzięki temu wiemy jednak od razu, czego można spodziewać się po odpaleniu gierki w naszym smartfonie lub tablecie. Mamy więc ośmiobitową muzykę, elementy puzzli i mechanizm odnoszący się do kultowego „Ponga”. Szkoda tylko, że sama rozgrywka nie jest niestety tak złożona jak nazwa, pod którą produkcja figuruje w Google Play… Od pierwszego uruchomienia gra wita nas klimatyczną, ośmiobitową muzyką. Muszę przyznać, że sountrack to jedna z mocniejszych stron tego jakże prostego tytułu. Autorem oprawy muzycznej jest niejaki Link The Fire, a całą ścieżkę dźwiękową możecie pobrać TUTAJ. To kolejny raz, kiedy spotykam się z tego typu urozmaiceniem gry mobilnej i muszę przyznać, że udostępnianie użytkownikom poszczególnych utworów z gier w takiej formie to dobry pomysł na promocję.  Sam mechanizm gry, jak wspomniałem wcześniej nawiązuje nieco do Ponga ponieważ naszym głównym zadaniem będzie celne odbicie białego kwadracika. Mając określoną liczbę uderzeń w przeszkody, będziemy musieli trafić nim w kolorowe piłeczki. Zadanie wbrew pozorom nie należy do prostych, ponieważ nasze piksele nie współpracują do końca tak, jakby wydawało nam się na pierwszy rzut oka i według znanych nam praw fizyki. Dużym minusem jest tu również fakt, że gra nie kończy się w momencie, kiedy kwadrat przekroczy liczbę odbić od ścian i przeszkód. Zamiast rozpocząć planszę od nowa, piłka dalej będzie „latać” po ekranie do czasu, gdy sami nie zresetujemy poziomu.  Ping to tytuł, który nie wzbudzi większych emocji zarówno wśród fanów gier logicznych, jak i innych prostych tytułów przydatnych podczas zabijania nudy. Targetem twórców byli jednak maniacy gier retro i właśnie oni powinni sprawdzić tę pozycję, choćby z ciekawości. Jeśli gra i tak was nie wciągnie, wciąż pozostaje naprawdę fajny ośmio- bitowy soundtrack. 