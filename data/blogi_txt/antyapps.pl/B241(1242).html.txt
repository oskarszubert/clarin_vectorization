24.06.2013 Nie rozumiem absolutnie co twórcy Fakeblocka mieli na myśli. Widziałem już wiele dziwnych aplikacji, ale stukanie w „drewnianą” tapetę będące namiastką pudełka akustycznego wzbogacone o osiągnięcia, dzięki którym odblokowujemy dodatkowe materiały jest z pewnością jedną z najbardziej zaskakujących propozycji. Ale może po prostu nie rozumiem żartu i stąd moje zdziwienie. Fakeblock jest programem sygnowanym serią Netflixa „Arrested Developement” no i jak mniemam, miłośnicy serii widzą w niej dużo więcej. Dla mnie to, jak już wyżej pisałem, po prostu ekran wyłożony drewnianą teksturą, klikając w który otrzymujemy dźwięk jak z niepozornego instrumentu muzycznego, jakim jest pudło akustyczne. Co jakiś czas otrzymujemy nagrody w postaci materiałów filmowych, zdjęć czy osiągnięć. I to byłoby na tyle. Prawie jak w tajemniczej kostce Petera Molyneux, choć tam przynajmniej na wytrwałych czekała obietnica dużej nagrody. Biorąc pod uwagę ilość pozytywnych głosów jakie aplikacja zbiera w Google Play, zakładam, że to oczko puszczone w stronę miłosników serii. Jako że takowej nie znam i, cóż, widzę w niej co widzę, delikatnie mówiąc — nie jestem zachwycony. Ale jeśli chcecie przekonać się na własnej skórze jak działa Fakeblock, to możecie go pobrać za darmo w Google Play oraz AppStorze. 