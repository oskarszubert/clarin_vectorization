02.01.2012 Machineworks Northwest, twórcy gry 3D Hunting, której to nazwę wzbogacili o symbol znaku towarowego, chwalą się wysoką pozycją w Android Markecie. Według nich gra plasuje się na 3 miejscu najlepiej pobieranych darmowych gier z kategorii sport. Albo opis był dawno nieaktualizowany, albo deweloperzy naginają rzeczywistość. Gra jest beznadziejna. Jak w to się gra? Z poziomu głównego menu możemy przejść do polowania – nowego, bądź kontynuować poprzednie. Po wejściu na planszę nie możemy robić nic innego jak kręcić się w kółko i ewentualnie strzelać. Gdyby tego było mało celownikiem wcale nie nawigujemy za pomocą dotyku na ekranie, jak przyzwyczaiły nas inne strzelanki. Tutaj są do tego kursory umieszczone w prawym dolnym rogu. Zarówno do sterowania w poziomie, jak i w pionie. Nie muszę chyba mówić, jak bardzo niewygodne jest to rozwiązanie. Wchodząc na planszę mamy ograniczoną liczbę pocisków – trzy. Możemy ustrzelić zwierzęta, za co zbieramy wirtualną walutę – skóry. Bez względu na to, czy ustrzelimy trzy jelenie, czy żadnego, gra nie kończy się wraz ze stratą wszystkich naboji. Dopóki nie wejdziemy w menu i nie wybierzemy opcji Quit, będziemy w nieskończoność kręcić się w kółko z pustym magazynkiem. Rewelacja… Zestrzelone zwierzęta możemy oglądać następnie w odpowiedniej galerii. Wszystkie wyglądają praktycznie tak samo, widnieją przy nich jedynie inne dane. Czy warto? Absolutnie nie! Darmowość gry jest zwykłą ściemą, gdyż jakiekolwiek dodatkowe bronie czy wyposażenie jest osiągalne praktycznie jedynie po zakupie wirtualnej waluty, bo kto normalny spędzi kilka godzin na rutynowym strzelaniu w jelenie? Nawet biorąc pod uwagę fakt, że nową broń można mieć za kilka złotych – i tak się to nie opłaca. Nie w tej grze. Płatna wersja różni się od darmowej tym, że nie zawiera reklam. Odradzam zarówno płatną, jak i darmową. Rozgrywka jest po prostu nudna jak flaki z olejem.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 