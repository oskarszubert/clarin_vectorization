30.01.2012 O Oceanhorn już miałem przyjemność pisać – na zasadzie wczesnej, ale bardzo obiecującej zapowiedzi. Dla przypomnienia – to tytuł skierowany na iOSa, który szalenie przypomina nie tylko graficznie, ale i rozgrywką kultową serię The Legend of Zelda od Nintendo. Wtedy jednak mogliśmy obejrzeć tylko statyczne obrazki. A teraz…  Autorzy opublikowali pierwsze wideo z ich nadchodzącego, nie boję się tego powiedzieć, hitu. Co więcej, przekornie nazwali je nawet sekretnym filmem! Ale co tam, nie takie tajemnice zdradzaliśmy.  Szkoda tylko, że dostarczonego materiału jest tak niewiele. Chłopak idzie przez wieś, macha mieczem, pokonuje uzbrojonego… niedźwiadka? Ależ to rozkoszne. Wcale nie gorzej zapowiada się oprawa muzyczna, może niekoniecznie nagrana przez orkiestrę symfoniczną, ale wnosząca nieco ciepła w te potwornie mroźne dni. Premiera Oceanhorn nastąpi jeszcze w tym roku, ale konkretnej daty premiery wciąż jeszcze nie podano. Jedno jest pewne – warto czekać. Także na kolejne filmy z tej serii. 