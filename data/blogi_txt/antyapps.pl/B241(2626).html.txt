12.04.2012 Jeżeli pochłaniacie newsy całymi megabajtami i nie wyobrażacie sobie dnia bez sprawdzenia, co nowego dzieje się na świecie, to zapewne na waszych telefonach znajdzie się nie jeden czytnik RSS, czy to w klasycznej postaci, czy w formie elektronicznego magazynu. Jedną z najbardziej znanych aplikacji tego typu jest Flipboard, ale również Zite czy Pulse. Czy jest więc miejsce dla jeszcze jednej aplikacji do newsów? Według mnie tak i jest nią News Republic. Nie wiem, jak Wy, ale osobiście niezwykle cenię sobie wszystkie tego typu aplikacje, które robią z naszych subskrypcji wizualne majstersztyki. O ile, gdy przeglądam newsy w ramach swojej pracy, wolę korzystać z jak najprostszego narzędzia (na przykład Google Reader), bez zbędnych fajerwerków, o tyle, gdy sięgam po wiadomości w wolnej chwili doceniam sposób ich przedstawiania i doboru. Na tym polu wyróżnia się wspomniany Flipboard i do niedawna nie sądziłem, że znajdę aplikację, która może z nim konkurować. A jednak, i jest nią właśnie News Republic. News Republic nie jest aplikacją nową, ale po ostatnim odświeżeniu designu wiele się zmieniło i produkt ten prezentuje się świetnie. Zacznijmy od tego, że NR nie jest typową aplikacją do obsługi RSSów. Nie da się do niej podpiąć naszych kanałów z Google. Jest to typowy e-magazyn oparty na wyselekcjonowanych przez twórców kanałach. Jest ich jednak naprawdę sporo i znajdziemy treści z takich źródeł, jak chociażby Al Jazeera czy AppZapp.   Zacznijmy od strony głównej. Przypomina ona nieco to, co znamy z Flipboarda. Mamy więc kafelki, w których przewijają się zdjęcia z artykułów, jest dział najważniejszych wiadomości, wszystkich newsów czy kafelki z tematycznie dobranymi przez nas wiadomościami, gdyż w News Republic wybieramy interesujący nas temat, a aplikacja szuka go we wszystkich kanałach. Temat możemy wybrać spośród już zaproponowanych lub sami go określić. Bardzo dobrym pomysłem jest wyciągnięcie multimedialnych treści do osobnych kafelków. Możemy przejrzeć galerię zdjęć z naszych tematów, lub obejrzeć filmiki, które się w nich przewijają, bez potrzeby przeglądania wszystkich newsów. Oprócz tego wprowadzono rodzaj społecznościowego tagowania za pomocą grafik, określających nasze nastawienie do danego materiału. Tak posegregowane newsy znajdziemy w dziale „nastroje”. Samo wyświetlanie treści jest świetne. Jeżeli w artykule znajdują się grafiki, to możemy je przeglądać przez wbudowaną przeglądarkę, która działa płynnie i nie przeszkadza w odbiorze całości. Każdym artykułem możemy się podzielić przez maila, Facebooka lub Twittera, albo zapisać go sobie na później do odpowiedniej kategorii. Wprowadzono również funkcję powiązanych tematów, która wyświetla nam trójwymiarową chmurę tagów związanych z przeglądanym artykułem. Podsumowując. Aplikacja według mnie jest naprawdę bardzo dobrze przygotowana. Działa płynnie, ma bardzo dobrze przemyślaną nawigację, przeglądanie treści za jej pomocą to czysta przyjemność. Możliwość zapisywania newsów na później również jest świetną opcją. Jest jednak kilka minusów, które sprawiają, że aplikacja ta nie jest na pewno dla wszystkich. Niestety, ale brak możliwości dodawania własnych kanałów i subskrypcji jest bardzo ograniczający. Oprócz tego nie jesteśmy w stanie wyeksportować interesujących nas artykułów do aplikacji trzecich.  Lista kanałów dostępnych w NR, choć niemała, bez wątpienia nie pokrywa wszystkich typów wiadomości i wszystkich regionów. Dlatego jeżeli przeszkadza Wam możliwość dodawania RSSów i jesteście zorientowani na odbiór lokalnych newsów, to News Republic raczej Wam nie przypadnie do gustu. Jeżeli jednak lubicie sięgnąć po newsy z innych regionów świata i poszukujecie nie tyle aplikacji do wyświetlania waszych subskrypcji, co po prostu aplikacji z dużą bazą newsów, to z czystym sumieniem mogę Wam polecić News Republic. To naprawdę bardzo dobra aplikacja i gdyby można było dodawać własne kanały z treściami, to Flipboard mógłby czuć się zagrożony. Mam nadzieję, że twórcy News Republic pójdą w tym kierunku. Aplikacja News Republic dostępna jest również na Androida i Windows Phone. 