22.07.2013 Sommelierzy, koneserzy win oraz zwykli entuzjaści „lampki czerwonego” do obiadu nieraz mogli się już przekonać o tym, że aplikacje mobilne wspierają ich zainteresowania związane z ulubionym trunkiem. Przykładem niech będzie świetna polska aplikacja dotrzechdych.pl, której zadaniem jest pomoc przy wyborze wina, jeśli nie do końca znamy i rozpoznajemy poszczególne marki, a szukamy czegoś dobrego w przystępnej cenie. Tym razem apka, która przyda się wszystkim tym, których przygoda z winami trwa już jakiś czas. Aplikacja Wine Notes to wirtualny notatnik, w którym szybko i wygodnie zapiszemy wszystkie niezbędne informacje na temat trunków, które przyszło nam próbować.  Po pierwszym uruchomieniu aplikacji będziemy mogli założyć własne konto w serwisie. Jest ono o tyle przydatne, że dzięki temu każdy dodany wpis automatycznie zsynchronizuje się z naszym profilem, co pozwoli nam mieć pewność, że żadne dodane do bazy wino nie zaginie. Oczywiście istnieje również możliwość korzystania z aplikacji bez rejestracji.  Mechanizm działania aplikacji jest bardzo prosty. Nie jest to gotowe kompendium wiedzy o winach, a jedynie wygodne narzędzie, za pomocą którego będziemy mogli stworzyć własny rejestr mniej lub bardziej ulubionych trunków. Każdy wpis zaczynamy od dodania zdjęć. Możemy dodać aż trzy różne obrazki. Kolejnym krokiem jest uzupełnienie nazwy, odmiany, rocznika oraz ceny trunku. Możemy również zaznaczyć ile butelek danego wina posiadamy w zapasie. W dalszej części rubryk będziemy mogli ocenić poszczególne aspekty trunku w skali od 1 do 15. Ostatnia część wpisu to informacje dotyczące pochodzenia wina i zawartości alkoholu. Nie zapomniano również o dziale „notatki”, gdzie będziemy mogli zapisać wszystkie inne informacje, na które nie przeznaczono specjalnej rubryki. Kiedy nasza osobista encyklopedia win zapełni się wpisami, będziemy mogli skorzystać z opcji „sortuj” oraz filtrów wyszukiwania, co z pewnością może okazać się przydatne, kiedy będziemy musieli szybko odnaleźć określoną informację.  Wine Notes to prosta aplikacja, która z pewnością nie znajdzie zbyt wielu odbiorców, jednak muszę przyznać, że na pewno zostałbym jej fanem, gdyby degustacja win należała do moich pasji. Mimo wszystko grono czytelników AntyApps jest na tyle szerokie, że z pewnością znajdzie się tu chociaż jeden koneser tego trunku, który doceni niszową, ale bardzo wygodną i dobrze przygotowaną apkę. 