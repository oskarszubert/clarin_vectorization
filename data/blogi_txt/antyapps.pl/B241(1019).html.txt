30.07.2013 Producenci gier prześcigają się w pomysłach na przenoszenie coraz to dziwniejsze gatunków na ekrany dotykowe smartfonów i tabletów. Pomimo coraz lepszej optymalizacji sterowania i tak w ostatecznych rozrachunku okazuje się że ciężko jest dorównać grom najprostszym, w tym klasycznym zabawom znanym z młodości. Jedną z nich jest właśnie Domino. Nie pamiętam kiedy ostatni raz dane było mi w nie grać, ale na pewno było to dawno temu. Prosta zabawa w odpowiednie układanie tabliczek potrafiła wciągnąć na długie chwile i pomóc walczyć z wakacyjną nudą. Wspomnienia te obudziła mobilna wersja zespołu Random Salad Games LLC. Ich gry zazwyczaj budują na dobrze znanych pomysłach co w połączeniu z solidnym wykonaniem i darmową dystrybucją pozwala im odnieść sukces. Dominoes nie posiada żadnych zbędnych dodatków i udziwnień. Wpływa to na pozytywny odbiór całości, choć trochę brakuje trybu wieloosobowego, nawet na jednym urządzeniu. Grać możemy w jeden z 3 trybów, każdy z nich został opisany w bardzo szczegółowy sposób. O ile w podstawowym nikt nie powinien mieć problemów, to już dwa pozostałe lepiej rozpocząć od jego lektury. Przed rozpoczęciem zabawy określamy jeszcze ilość graczy oraz zwycięstw. Wszyscy dodatkowi przeciwnicy sterowani są przez komputera.  Rozgrywka jest przyjemna, idealnie sprawuje się na smartfonie. Aplikacja dodatkowo podpowiada nam dostępne ułożenia, a główny szkielet możemy dowolnie przesuwać, co przydaje się przy bardziej rozbudowanych rozgrywkach. W opcjach możemy zmienić kolor tła jak i rodzaj kostek domino którymi gramy. Nie ma tego zbyt wiele, ale zawsze to jakaś możliwość konfiguracji wyglądu gry. Oprawa graficzna jest prosta, ale miła dla oka. Całość często szpecą reklamy, ale to cena za darmową wersję gry. Dominoes nie jest ani pierwszą tego typu grą na Windows Phone, ani zapewne najlepszą. Jednak Random Salad Games LLC (którego współzałożycielem jest nasz rodak) potrafi tak umiejętnie połączyć kluczowe czynniki gry, by to na nią właśnie zwrócili uwagę użytkownicy. Jeżeli pamiętacie Domino z lat młodości, pobierzcie też tę wersję. Nie zawiedziecie się. 