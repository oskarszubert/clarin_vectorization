04.12.2013 TVP dokonało sztuki niemal niemożliwej – wydało kolejną aplikację, która już po kilku chwilach z nią spędzonych wylądowała na samym szczycie mojego prywatnego rankingu najgorszych bubli dostępnych w polskim AppStore. Poprzednio sytuacja taka miała miejsce z testowanymi przeze mnie TVP Stream oraz równie (nie)udanym Wielkim Testem Maturalnym, które okazały się aplikacjami nie tylko słabymi, ale i skandalicznie zabugowanymi. W przypadku bohaterki dzisiejszego tekstu – aplikacji TVP Zdrowie sytuacja przedstawia się podobnie, jak w przypadku innych programów sygnowanych logiem TVP. Nie ma co się temu dziwić, skoro wydawca z uporem maniaka stawia na ten sam interfejs i tego samego twórcę, który, jak pokazało kilka poprzednich aplikacji, najwyraźniej nie sprawdza się w tego rodzaju projektach.  TVP Zdrowie to w założeniu prosta aplikacja, mająca umożliwić użytkownikowi sprawdzenie własnej wiedzy z zakresu medycyny. Do naszej dyspozycji oddano test próbny składający się z czterech pakietów po 5 pytań, oraz egzamin główny, do którego dostęp możliwy był jedynie 2 grudnia, podczas testu na żywo z udziałem gwiazd. Z informacji, które udało mi się uzyskać – w trakcie emitowanego na żywo programu użytkownik mógł odpowiadać na pytania jednocześnie z uczestnikami zgromadzonymi w studio TVP. Czy tak było w rzeczywistości i czy rzeczywiście funkcja ta działała tak, jak powinna – nie wiem, gdyż nie posiadam telewizora.  Oprócz kilku zestawów pytań w programie zarezerwowano miejsce dla ciekawostek związanych ze zdrowiem człowieka. Sposób ich podania jest mocno ascetyczny, podobnie przedstawia się zresztą cała oprawa programu. Brak jakichkolwiek materiałów multimedialnych (nie uświadczymy tutaj nawet jednego zdjęcia) i niewielki zasób informacji to cechy, do których przyzwyczaiłem się już podczas korzystania z poprzednich aplikacji od TVP. Tutaj dodam jedynie, że liczba „ciekawostek” dostępnych w bazie najmłodszego dziecka Telewizji Polskiej zamyka się w liczbie 33. Miło, że twórcy TVP Zdrowie zadbali o to, byśmy nie zostali przytłoczeni nadmiarem wiedzy. TVP Zdrowie prezentuje się tragicznie. Ekran szpecą wielkie piksele, a interfejs zniechęca do użytkowania programu dłużej niż kilka sekund. Całość sprawia wrażenie rozłażącej się w szwach i trzymającej się dosłownie na włosku. Za ilustrację moich słów niech posłuży Wam zrzut ekranu prezentujący gości zaproszonych do programu przez TVP. Jest pięknie, prawda?  Na plus mogę zaliczyć jedynie fakt, że program jest stabilniejszy niż twory od TVP, które miałem okazję testować wcześniej. Marne to jednak pocieszenie, gdy spojrzymy na całość, która prezentuje się gorzej niż źle. Cóż, może następny razem będzie lepiej, prawda? Bo czy może być gorzej? 