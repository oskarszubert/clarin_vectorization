22.10.2013 Z pierwszych gier, od których nie mogłem się oderwać w czasie dzieciństwa podczas archaicznych lekcji informatyki lub wizyt u wujków, którzy posiadali komputery działające pod DOSem, świetnie pamiętam zamki i czołgi. Nie do końca wiem, które pojawiły się w jakim okresie, jednak mechanizm był ten sam: ustawić lufę broni pod odpowiednim kątem, wziąć poprawkę na wiatr i strzelić tak, żeby jak najszybciej zniszczyć pojazd lub bazę przeciwnika. I mimo że Angry Birds działa praktycznie na tej samej zasadzie, dopiero odpalając CANNONS Revolution przypomniałem sobie wspomniane wcześniej gry. Jeśli więc lubicie podobne tytuły, macie do nich sentyment lub po prostu znudziły wam się Gniewne Ptaki, zachęcam do przyjrzenia się Armatkom z bliska. Cannons na pierwszy rzut oka nie powala może oprawą graficzną, jednak już po kilku pierwszych misjach zobaczycie, że tytuł nadrabia grywalnością. Okazuje się również, że nasze czołgi nie są statyczne jak miało to miejsce w tytułach, które przywołałem we wstępie. To również zdecydowanie pozytywnie wpływa na urozmaicenie dalszej rozgrywki.  W grze będziemy mogli rozwijać nasze pojazdy oraz kupować nowe. Nie zabraknie też całego arsenału najróżniejszej broni oraz ulepszeń, pomagających podczas rozgrywki. Poza parametrami takimi jak siła i kąt strzału, czynnikiem wpływającym na nasze wyniki będzie również wiatr. Poza szerokim wachlarzem misji, jakie będziemy wykonywać, mierząc się z wirtualnymi przeciwnikami lub określonymi zadaniami, jakie będzie trzeba wykonać na planszy, chyba największej frajdy dostarcza tu możliwość gry online przeciwko innym graczom.  Odpalając grę w trybie multiplayer, rozgrywka skojarzyła mi się bardziej z Wormsami. Wybierając rozgrywkę dla wielu osób, przed walką będziemy mogli wybrać power-upy, które pomogą nam pokonać przeciwników. Mogą to być naprawy naszego pojazdu, dodatkowe paliwo, niewidzialność, teleportacja i wiele innych. Bardzo ucieszyła mnie również możliwość gry w charakterze gościa. Możemy oczywiście zarejestrować swoje konto lub zalogować się przez Facebook, jednak nie jest to wymagane. Jest to naprawdę duży wyjątek w czasach, kiedy praktycznie każda gra online tego typu wymaga posiadania indywidualnego profilu. Niestety gra, jako dość świeży produkt, nie cieszy się jeszcze zbyt dużą popularnością, dlatego chcąc zmierzyć się z żywym graczem po drugiej stornie ekranu, najlepiej umówić się z kimś znajomym, ponieważ na serwerach Cannons nie zawsze trafimy na innych graczy.  CANNONS Revolution to gra, której największa siła tkwi oczywiście w trybie multiplayer. Możliwość rozgrywki przeciwko prawdziwym graczom z pewnością będzie bardziej atrakcyjna niż trafianie w wyznaczone cele lub niszczenie czołgów sterowanych przez sztuczną inteligencję. Ponieważ gra dostępna jest zupełnie za darmo, tym bardziej warto przyjrzeć jej się z bliska. Obecnie tytuł dostępny jest tylko w Google Play, jednak sądząc po ikonce AppStore na oficjalnej stronie gry, niedługo również użytkownicy systemu iOS dołączą do świata małych czołgów. 