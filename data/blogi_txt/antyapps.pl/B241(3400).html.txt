13.02.2013 Jak po powrocie z wakacji pokazać rodzinie i znajomym wykonane przez siebie zdjęcia? Można wybrać drogę mocno tradycyjną i chyba już coraz rzadziej praktykowaną wywołując zdjęcia u fotografa, nieco bardziej nowoczesną wyświetlając setki ujęć na ekranie komputera, lub przygotować oryginalny pokaz slajdów – kto ma jednak na to czas – moglibyście zapytać – otóż wystarczy dosłownie kilka sekund i aplikacja Qwiki.  Oto pamiątkowa innowacja, jedno dotknięcie zmienia twoje wspomnienia zapisane w pamięci telefonu w oryginalny pokaz slajdów pełnych zdjęć i filmów. Niemożliwe? A jednak! Wszystko za sprawą dostępnej od kilku dni aplikacji Qwiki for iPhone. Na początek będziemy musieli się zalogować. W tym celu możemy wykorzystać nasze konto na Facebooku lub dowolny adres e-mail. Po udokumentowaniu formalności, możemy zacząć działać. Program proponuje nam dwie drogi: Auto i Custom. Pierwsza z nich, „odwali” całą robotę za nas. Automatycznie wyselekcjonuje zdjęcia z naszej rolki, doda napisy na bazie daty wykonania fotografii i ich lokalizacji, a także ułoży je w odpowiedniej kolejności. Gdyby coś nam nie odpowiadało, po pierwszym podglądzie, będziemy mogli wprowadzić dowolne zmiany w projekcie. Opcja Custom to już zdecydowanie więcej zabawy. Tym razem to my decydujemy o tym które zdjęcia i filmy chcielibyśmy zamieścić w naszym pokazie (możemy zaznaczyć maksymalnie 25 plików). Algorytm automatycznie uporządkuje zdjęcia (ich kolejność możemy oczywiście później zmienić), a ewentualne napisy będziemy musieli dodać już sami. Gotowy projekt zostanie wzbogacony o utwór z naszej muzycznej biblioteki, a zdjęcia możemy opatrzyć jednym z siedmiu efektów specjalnych.  Gdy skończymy już edycję, filmem możemy podzielić się ze społecznością Qwiki, a także przesłać go znajomym za pośrednictwem Facebooka, Twittera lub bardziej tradycyjnie wykorzystując pocztę elektroniczną. Qwiki to aplikacja darmowa, która zdecydowanie jest warta waszej uwagi, zwłaszcza jeżeli od czasu do czasu lubicie zaskoczyć najbliższych swoją pomysłowością. Efekt końcowy będzie najbardziej „piorunujący” jeżeli w naszym pokazie umieścimy także materiały video, w przeciwnym wypadku limit 25 plików, które możemy w nim zamieścić może się okazać dość błahy, a całość nie będzie prezentować się nadzwyczaj imponująco. Udanej zabawy! 