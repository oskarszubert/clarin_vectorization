17.12.2011 Wiedzieliście, że Ikar ma koleżanki? Zawsze myślałem, że poza ojcem nikogo wokół niego nie było. W tytule Chillingo istnieje jeszcze Nyx, piękna, skrzydlata niewiasta, która zstąpiła z nieba. Ale jak ona się znalazła, to z kolei lekkomyślnego Ikara zabrakło i trzeba go poszukać. Historia w tym tytule jest, o dziwo, bardziej rozbudowana i stanowi świetne uzupełnienie wciągającej rozgrywki.  NyxQuest ukazało się pierwotnie na konsoli Wii w cyfrowej dystrybucji. Ten całkowicie niszowy kanał miał kilka swoich hitów, ale niestety odbiorcy tego sprzętu nie docenili ich jak należy. Sterowanie z konsoli Nintendo da się jednak często skutecznie przenieść na iOS – i tym razem to się udało. W tej platformówce podstawowe przyciski są tylko 3 – lewo, prawo oraz lot. Możemy do 5 razy trzepnąć skrzydłami oraz szybować w powietrzu. Jest to niezbędne, ponieważ jeśli Nyx upadnie na gorący piasek, to momentalnie traci energię. Ze słońcem na pustyni nie ma żartów. W ten sposób trudno byłoby jednak zbudować ciekawą rozgrywkę na kilka godzin.  I tutaj pomocne okażą się dodatkowe moce bohaterki umożliwiające np. przesuwanie obiektów czy sterowanie wiatrem. Robimy to maziając palcem po ekranie, co nie muszę mówić chyba, że sprawdza się wyśmienicie. Dzięki temu poza bezmyślnym parciem do przodu jesteśmy zmuszeni do kombinowania – elementy planszy mogą stanowić swojego rodzaju puzzle, dopiero po ułożeniu których możemy iść/lecieć dalej. Czas w mitologicznym świecie uprzyjemnia także kolorowa i żywa oprawa graficzna, jak i przyjemna muzyka oraz dźwięki. To naprawdę dopracowany pod każdym względem produkt, który fani szczególnie nieco starszych platformówek mają obowiązek sprawdzić. I co najważniejsze – NyxQuest zarówno zwykły, jak i na iPada są do pobrania całkowicie za darmo. Promocja nie potrwa długo, więc tym bardziej polecam. NyxQuest można pobrać stąd. NyxQuest HD można pobrać stąd. 