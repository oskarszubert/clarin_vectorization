20.05.2013 Nie jest to może nic specjalnie świeżego, w końcu na komputerach stacjonarnych programów do takich zabaw jest wiele — od zewnętrznego oprogramowania, na wtyczkach do najpopularniejszych przeglądarek kończąc. Jednak na urządzeniach z iOS na pokładzie najlepsze co możemy bez żadnych dodatków uzyskać, to po prostu zrobienie obrazka z tego, co właśnie widzimy na ekranie. A co jeśli zechcielibyśmy zapisać widok całości? Wystarczy zatrudnić Web to JPEG.  Aplikacja do specjalnie skomplikowanych nie należy, skupia się tylko na… no właśnie, zamianie otwieranej strony na plik graficzny. Po kolei skanuje wszystkie jej fragmenty, a następnie składa w pełny obrazek, przez co całość możemy wygodnie otrzymać w jednym pliku. Należy jednak pamiętać, by wcześniej dokładnie przejrzeć stronę i zobaczyć, czy wszystkie jej elementy zostały wczytane — na przykładzie „łapania” AntyWebu (tutaj efekt) przekonałem się na własnej skórze, że warto dopilnować każdego szczegółu. A kiedy wiemy, że strona prezentuje się już jak należy, klikamy w przycisk „Capture” znajdujący się w prawym górnym rogu, dajemy Web to JPEG dostęp do plików graficznych na naszym iUrządzeniu, czekamy chwilę i gotowe. Dosłownie kilka sekund później w naszej galerii zdjęć mamy „złapany” obrazek. Nim zaś dalej możemy podzielić się z innymi, zainstalowanymi nań aplikacjami, czy to w postaci zasynchronizowania go z jedną z chmur, czy wysłania bezpośrednio jako maila.  Warto jednak nadmienić, że narzędzie to jest trochę kapryśne. Fakt, że nie miał ze mną łatwego życia, bo zlecałem mu zamianę na plik graficzny serwisów, na których naprawdę dużo działo się na raz, w tym strony głównej AntyApps — i tutaj dopiero przy trzeciej próbie wszystko było jak należy (mam i dowód na to, że się w końcu udało, niestety poprzednie próby usunąłem). Małe zastrzeżenia mam również w kierunku stosowanej kompresji, jakiej używa program, finalny efekt dość sporo traci bowiem na jakości, a nie doszukałem się żadnej opcji która pozwalałaby na jej edycję. Szkoda — ale z drugiej strony te pliki i tak już swoje ważą.  Aplikacja dostępna jest w AppStorze. Na co dzień należy za nią zapłacić 4,99$, co jest ceną naprawdę sporą, biorąc pod uwagę fakt, iż nie zawsze radzi sobie ona ze zrzucaniem stron tak dobrze, jak byśmy tego od niej oczekiwali. Mam dla Was jednak dobrą wiadomość, od kilku dni trwa promocja, w której można ją pobrać za darmo — i w takim układzie naprawdę nie ma się nad czym zastanawiać, może kiedyś się przyda? 