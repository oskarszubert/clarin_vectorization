10.09.2013 Zbieranie stworków reprezentujących najróżniejsze żywioły, rozwijanie ich umiejętności, ewolucje, fuzje… brzmi znajomo, prawda? Monster Match to kolejny reprezentant uniwersum znanego z sagi Pokemonów czy Digimonów z tą różnicą, że tym razem mechanizm walki przeniesiony został do świata spod znaku gier „match 3″. Najprościej mówiąc, nasi wirtualni podopieczni atakują dopiero wtedy, gdy na planszy uda nam się wyeliminować trzy obiekty tego samego koloru. Prościej się nie dało, jednak ostrzegam, że to połączenie naprawdę wciąga! Monster Match, podobnie jak recenzowane wczoraj Transformers Legends, to pozycja połączona z mini serwisem społecznościowym od Mobage, które jest dystrybutorem gry. Po raz kolejny miałem niestety powtarzający się problem z logowaniem oraz, jak twierdzi apka, zbyt wolnym łączem, mimo że router znajdował się tuż obok mnie. Za którymś podejściem gra w końcu pobrała niezbędne uaktualnienia i połączyła się z utworzonym wcześniej kontem użytkownika, jednak wciąż nie mam pojęcia, od czego mogą zależeć niepowodzenia w tej kwestii.  Mobage po raz kolejny zachwyca świetnym przygotowaniem swojego tytułu pod względem grafiki. Kolorowe stworki, których możemy uzbierać obecnie przeszło 300, naprawdę dorównują wyglądem swoim konkurentom ze stajni Nintendo. Wraz z rozwojem gry możemy rozwijać ich statystyki. Niektóre z nich mogą również ewoluować lub łączyć się w fuzje z innymi zwierzakami, co sprawia, że w późniejszej walce będą one silniejsze. W grze, której prosty mechanizm opisałem już we wstępie, wykorzystamy również przewagę jednych żywiołów nad drugimi, co zdecydowanie urozmaica klasyczną rozrywkę, jaką znamy z gier polegających na eliminowaniu diamentów z planszy. Pojawią się na niej również specjalne power-upy, które w połączeniu z określonym kolorem kryształu (odpowiadającego żywiołowi naszego stworka) wywołają dodatkowe efekty podczas walk.  Gracze posiadający starsze urządzenia, wyposażone jeszcze w Androida Gingerbread, niestety mogą mieć problemy ze swoimi wirtualnymi stworkami. Grę testowałem na HTC Desire Z i niestety lagi oraz problemy z załadowaniem niektórych tekstur pojawiały się właściwie cały czas. Zabawa wciąga jednak na tyle, że, jak rzadko, mimo napotkanych problemów, cierpliwie czekałem, aż gra dojdzie do siebie i będę mógł pokonać kolejne poziomy. Druga sprawa, że po przejściu tutorialu i pierwszych poziomów gry, tempo zdecydowanie zwalnia i jeśli stracimy wszystkie „punkty walki”, będziemy musieli długo czekać na ich odnowę i ponowny powrót do zabawy. Rozwiązaniem są tu mikropłatności, jednak co ciekawe, naszą walutą nie będą prawdziwe pieniądze, a monety zdobyte od innych graczy podczas misji (tak, mamy tu namiastkę multiplayera, gdzie przed każdą misją do naszej drużyny dołącza jedno stworzenie losowo wybranej osoby posiadającej konto w społeczności Mobage). Niestety w tym przypadku twórcy gry chyba nie do końca przemyśleli wybrane rozwiązanie, dlatego gracz, mimo szczerych chęci rozwijania swoich stworków, będzie musiał uzbroić się w cierpliowść.  Mimo kilku niedogodności, kolorowa gra dla dzieci okazała się być dobrze przygotowanym tytułem, który wciągnął mnie naprawdę na długo. Rozgrywka nie zatrzyma przy sobie na dłużej fanów skomplikowanej rozrywki i logicznych łamigłówek. Monster Match posiada jednak klimat, który skutecznie uruchamia miłe wspomnienia z czasów młodości, kiedy wszyscy byliśmy trenerami Pokemon oraz dołącza do tego wciągający mechanizm gier typu Bejeweled czy innych pozycji ze słowem „jewel” w nazwie, polegających na znajdywaniu na planszy trzech elementów tego samego koloru. Moje wewnętrzne dziecko po raz kolejny zostało uszczęśliwione. 