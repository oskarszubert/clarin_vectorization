22.01.2013 Od kiedy do dyspozycji użytkowników smartfonów oddano różnego typu aplikacje będące klientami popularnych serwisów społecznościowych, udostępnianie treści via telefon stało się zjawiskiem masowym. Aby sprostać temu zadaniu systemy mobilne zaczęły ewoluować dając możliwość wysyłania linków, tekstów czy zdjęć na social media. iOS pod tym względem mocno kuleje w stosunku do Androida, dlatego pojawia się wiele „protez” tego mechanizmu w postaci specjalnych aplikacji. Jedną z nich jest Buffer, który ma za zadanie pomóc nam w dzieleniu się wybranymi treściami via social media. Aplikacja ta jest rodzajem centrum wysyłania postów, pozwalającym na proste i szybkie udostępnianie określonego contentu. Jak działa Buffer? Niezwykle prosto. Podpinamy pod aplikację nasze konto na Facebooku, Twitterze, LinkedIn czy App.net (o dziwo, nie ma na przykład Google+). Gdy już skonfigurujemy Buffera, nie pozostaje nam nic innego, jak stworzyć odpowiedni wpis. We wpisie możemy zawrzeć czysty tekst, dodać linka lub wkleić zdjęcie. Ponieważ aplikacja ma za zadanie jednocześnie wysyłać ten sam wpis pod wskazane adresy, więc wybieramy po prostu z listy serwisy, do których ma trafić i kilka sekund później go tam znajdziemy. Buffer pozwala na natychmiastowe wysłanie wiadomości, ale możemy również dodać nasz post do specjalnej poczekalni, a aplikacja sama określi, kiedy jest najlepszy czas na umieszczenie wpisu, tak, aby miał jak najszerszy zasięg.  Oprócz widoku wpisów, które wysłaliśmy za pomocą Buffera, aplikacja oferuje także możliwość podglądu, do jakiej liczby użytkowników dany post dotarł, ile osób się nim podzieliło, polubiło go etc. Dodatkowo w 3 karcie znajdziemy listę aplikacji, z których w prosty sposób możemy dodawać treści do Buffera, a następnie słać je dalej. Sama aplikacja działa całkiem dobrze, ma intuicyjną nawigację i spełnia swoje zadanie – wysyłanie tego samego komunikatu na wybrane serwisy społecznościowe. Z drugiej jednak strony można by dodać jednak kilka serwisów do tej listy. Osobiście jednak rzadko wysyłam tę samą wiadomość via wszystkie social media, choć bez wątpienia taka opcja może być użyteczna. Oczywiście Buffer to kolejna aplikacja, która żąda od nas dostępu do naszych kont i jeżeli nie lubicie dzielić się tego typu danymi, to ta produkcja może nie przypaść Wam do gustu. 