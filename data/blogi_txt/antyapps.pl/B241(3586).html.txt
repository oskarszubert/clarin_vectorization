04.03.2013 NumberOne Brain to jeden z tych niepozornych, obdarzonych symboliczną grafiką tytułów, które potrafią wciągnąć na wiele godzin. Dzięki prostym zasadom oraz wykorzystaniu efektu opisanego przez amerykańskiego psychologa  J.R. Stroopa gra potrafi nie tylko całkowicie zaangażować użytkownika, ale i sprawdzić jego czas reakcji na określone zadanie. Sprawdź się. Przed Tobą plansza z 11 polami. Jedno z nich wyświetla liczbę na kolorowym polu. Numer ten, jak i samo pole (a dokładniej jego barwa) są zmienne – a Twoim zadaniem jest wskazanie tej samej liczby na różnokolorowych prostokątach znajdujących się powyżej. Z czasem ilość pól rośnie, a niektóre z nich zaczynają lekko się poruszać, rosną również rzędy wielkości wyświetlanych na nich liczb – od pojedynczych znaków, aż do kombinacji trzycyfrowych. Kluczowe znaczenie ma jednak kolor pól, na których wspomniane liczby zostały umieszczone. Tutaj swoją rolę odgrywa wspomniany we wstępie Efekt Stroopa. Wyjaśnienie zjawiska opisanego po raz pierwszy przez amerykańskiego psychologa w 1935 roku możemy znaleźć w polskiej Wikipedii: „W psychologii efekt Stroopa jest demonstracją czasu reakcji na zadanie. Przykładem jest określanie koloru tekstu. Gdy kolor tekstu i tekst nie są zgodne (np. słowo „zielony” wydrukowane niebieską czcionką, lub „czerwony” wydrukowane na zielono) człowiek poproszony o określenie koloru tekstu zrobi to wolniej i z większym prawdopodobieństwem błędu, niż gdyby tekst i jego kolor były zgodne (np. słowo „żółty” wydrukowane żółtą czcionką).” Na powyższych zasadach została oparta rozgrywka w NumberOne Brain. Wskazywaniu kolejnych liczb towarzyszy upływający czas i zachęcająca do działania muzyka – elementy te, tylko sprzyjają popełnianiu błędów podczas wybierania prawidłowych liczb (na trudniejszych poziomach liczby zostają zastąpione znakami).  Gra charakteryzuje się udaną, minimalistyczną oprawą i wyrazistą muzyką. Poziom trudności określił bym jako wysoki – dużo zależy od naszej umiejętności skupienia uwagi na wydarzeniach rozgrywających się na ekranie. NumberOne Brain to gra ponadczasowa i międzypokoleniowa. Rozgrywka powinna sprawić równie wiele frajdy tak młodym, jak i starszym użytkownikom urządzeń mobilnych. NumberOne Brain dostępne jest obecnie za darmo, normalna cena aplikacji wynosi 0,89 euro. Gra dostępna jest również na urządzenia z systemem Android na pokładzie. 