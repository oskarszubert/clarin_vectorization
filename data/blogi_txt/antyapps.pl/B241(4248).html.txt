03.01.2013 Jednymi z najpopularniejszych gier ostatniego czasu są różnej maści Logo Quizy. Jeden z nich od kilku miesięcy okupuje naszą listę najchętniej czytanych tekstów. Autorzy ThinkInvisible postanowili podejść do tematu w odmienny sposób i tchnąć trochę świeżego powietrza w dziesiątki podobnych do siebie klonów. W przypadku ThinkInvisible nie są to tylko znane marki, ale też postaci historyczne i fikcyjne. Przedstawione w charakterystyczny dla siebie sposób. Zgadywanie rozpoczynamy od widoku jednego małego fragmentu obrazka. Na dole mamy pole do wpisania nazwy, które w momencie gdy nazwa jest dwuczłonowa sugeruje nam to podział kropek. Jeżeli pomimo skromnej podpowiedzi nie jesteśmy w stanie rozwiązać zagadki, możemy kliknąć ekran, a pojawi się dodatkowy elementy grafiki, bądź litera. Jeżeli nie chcemy tracić punktów na podpowiedzi, możemy w łatwy sposób udostępnić grafikę na Facebooku bądź też Twitterze w celu grupowego, społecznościowego rozwiązania zagadki.  Czeka na nas 9 zestawów po 9 zagadek każdy. Jest więc w czym wybierać, niestety zabawa jest jednorazowa. Gdy już zgadniemy co przedstawia dany obrazek, kolejne podejście nie będzie dla nas wyzwaniem. Zestawy nie są losowe, a ThinkInvisible nie posiada rozbudowanych trybów rozgrywki. Oczywiście w przygotowaniu są nowe zagadki, ale do momentu ich wydania, gra kończy się po pierwszym przejściu.  Grafika jest bardzo prosta i charakterystyczna dla tego typu gier. Oparta na konturach i podstawowych kolorach. Pasuje do klimatu rozgrywki. Trochę gorzej prezentują się dźwięki. Autorzy postanowili uraczyć nas plikami dźwiękowymi, związanymi z hasłami, za każdym razem gdy je zgadniemy. Dźwięki są niskiej jakości i głównie irytują, mocno zaniżają przyjemność płynącą z gry, a już na pewno nie są nagroda za poprawnie wykonane zadanie. Nie powinny w ogóle być obecne w grze. Jeżeli lubicie gry z gatunku Logo Quizy bądź też po prostu różnej maści zagadki, spędzicie z ThinkInvisible kilka chwil pełnych wyzwań. A to wszystko za darmo. W przypadku wersji na Windows Phone za darmo mamy całą grę (przynajmniej jak na razie), użytkownicy iOS i Androida tylko 2 pierwsze zestawy, za pozostałe muszą zapłacić około 3 zł. Windows Phone 7.5: działa, Windows Phone 8: działa, Lumia 610: działa 