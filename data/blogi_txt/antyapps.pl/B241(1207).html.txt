08.11.2012 Evernote, to jedna z najpopularniejszych aplikacji do tworzenia notatek, z bogatym wyborem narzędzi, która zdobywa coraz większą popularność, szczególnie dzięki swojemu rozbudowanemu ekosystemowi obejmującemu soft zarówno na urządzenia mobilne, jak i komputery, że o wersji przeglądarkowej nie wspomnę. Co więcej, twórcy tego produktu nieustannie wzbogacają swoją aplikację o nowe funkcje i rozszerzają jego możliwości. Dzisiaj Evernote znów się zmienił i to diametralnie, przynajmniej pod względem wyglądu. Poprzednia wersja Evernote nie była może zła, ale też nie do końca grzeszyła dopracowanym interfejsem i przyjaznym oku layoutem. Poza tym wiele funkcji było poukrywanych i trzeba było nieco się naklikać, nim się do nich dotarło. Teraz już nie będzie z tym problemu. Bo nowy Evernote prezentuje się naprawdę zacnie, ale co najważniejsze, poprawiono jego nawigację. Całkowicie przebudowano wygląd aplikacji. Teraz, u samej góry, mamy odnośnik do edytora tekstu, aparatu oraz skanera dokumentów. Pod tymi narzędziami znajdziemy resztę kart aplikacji, i to dosłownie. Twórcy Evernote zdecydowali się na graficzną rewolucję prezentując najważniejsze elementy aplikacji w postaci poziomo ustawionych kart. Poukładane po kolei wyświetlają najważniejsze funkcje aplikacji, a więc „miejsca”, „ znaczniki”, „notatniki” i oczywiście folder zbiorczy. Wystarczy kliknąć w którąś z nich, a powiększy się na cały ekran dając nam dostęp do zawartości.  Ważne jest również to, że usprawniono zarządzanie notatnikami, upraszczając ich dodawanie i edytowanie, poprawiono również opisywanie notatek. Bardzo fajnie prezentuje się również karta miejsc, gdzie na wirtualnej mapie znajdziemy odnośniki do notatek, jeżeli te zostały geotagowane i po kliknięciu możemy szybko przejść do pełnego trybu widoku. Muszę przyznać, że jestem pod wrażeniem nowego wyglądu i funkcjonowania Evernote. Wszystko stało się bardziej czytelne, dodawanie notatek jest dużo prostsze i do tego, wydaje mi się, że aplikacja nawet działa szybciej. Evernote poszedł z duchem czasu w i w końcu usprawnił działanie swojej aplikacji do tego czyniąc ją wizualnie atrakcyjną. Choć nieszczególnie często korzystam z Evernote , to ta nowa wersja aż prosi się o to, aby ją używać. Czekam, kiedy Evernote zrobi to samo z wersją na przeglądarki i desktop. 