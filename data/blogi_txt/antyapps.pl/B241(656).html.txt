10.07.2012 W życiu zdarzają się takie chwile, kiedy pragniemy za nie podziękować całemu światu, wykrzykując to jak najgłośniej. Generalnie coraz rzadziej korzystamy z tego prostego słowa „dziękuję”, a już samo jego wypowiedzenie poprawia humor, nam i wszystkim wokoło. A dziękować można za niemal wszystko: za awans w pracy lub po prostu za dobrą książkę. Ostatnio bardzo sceptycznie byłem nastawiony do aplikacji społecznościowych. AppStore jest ich pełen, aż wylewają się oknami, drzwiami i kominem. Większość z nich to kopie już istniejących, dodających co najwyżej nowe spojrzenie na nawigację czy funkcję, wiele to istne potworki, które strach instalować. Zresztą, ile aplikacji tego typu człowiek jest w stanie obsługiwać, w ilu społecznościach może brać aktywnie udział? Jednak znów dałem się zaskoczyć. Cheers to „kolejna” społecznościówka. Ale pomysł, wokół którego została zbudowana, jest tak prosty, a zarazem tak pozytywny i optymistyczny, że trudno przejść wokół niej obojętnie, Cheers bowiem to aplikacja, dzięki której możemy podziękować. Możemy podziękować za film, za utwór, za nowy dom, samochód, za przyjaciół, za to, że pani w okienku była miła. Aplikacja ma pozwolić nam swobodnie dziękować i pokazywać innym ludziom, że to robimy i dlaczego to robimy.    Jak w większość tego typu aplikacji w Cheers mamy pewne nieśmiertelne elementy. Jest więc nasze konto, gdzie widzimy kto nas obserwuje, kogo my i co dodaliśmy ostatnio. Jest Timeline, czyli miejsce, w którym pokazują się najnowsze podziękowania generowane przez osoby, które obserwujemy, albo też przez wszystkich, jeżeli taki filtr sobie ustawimy. Oczywiście nie zabrakło karty „popularne”, czyli te najczęściej komentowane i lajkowane wpisy, podzielone na podstawowe kategorie: ludzie, miejsca, rzeczy.  Oprócz tego mamy, a jakże, centrum powiadomień, w którym widzimy ostatnie aktywności związane z naszym kontem i z naszymi znajomymi, jak również kartę „people” czyli listę naszych znajomych oraz listę wszystkich użytkowników, która ma wmontowaną przeglądarkę. Najważniejszy jest jednak moduł dodawania podziękowań. Mamy 3 podstawowe kategorie, w ramach których wyrażamy naszą wdzięczność: ludzie, miejsca i rzeczy. Po wyborze jednej z nich przechodzimy do modułu wpisu i tutaj możemy wyszukać rzecz/osobę/miejsce, za które chcemy podziękować lub wpisać je samemu. Oczywiście, aby posty były atrakcyjniejsze, możemy zrobić lub dodać dowolne zdjęcie, a cały wpis otagować wedle własnego uznania. Po zakończeniu tych prostych czynności nasz post jest gotowy.    Oczywiście posty można komentować, dawać im lajka w postaci „cheer” lub dzielić się nimi przez social media. Nie często się to zdarza, ale w tym przypadku tak, każdy wpis możemy edytować lub usunąć. Tej funkcji bardzo mi brakuje w przypadku wielu tego typu produkcji. Aby ludziom nie nudziło się od tego ciągłego dziękowania twórcy aplikacji przewidzieli element „rywalizacji”. Za każdy dodany wpis dostajemy pewną pulę punktów (cheerfluence), które oczywiście rosną wraz z przybywającymi lajkami czy komentarzami. Na tej podstawie powstaje również lista najbardziej wpływowych „dziękowaczy”. Z tego co zauważyłem, społeczność wokół tej aplikacji rozwija się całkiem dynamicznie. Jakieś minusy? Po pierwsze aplikacja działa wciąż dość wolno. Zwieszenia zdarzają się przy dodawaniu postów czy nawet przy wyświetlaniu naszego profilu. To na pewno musi zostać przez twórców Cheers poprawione. Drugi minus, to minus warunkowy. Otóż to następna już produkcja, która chce, abyśmy dzielili się z całym światem swoimi opiniami, swoim życiem. Jeżeli więc macie już tego dość, to raczej Cheers Was nie zachwyci. Mnie osobiście ta aplikacja bardzo się spodobała. Nie, nie dlatego, że uwielbiam się dzielić wszystkim ze wszystkimi (szczerze powiedziawszy, to już ten nadmiar społecznościówek mnie męczy), ale dlatego, że Cheers jest taka… optymistyczna. Zbudowano ją po to, aby ludzie mogli wyrażać swoje pozytywne opinie, dostrzegać rzeczy, za które warto dziękować. W świecie gdzie zły news to dobry news, tego typu pomysły wydają się skazane na porażkę. A jednak Cheers wciąga. Mogę szczerze Wam polecić ją do wypróbowania. Ocena: 4+ Fota 