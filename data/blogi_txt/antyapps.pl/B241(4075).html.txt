14.01.2014 Opisywana już kilkakrotnie przez mnie aplikacja Sunrise, będąca rewelacyjną alternatywą dla systemowego kalendarza, doczekała się sporej aktualizacji. Po raz pierwszy aplikacja wspiera większy ekran iPada oraz widok wydarzeń z całego tygodnia, na co musieliśmy dłuższą chwilę zaczekać.  Nieobecność Sunrise’a na iPadzie powstrzymywała sporą część użytkowników przed wyborem tej aplikacji. Liczne grono osób poszukuje jednej aplikacji, która będzie dostępna na obydwu urządzeniach, z których korzystają każdego dnia i w odpowiedzi na to zapotrzebowanie Sunrise nareszcie doczekał się wersji dla iPada.   Skutkuje to oczywiście wygodniejszym przeglądaniem wydarzeń w widoku miesięcznym jak i tygodniowym. Ponadto aktualizacja przynosi przewijalną listę nadchodzących wydarzeń, co pozwala na szybkie spojrzenie co czeka nas w najbliższej przyszłości. Pomimo sporej ilości jednocześnie widocznych informacji, autorzy Sunrise zdołali utrzymać przejrzysty i łatwo czytelny interfejs aplikacji. Niezwykle istotną nowością jest wprowadzenie funkcji odświeżania danych w tle, dzięki czemu Sunrise od razu po otwarciu prezentuje nam aktualne dane.  Aktualnie Sunrise dostępny jest tylko dla urządzeń z systemem iOS, lecz pojawienie się go w Google Play ma być tylko kwestią czasu. Prace trwają również nad dodaniem wsparcia dla kont Exchange – obecnie Sunrise oferuje synchronizacje z kontem Google, iCloud oraz Facebookiem. 