06.06.2012 Pamiętacie opublikowaną przeze mnie jakiś czas temu recenzję gry Sugar High? Dla wszystkich fanów Biscuita mam dobre wieści. Studio Shortbreak właśnie zaktualizowało swój produkt.  Zanim o samej aktualizacji, kilka słów wstępu. Sugar High to odświeżona wersja niekwestionowanego hitu roku 2011, gry Tiny Wings, jednak tym razem nie kierujemy sympatycznym ptaszkiem, a śniącym psem, który wędruje po krainie słodyczy. W najnowszej aktualizacji, developerzy z polskiego Techlandu do gry dorzucili synchronizację postępu poprzez iCloud. Dzięki temu, nasz postęp zapisany na iPhone bez problemu odtworzymy na tablecie z logo Apple. Ponadto, nietypowy, słodyczożerny pies teraz poleci jeszcze dalej, a to za sprawą rozbudowy gry o kolejny tort.  To jednak nie koniec nowości wprowadzonych we właśnie udostępnionym uaktualnieniu. Do kompletu, twórcy zadbali także o tablice wyników, dzięki czemu wyprzedzanie znajomych w rankingach będzie jeszcze przyjemniejsze. Pokochaliście Tiny Wings? Czas na Sugar High! Grę znajdziecie w App Store. 