12.02.2013 Gry w których musieliśmy brutalnie pozbywać się kolejnych fal mrówek czy innego rodzaju robactwa cieszą się niesłabnącą popularnością, czego dowodem jest pierwsze miejsce wśród darmowych nowości kolejnej zabawy opartej na tej samym schemacie. Z tą tylko różnicą, że tym razem to nie owady stają się naszym największym wrogiem, a krwiożercze zombie, które chcą się nam dobrać do skóry. Poznajcie Zombie Smasher — pewnie części z Was dobrze znany pomysł w świeżej oprawie. Dla tych którzy nie mieli okazji spróbować swoich sił we wspomnianych wyżej produkcjach, kilka słów wyjaśnienia. Po ekranie z góry na dół biegać będą krwiożercze, nieumarłe bestie — naszym zadaniem jest pozbyć się ich nim do nas dotrą. Wystarczy na nie kliknąć, ale nie miejcie złudzeń — zadanie takie proste jest tylko na starcie. Wraz z kolejnymi poziomami nasi wrogowie starają się coraz sprytniejsi, silniejsi, szybsi, a do tego jeszcze lubią zmieniać tor swoich podróży. Że już o tym, że będą ganiać bogu winnych ludzi nawet nie wspomnę — a zabicie któregoś z nich zawsze jednoznaczne jest z niepowodzeniem misji.  W Zombie Smasher znalazły się trzy tryby:  story mode — gdzie samej historii za wiele nie uświadczymy, jednak nie zabrakło tradycyjnego podziału na plansze survival mode — w którym gramy bez ograniczeń i staramy się zgromadzić jak największą liczbę punktów time mode — czyli dobrze znane wszystkim miłośnikom gier arcade czasówki  Oprócz samego rozgniatania nie zabrakło również zestawu przedmiotów, którymi możemy ułatwić sobie rozgrywkę. Rozstawianie pułapek czy rzucanie weń bombami może być na porządku dziennym, jednak należy się wówczas liczyć także z kosztami — a te, niestety, do niskich nie należą. Mózgów za które możemy kupować gadżety jak na lekarstwo, a w ramach mikrotransakcji przyjdzie nam za nie trochę wyłożyć. Czy warto? Zdecydujcie sami, ja póki co staram się dawać sobie radę bez nich, i po kilku próbach, w bólach, się udaje :) W grze nie uświadczymy żadnych elementów, których nie widzielibyśmy nigdzie wcześniej. Grafika ani muzyka niespecjalnie zaskakują, są po prostu poprawne. I prawda jest taka, że jeżeli daliście szansę innym produkcjom w tym stylu i Was nie wciągnęły, to nie spodziewajcie się w tej kwestii żadnej rewolucji. To miły tytuł który jednak nie wyróżnia się na tle konkurencji. I mimo że zaprojektowany z nastawieniem na mikrotransakcje, to daje ogromnie dużo satysfakcji kiedy udaje nam się uporać z wyzwaniami bez sięgania do portfela — a wierzcie lub nie, ale się da! :-) Grę można pobrać za darmo na platformie Google Play. 