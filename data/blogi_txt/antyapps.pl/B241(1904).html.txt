20.05.2013 Lato za pasem, więc warto już teraz pomyśleć nad poprawieniem swojej formy i sylwetki. Jest ku temu okazja, bo aplikacja do treningu Just 6 Weeks otrzymała właśnie polską wersję językową oraz promocyjną cenę. Teraz już nie znajdziemy żadnych wymówek przed zabraniem się za pracę nad samym sobą. Just 6 Weeks jest aplikacją nieco inną od rozbudowanych kombajnów z bazą licznych ćwiczeń. Tutaj znajdziemy ich zaledwie pięć. Są to najbardziej podstawowe czynności: pompki, pompki odwrotne, przysiady, brzuszki i podciągnięcia. Każdy z nas je zna i właściwie wie też jak je wykonywać. Czy jednak takim zestawem można zbudować skutecznie formę? Na to pytanie niestety nie odpowiem. Z chęcią ocenię jednak samą aplikację.   Aplikacja pozwala nam monitorować liczbę wykonywanych ćwiczeń oraz na podstawie naszej aktualnej formy automatycznie przygotowuje dla nas plan z odpowiednią liczbą powtórzeń. W trakcie ćwiczenia na ekranie widzimy licznik, który pokazuje nam czas na każde wykonane powtórzenie oraz na odpoczynek. Interfejs jest bardzo przystępny i estetyczny. Dodatkowym atutem jest spolszczenie, choć sądzę, że bez niego też nie byłoby problemu z obsługą aplikacji. Użytkownik w ustawieniach znajdzie możliwość nastawienia alarmu przypominającego o ćwiczeniach w wybrane dni. Wbudowano tutaj też funkcję eksportu oraz importu naszych statystyk. Niestety nie ma żadnej webowej aplikacji, dzięki której moglibyśmy te informacje przeglądać na ekranie komputera. Statystyki są dużym atutem Just 6 Weeks. Dzięki nim możemy monitorować nasze postępy oraz mobilizować się do kolejnych treningów. Dane zostały przestawione w sposób przystępny i przyjemny dla oka.   Just 6 Weeks to świetne rozwiązanie dla osób, które chcą dbać o siebie w domu i nie inwestować w kluby fitness oraz dodatkowy sprzęt. Dostępne tutaj ćwiczenia wykorzystują jedynie ciężar naszego ciała. Jedynym problemem może być zatem to, że w miarę postępów będziemy mieli mniej do dźwigania. Większych wad nie znalazłem, choć miło by było, gdyby z czasem pojawiły się też dodatkowe ćwiczenia. Dzięki temu Just 6 Weeks zyskałaby na wszechstronności. Co istotne, jeszcze tylko przez kilka dni można ją kupić za symboliczne trzy złote.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 