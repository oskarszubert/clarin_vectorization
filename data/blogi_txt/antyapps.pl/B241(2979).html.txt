07.10.2013 Wraz z premierą Windows Phone 8, system ten otrzymał bardzo przydatną funkcję, której brakowało jego poprzednikowi. Otwieranie plików z sieci i maili w wybranym przez nas programie, stworzyło furtkę nie tylko dla wielu aplikacji niezależnych, ale też sprytnych obejść ograniczeń api. Kilka takich aplikacji już opisywaliśmy. Dziś kolejny prosty program, którego zadaniem jest zamiana plików PDF na Doc. Na wstępie jednak istotna uwaga.  PDFtoDoc nie posiada angielskiej wersji językowej. Wspiera jedynie hiszpański. Niech to Was jednak nie zrazi, opcje w aplikacji ograniczono do niezbędnego minimum i nikt nie powinien mieć problemu z tym co w danym momencie powinien wybrać. Może poza jednym miejscem, ale o tym zaraz. Główny start aplikacji powinien odbywać się poprzez plik. Gdy znajdziemy pdf w naszym mailu, bądź też internecie system powinie zapytać nas za pomocą jakiej aplikacji chcemy go otworzyć. Na tej liście znajdzie się PDFtoDoc. Kilka kliknięć i chwila na przerobienie pliku, a naszym oczom ukaże się gotowy plik otwarty za pomocą mobilnego Worda. Jeżeli chcemy zachować go na później, nie zapomnijcie o zapisaniu. Tutaj warto wspomnieć o jednej istotnej rzeczy. Pomimo nazwy, PDFtoDoc zapisuje pliki w formacie .docx a nie doc. W tym mechanizmie jest jednak jedno ograniczenie. Można go użyć tylko dla plików do 300kb. Dużo to i mało zarazem. Zwykłe teksty zapewne zajmą mniej miejsca, jednak PDF to często też grafiki. W tym przypadku musimy użyć innej metody. Zostaniemy poproszeni o podanie maila na który otrzymamy gotowy plik docx. Taka metoda, choć skuteczna, może zrazić niektóre wyczulone na bezpieczeństwo plików. W końcu nasz pdf/doc trafia w nieznane miejsce, skąd jest wysyłany na naszego maila.  Istotną kwestią jest to jak PDFtoDoc radzi sobie z przerabianiem plików. Podczas testów wypadł zadziwiająco dobrze. Nawet przy bardziej skomplikowanych dokumentach, w tym z błędami w formatowaniu. W przypadku zwykłego tekstu radzi sobie bezproblemowo. Na 10 tekstów, 10 zostało przerobionych prawidłowo. W dokumentach o bardziej złożonej strukturze (grafiki, tabelki, niestandardowe formatowania), radził sobie równie dobrze. Nie polecam jednak przerabiania za jego pomocą plików większych niż kilka MB. Może to zająć sporo czasu. PDFtoDoc dostępny jest za darmo i nie zawiera reklam. Jeżeli często korzystacie z dokumentów na swoim smartfonie, warto mieć go w pamięci. Zajmuje niewiele, a w razie potrzeby przerobi Wam otrzymane PDF na docx i pozwoli na ich edycję za pomocą telefonu. Oczywiście o ile nie odstraszy Was hiszpańska wersja językowa. Aplikacja jest dostępna jedynie dla Windows Phone 8. 