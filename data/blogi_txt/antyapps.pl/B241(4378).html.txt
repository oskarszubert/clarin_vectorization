29.07.2013 Bezsprzecznie tematem nr. jeden ostatnich dni jest pogoda, a dokładniej fala upałów i nadciągających burz. Idealnie w tę sytuację wpisuje się premiera nowej aplikacji pogodowej na Windows Phone TVN Meteo. Dzięki niej nie tylko dowiecie się kiedy do naszego kraju powrócą bardziej ludzkie temperatury, ale też jak radzić sobie z panującymi upałami. Już na start aplikacja wywarła bardzo dobre, pierwsze wrażenie. W porównaniu do innych programów pogodowych startuje błyskawicznie. Niestety w obecnej wersji nie możemy wybrać lokalizacji korzystając z gps i danych o naszym położeniu. Funkcja ta ma być dodana przy okazji kolejnych aktualizacji. Pozostaje ręczne wpisanie miejscowości. Wyszukiwanie także działa błyskawicznie. Gdy już dodamy nasze pierwsze miasto, przywita nas ekran z najważniejszymi informacjami o pogodzie na dany dzień. Jest tam wszystko co niezbędne, począwszy od temperatury, poprzez godzinę wschodu i zachodu słońca, a na prędkości wiatru i ciśnieniu kończąc. Przesuwając ekran w dół otrzymamy godzinową rozpiskę na najbliższe 24h. Po prawej umieszczono prognozę na najbliższe 14 dni. Niestety w przeciwieństwie do strony internetowej, tutaj nie możemy wybrać konkretnego z nich, aby poznać bardziej szczegółowe dane. Widzimy tylko to co na liście, czyli przybliżone informacje o temperaturze i możliwych opadach. Drugą bardzo istotną częścią aplikacji są wiadomości z serwisu TVN Meteo. Z poziomu aplikacji mamy dostęp zarówno do wiadomości jak i materiałów wideo. Artykuły możemy otwierać w przeglądarce, bądź też udostępniać innym. Co ciekawe, w przypadku gdy konkretny news posiada w sobie link, po jego wybraniu strona wczyta się w aplikacji, a nie systemowej przeglądarce. Wszystko to działa bardzo płynnie, szybko i sprawnie. Od strony technicznej to chyba największa zaleta TVN Meteo. Interfejs jak i wizualna strona aplikacji są bardzo ascetyczne, a przez to ładne. Dominuje kolor biały, elementy graficzne ograniczono do minimum. Do gustu przypadł mi zwłaszcza największy rozmiar kafelka. Posiada wszystkie niezbędne informacje, a do tego bardzo dobrze pasuje do stylu metro. Jest chyba najlepszym z jakim do tej pory miałem do czynienia w aplikacji pogodowej. Jeżeli zależy Wam na tym, aby niezbędne dane mieć właśnie na ekranie głównym, koniecznie go sprawdźcie. Do tej pory korzystałem z dwóch aplikacji pogodowych Meteo ICM  oraz Weather Flow. TVN Meteo psuje ten układ. Aplikacja pozytywnie zaskakuje wykonaniem, stabilnością działania, a do samych danych pogodowych nie mam większych zastrzeżeń. Na razie pozostaje u mnie na dłuższe testy. Wam też radzę się z nią zapoznać, jest tego warta. 