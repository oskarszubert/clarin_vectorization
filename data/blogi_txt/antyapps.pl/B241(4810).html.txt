18.10.2011 Na urządzenia z Androidem dostępne jest mnóstwo wszelakich aplikacji pozwalających uatrakcyjnić zrobione zdjęcia poprzez dodanie efektów. Narzędzia takie dostępne są zarówno za darmo, jak i występują w płatnej wersji. Cechuje je jednak to, że efekty dodawane są już po wykonaniu zdjęcia. Retro Camera natomiast pozwala nam fotografować od razu z wybranym filtrem, symulującym zabytkowe aparaty analogowe. W wersji darmowej dostajemy 5 aparatów z różnymi filtrami i możliwością zmiany trybu z kolorowego na czarno-biały. Wersja płatna znosi reklamy w aplikacji. Osobiście uważam, że to 9 zł za zniesienie reklam jest dość sporą kwotą, gdyż nie wnosi do aplikacji żadnych dodatkowych funkcji. Opłatę tę sugeruję potraktować jako datek na rzecz twórców programu. Sama aplikacja posiada sporo opcji konfiguracyjnych. Mamy możliwość wyłączenia dodawania z GPS informacji o lokalizacji do zdjęcia, włączenia natywnej akceleracji (obróbka zdjęcia), wyboru rozdzielczości zdjęcia czy funkcji dodawania ramek do kliszy. Podoba mi się sposób, w jaki wyświetlana jest w aplikacji lista zrobionych fotografii. Poszczególne fotki wywieszone są na lince, niczym świeżo wywołane w amatorskiej ciemni fotograficznej.     Aplikacja jest naprawdę warta polecenia. Powyżej prezentuję kilka zdjęć wykonanych za pomocą Retro Camera w trybie niskiej rozdzielczości. 