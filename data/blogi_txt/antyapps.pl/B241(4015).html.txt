29.01.2014 StumbleUpon to znany i cieszący się sporą popularnością serwis internetowy, którego misją jest polecanie użytkownikom treści leżących w obrębie ich zainteresowań. W mojej opini jest to jedno z najciekawszych dostępnych rozwiązań tego rodzaju, mechanizm sugestii dobrze sprawdza się w praktyce, a proponowane treści są zazwyczaj zgodne z zainteresowaniami użytkownika. StumbleUpon posiada również całkiem przystępną aplikację mobilną oferującą dostęp do artykułów za pośrednictwem smartfona lub tabletu. Postrzegam StumbleUpon jako coś w rodzaju nakładki na Internet. Każda strona oglądana za pośrednictwem serwisu otrzymuje dodatek w postaci panelu do głosowania – treść na niej zawartą możemy ocenić kciukiem uniesionym w górę lub opuszczonym w dół, w zależności od tego, jak trafia ona w nasz gust. Dzięki aktywności użytkownika (aktywne ocenianie treści) oraz tworzeniu tagów zainteresowań i list subskrybowanych tematów program uczy się filtrować treści, które z dużym prawdopodobieństwem mogą okazać się dla nas wartościowe. Sam serwis, jak i aplikacja z nim związana opierają się również na rekomendacjach użytkowników polecających konkretne strony, teskty, galerie, materiały wideo czy innego rodzaju materiały.  Aplikacja StumbleUpon to przyjemny w użytkowaniu program. Jego możliwości nie są rozbudowane w takim stopniu, jak u straszego „przeglądarkowego” brata, ale są całkowicie wystarczające w świecie urządzeń mobilnych. Główne menu aplikacji oparte zostało na pięciu kafelkach pozwalających przeglądać kolejno: strony proponowane dla użytkownika na podstawie jego wcześniejszych ocen, „mocne” artykuły, strony zyskujące na popularności, witryny według wcześniej zaznaczonych zainteresowań oraz artykuły polecane przez internautów. Kategorie zostały dobrze oznaczone, a dotknięcie wybranej kafelki szybko przenosi nas do sedna, czyli do proponowanego przez system artykułu.  Widok całych stron czy konkretnych tekstów/galerii nie różni się zbytnio od tego co widzimy w standardowej przeglądarce. Różnicę stanowią wąskie belki umieszczone u góry i na dole ekranu. W dolnej części znajdziemy bodajże najważniejszy element całego systemu, czyli system ocen (kciuk w górę oraz kciuk w dół) i przycisk przejścia do kolejnego proponowanego artykułu. Oprócz tego znalazło się miejsce dla popularnego przycisku umożliwiającego udostępnianie treści na różne sposoby.  Korzystanie z mobilnego StumbleUpon to czysta przyjemność. Apliakcja działa szybko i jest zdecydowanie czytelniejsza od wersji standardowej (dostępnej z poziomu przeglądarki), która niejednokrotnie potrafi przyprawić o ból głowy mnogością opcji. 