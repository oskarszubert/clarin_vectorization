19.07.2013 Halo: Spartan Assault to jedna z najważniejszych premier tego roku, jeśli nie najważniejsza w historii Windows Phone. Microsoft wiele razy oberwał od internautów za brak wsparcia swoich systemów mobilnych tym co ma najlepsze, czyli znanymi i mocnymi tytułami gier. O grze z uniwersum HALO mówiło się od czasów premiery Windows Phone 7. Wreszcie, dzisiaj w okolicach 1.30 w nocy fani doczekali się. Cytując za oficjalną stroną gry Halo: Spartan Assault jest strzelanką z lotu ptaka. To chyba jeden z lepszych wyborów modelu rozgrywki jeżeli chodzi o smartfony i tablety. Sterowanie oparto na standardowym dla urządzeń dotykowych schemacie, lewa strona odpowiada za poruszanie się, prawa za walkę i akcje. Interfejs na telefonach różnie się nieznacznie od tego na teblecie i komputerze. W przypadku Windows 8/RT poza sterowaniem dotykowym możemy wybrać standardowy zestwa klawiatura + mysz. Więcej o tym jak się sprawuje w boju sprawdzimy przy okazji pełnej recenzji. Pierwszy kontakt z grą pozostawia dobre wrażenie. Każdy fan sagi Halo poczuje się jak w domu. Duża w tym zasługa rewelacyjnej muzyki. Po przebrnięciu przez opcje (polecam misję treningową) oraz filmiki wprowadzające przechodzimy do pierwszej misji. W tym momencie moja ocena Halo: Spartan Assault zaczęła drastycznie spadać w dół. Po pierwsze grafika na smartfonie jest naprawdę przeciętna. Nie tylko nie robi wrażenia, ale wręcz negatywnie zaskakuje kogoś kto widział na co stać strzelanki na urządzeniach mobilnych (o wiele lepiej wygląd sprawa w wersji na Windows 8/RT). Po drugie misje są do bólu liniowe, a plansze przechodzimy jak po sznurku. Po trzecie mamy bliski zeru wpływ na rozwój naszej postaci.  Elementem który zaskoczył mnie najmocniej jest mikropłatność. Głównej waluty nie zdobędziemy w grze, jedynym sposobem na jej zdobycie jest wydanie prawdziwych pieniędzy (najtańszy pakiet to 10,49zł). Zarazem jest to jedyny sposób na odblokowanie części sprzętu (którego i tak jest bardzo mało). Kupując grę bądźcie świadomi, że nie jest to wasz ostatni wydatek.  A cena nie jest niska. Blisko 25 zł zarówno za wersję na Windows Phone jak i Windows 8/RT. Do tego Microsoft we własnym flagowym produkcie nie umieścił wersji demonstracyjnej, tak więc albo kupujecie od razu, albo obejdziecie się smakiem. Po pierwszym kontakcie z grą nie dziwię się takiej decyzji. Szkoda że Microsoft za flagową grę na swoje falgowe systemy każe płacić aż tyle. Czy warto grę zakupić? Chwilowo skłaniam się do odpowiedzi nie: na smartfony, na komputery/tablety tak jeżeli jesteście fanami HALO. To jednak wrażenia po około 2 godzinach gry. Możliwe że z czasem Halo: Spartan Assault  zacznie pozytywnie zaskakiwać. Pełna recenzja już po niedzieli. Jeżeli macie jakieś pytania odnośnie tej gry, pytajcie w komentarzach. 