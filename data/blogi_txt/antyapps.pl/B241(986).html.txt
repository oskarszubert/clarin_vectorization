12.11.2012 Ralph Demolka znany za oceanem jako Wreck-It Ralph to najnowszy film animowany Disneya, który od ponad tygodnia jest wyświetlany w amerykańskich kinach. Nam przyjdzie poczekać jeszcze nieco ponad miesiąc, zanim zobaczymy Ralpha w akcji na dużym ekranie (premiera 18 stycznia 2013), jednak już teraz możemy zagrać w gry promujące tytuł. Pierwszą z nich jest darmowy Fix-It Felix Jr.  Najnowsze dzieło legendarnego Disneya – Ralph Demolka – bije w Stanach rekordy popularności, a wielu krytyków oceniło produkcję jako najlepszą animację wytwórni ostatniej dekady. Tytułowy Ralph to bohater jednej z prostych gier, w którą można zagrać w salonie gier. Pewnego dnia Ralph ma jednak dość ciągłego rozbijania szyb i decyduje się opuścić zamieszkiwany przez niego automat. W grze Fix-It Felix Jr. skupimy się na przeszłości bohatera, czyli czasach gdy jeszcze dzielnie wykonywał swoje zadanie rozbijając szyby i utrudniając ich późniejszą naprawę w jednym z amerykańskich wieżowców. My przejmiemy kontrolę nad dzielnym majsterkowiczem, który będzie się starał naprawić wyrządzone przez osiłka szkody.  Początkowo idzie całkiem sprawnie, jednak im wyższe piętro tym zadaniem staje się coraz trudniejsze. Choć okna mają nadal ten sam rozmiar i wymiar szkód także nie uległ zmianie, to na naszej drodze pojawiają się kolejne przeszkody. Doniczki z kwiatkami, otwarte okiennice blokujące przejście… nie ma żartów, trzeba uważać ponieważ Ralph czuwa i tylko czeka na chwilę naszej nie uwagi, by zaskoczyć nas spadającą z góry cegłą. Na naprawę każdego poziomu mamy nie mniej, nie więcej – dokładnie 60 sekund. Dodatkowy czas możemy zdobyć kusząc się na mały posiłek w trakcie. Czasami mieszkańcy wieżowca wystawiają na parapet świeżo upieczone ciasto. Nic tak nie doda nam sił jak wspaniała babka. Oprawa graficzna gry została przygotowana w klimacie coraz bardziej archaicznych automatów z grami stojącymi w nadmorskich „Salonach Gier”. Wszędobylskie piksele dodają jednak produkcji uroku i efekt końcowy jest naprawdę pozytywny! Po średnio udanej (moim zdaniem) grze promującej Auta 2, grą Fix- It! Disney zdecydowanie odrobił w moich oczach. Aplikacja promująca Ralpha Demolkę jest naprawdę świetna! W AppStore znajdziemy także płatną grę z sympatycznym wielkoludem w roli głównej. Na nią także mam już ochotę… 