28.06.2013 Nie każdy z nas chce nosić przy sobie pełną bibliotekę muzyki. Jeżeli już umieszczamy utwory w smartfonie, wybieramy najczęściej ulubione w danym momencie kawałki, rezygnując z reszty. A gdyby tak cała nasza muzyczna kolekcja była dostępna w dowolnym momencie? Bynajmniej nie za sprawą żadnej z usług streamingu audio, jak Spotify czy Deezer. CloudAround to z pozoru zwykły odtwarzacz muzyczny. Jest on jednak w istocie odpowiedzią na potrzeby tych wszystkich użytkowników, którzy nie chcą trzymać swojej kolekcji na urządzeniu lub po prostu korzystają z wielu gadżetów z Androidem i kopiowanie utworów na każdy z nich byłoby udręką. Oczywiście jest jeszcze Google Music, ale nie każdy chce, może lub nawet potrafi korzystać z tej usługi. Wobec tego, opisywana aplikacja może okazać się zbawiennym rozwiązaniem.  Standardowe odtwarzacze na ogół przeszukują całe nasze urządzenie i dodają do biblioteki wszystkie znalezione pliki audio – bez względu czy jest to dźwięk powiadomienia z Facebooka, czy zabawna melodyjka przesłana przez kolegę via Bluetooth. Nie da się ukryć, że to dość frustrujące, dlatego twórcy CloudAround postawili na inne rozwiązanie. Aplikacja potrafi połączyć się z popularnymi usługami przechowywania plików w chmurze, jak DropBox, Box.net czy SugarSync, a także przeskanować wybrane foldery na naszym urządzeniu w poszukiwaniu utworów.   Podczas odtwarzania CloudAround zachowuje się niemal tak, jak każdy inny program tego typu dla Androida. Mamy tutaj dostęp do podstawowych funkcji, a także scrobblowania utworów na Last.fm czy pobierania okładek albumów. Nie ma też obawy, że utwory z wybranych usług się zdublują – player skutecznie je ukrywa na listach odtwarzania. Wystarczy odhaczyć odpowiednią opcję na ekranie ustawień. Tam też znajdziemy możliwość konfiguracji rozmiaru pamięci podręcznej cache. Interfejs programu jest utrzymany w dość charakterystycznej, ciemnej kolorystyce. Ciekawym efektem jest dynamicznie zmieniające się tło, zależne od aktualnie odtwarzanego utworu. Poszczególne elementy efektywnie wykorzystują zasoby interfejsu Holo oraz wskazówki Google’a. Ogólnie rzecz biorąc CloudAround sprawia wrażenie przyjemnej w obsłudze i intuicyjnej produkcji.   Aplikacja jest dostępna w dwóch wersjach. Darmowa posiada reklamy oraz ograniczenie podłączenia tylko jednego konta. Za tę drugą zapłacimy 6,50 zł i otrzymamy pełną swobodę. Czy warto ponieść ten koszt? Jeżeli korzystacie z więcej niż jednej chmury na dane – na pewno. W przeciwnym wypadku darmowa wersja powinna w zupełności zaspokoić większość potrzeb. Pomysł na ten odtwarzacz na pewno spotka się z zainteresowaniem ze strony miłośników muzyki oraz osób, które nie dysponują zbyt dużą przestrzenią na pliki w swoich urządzeniach (i co gorsza nie posiadają slotu na karty pamięci). To solidny odtwarzacz z bardzo praktycznymi dodatkami. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 