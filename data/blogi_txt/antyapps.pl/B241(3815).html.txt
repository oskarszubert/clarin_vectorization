17.01.2013 Emulatory nigdy nie były mocną stroną Windows Phone. Powód był prosty, spore ograniczenia sprzętowe. Wprawdzie pierwsze generacje doczekały się kilku aplikacji do emulacji starszych konsol, ale wszystkie one miały problem z wydajnością, dźwiękiem i paroma innymi elementami. Na szczęście to już przeszłość. Windows Phone 8 wraz z nowymi wymaganiami sprzętowymi niesie ze sobą także nowe możliwości.  SNES (Super Nintendo Entertainment System) dla wielu był pierwszą przygodą z elektroniczną rozrywką. Bardzo miła, długa i sentymentalna przygoda. To właśnie tę konsolę emuluje Snes8x. I robi to wyjątkowo dobrze. O interfejsie napiszę później, ale swoją przygodę powinniśmy rozpocząć od połączenia aplikacji z naszym kontem SkyDrive. To za jego pomocą dodajemy nowe gry do kolekcji. W ustawieniach możemy lekko zmodyfikować wirtualny kontroler oraz włączyć tryb 30MHz. Jednak najpierw zalecam uruchomić dowolną grę i sprawdzić jak to wszystko działa. A działa znakomicie. Emulator radzi sobie świetnie nawet z bardzo rozbudowanymi grami akcji. Oczywiście wszystko z dźwiękiem. Nie trzeba już grzebać w opcjach, sprawdzać ilości FPS. Jest płynnie i grywalnie. To największa, ale też chyba jedyna zaleta tego emulatora.  Snes8x posiada niewiarygodnie brzydki interfejs, logo oraz ikonę aplikacji. Są koszmarne i szpecą naszą listę. :)  Podobnie prezentują się klawisze sterowania oraz opcje. Większość emulatora to białe napisy na czarnym tle. Tylko co z tego, skoro to co najważniejsze działa bardzo dobrze?. Owszem chciałbym aby Snes8x wyglądał tak ładnie jak emultory z owocowo-warzywnej serii, ale mam nadzieję, że na to przyjdzie jeszcze czas. Brakuje sporo drobnych rzeczy, możliwości przypięcia ulubionych tytułów jako kafelków, synchronizacji zapisów stanów gry z chmurą, czy też większych możliwości w zakresie modyfikacji wirtualnego pada. Jednak wszystkie te braki oraz brzydki interfejs blakną względem tego jak dobrze sobie radzi z grami Snes8x. Jeżeli lubicie emulacje, bądź też Snes to ważny element waszego dzieciństwa, koniecznie pobierzcie tę aplikację. Dostępna jest za darmo. Windows Phone 7.5: nie, Windows Phone 8: działa, Lumia 610: nie 