05.10.2012 Nie znam wielu gier na systemy mobilne, które wciągnęłyby mnie na tyle bym zapomniał realnym świecie i moich codziennych obowiązkach. Z typowych „pochłaniaczy czasu” dostępnych w AppStore wymieniłbym najwyżej kilka pozycji, jak opisywane u nas Plants vs. Zombies czy Ski Safari. W przypadku tych tytułów podczas gry bezlitośnie dopadał mnie znany skądinąd syndrom „jeszcze jednego poziomu”, który przyczyniał się do czasowego zapomnienia o otoczeniu wokół mnie. Do elitarnego grona gier, od których nie ma siły się oderwać dołączyła w tym tygodniu nowa produkcja – niepozorny Flight!, który okazał się prawdziwym killerem wolnego czasu:) Kto mógłby przypuszczać, że sterowanie zwykłym papierowym samolocikiem, których tak wiele konstruowało się w dziecięcych latach może sprawić tyle frajdy. Twórcy Flight! stworzyli prostą w założeniach grę, którą przyprawili świetnie dobranym, podkreślającym smak sterowaniem i przyozdobili skromną szatą graficzną nie odciągającą uwagi konsumenta od tego co najważniejsze – smakowitości, czy jak kto woli – grywalności. Przepis na sukces? Okazuje się, że tak! Chociaż w rozrywce mobilnej siedzę już od dłuższego czasu, nie znam wielu gier, w których sterowalibyśmy samolotem lub innym pojazdem latającym z taką lekkością i precyzyjnym oddaniem ruchów maszyny, jak dzieje się to w przypadku Flight! Papierowym modelem sterujemy za pomocą wychyleń smartfona lub tabletu na boki i choć nie jestem fanem tego rodzaju rozwiązania (zwykle przeszkadza mi ono w skupieniu się na istocie rozgrywki), to muszę przyznać że tutaj sprawdza się ono znakomicie. Do teraz nie mogę wyjść z podziwu nad niezwykłą precyzją przełożenia ruchów gracza na tor lotu „maszyny”.  Twórcom Flight! udała się niełatwa sztuka zróżnicowania sterowności, zwrotności, szybkości i kilku innych aspektów fizyki lotu papierowego modelu, dzięki czemu na własnej skórze bardzo wyraźnie odczujemy wszelakie stałe i tymczasowe modyfikacje samolotu. Samych możliwości upgrade’u znajdziemy w grze bez liku, a warto zauważyć, że i dla miłośników zmian wizualnych przygotowano całkiem sporą paletę barw, dzięki której również wygląd naszego modelu dopasujemy według uznania.  Pewien niedosyt pozostawiają tryby gry, a właściwe JEDEN tryb gry zaproponowany przez autorów Flight! Cała rozgrywka toczy się wokół historii jednego, niepozornego papierowego samolotu wypuszczonego w świat przez małą dziewczynkę. Samolot szybuje przez państwa i kontynenty trafiając w ręce kolejnych osób, które dopisują na nim swoją historię i puszczają go dalej z nadzieją, że ktoś odczyta zapisane skrzydła i kadłub papierowego modelu. Po szczęśliwym zakończeniu głównej linii fabularnej Flight! odblokowany zostaje tryb ‚nieskończony’ którego celem jest… brak celu. Chodzi w nim oczywiście o pokonanie jak najdłuższego dystansu zanim papierowa „maszyna” osiądzie na ziemi. Summa summarum – Flight! oferuje tak właściwie jeden tryb rozgrywki, przez co mimo naprawdę genialnego modelu fizyki samolotu i wielu innych pozytywów (liczba możliwych  modyfikacji, grafika…), gra po jakimś czasie może się po prostu znudzić (ale do tego momentu, jeżeli kiedykolwiek on nadejdzie gra się wyśmienicie!). Perfekcyjna gra na urządzenia mobilne (i nie tylko) powinna: być miodna, mieć cieszącą oko oprawę, wyróżniać się wygodnym i intuicyjnym sterowaniem oraz… powinna być darmowa (dla wielu ta ostatnia cecha jest na pierwszym miejscu;)). Flight! spełnia wszystkie te warunki (przynajmniej na chwilę obecną, gdy tytuł dostępny jest w promocji), więc jego pobranie powinno być traktowane jako przyjemny obowiązek. Polecamy! Ocena: 5+ 