03.12.2012 Zastanawiałeś się kiedyś jak to jest możliwe, że budowane nad rzekami większe bądź mniejsze mosty utrzymują same siebie, a w dodatku nie uginają się pod przejeżdżającym na nich ciężarem? Teraz masz okazję by się przekonać, a ponadto zaprojektować własny! Wszystko dzięki fantastycznej grze Bridge Constructor. Ikona będąca znakiem rozpoznawczym gry Bridge Constructor już nie raz pojawiała się na moim ekranie przeglądając aplikacje dostępne w AppStore. Nigdy jednak na zakup się nie zdecydowałem, aż do niedawna. Gdy spróbowałem swoich sił jako specjalista on budowania mostów, jedyne pytanie jakie przyszło mi do głowy to – dlaczego tak późno? Bridge Constructor to gra logiczna w której wcielamy się w inżyniera, przed którym stoi zadanie zbudowania 40 mostów. Nad rzekami, głębokimi dolinami czy też kanałami – samochody jakoś przejechać muszą i nasza w tym głowa by im to umożliwić. Mając do dyspozycji ograniczony budżet i surowce, musimy zbudować jak najsilniejszą konstrukcję, która będzie w stanie utrzymać ciężar przejeżdżających po niej samochodów, a co więcej – nie zawali się jeszcze przed ich wjechaniem.  Jeżeli kiedyś myśleliście, że zbudowanie mostu to w sumie żaden większy wyczyn, Bridge Constructor udowodni wam w jak wielkim błędzie byliście. Nieubłagane prawa fizyki za wszelką cenę chcą bowiem utrzeć nam nosa i pociągnąć stworzoną konstrukcję w dół. W niektórych przypadkach trzeba się nieźle nagłówkować, by most przetrwał. Kiedy wydaje nam się, że stworzona przez nas budowla jest już naprawdę wytrzymała, dzięki symulacji możemy sprawdzić jak bardzo się nie mylimy. Do wyboru mamy dwa typy samochodów – osobowe i ciężarowe. Za przejazd tych większych otrzymujemy także punkty dodatkowe. Na spróbowanie swoich sił w roli projektanta mostów skusiło się już ponad 5 milionów graczy na całym świecie i ta imponująca liczba nie powinna nikogo dziwić. Bridge Constructor to fantastyczna gra, która nie tylko zmusza do myślenia, ale także uczy nas tego, czego prawdopodobnie większość z nas nie miała by okazji nigdy odkryć na własnej skórze – skomplikowanej konstrukcji mostów, których przecież na co dzień używamy. Gra dostępna jest zarówno na iOS (iPad, iPhone, iPod Touch) oraz na urządzenia z systemem Android. Swoich sił spróbować mogą także posiadacze tradycyjnych komputerów PC. 