29.03.2013 Uruchamiając Księgę Imion po raz pierwszy nie sądziłem, że może to być aplikacja, która znajdzie swoje zastosowanie w codziennym życiu. Okazało się jednak, że twórcy opracowali ją w taki sposób, że z pewnością włączymy ją częściej niż jedynie podczas trudnych rozważań związanych z nazwaniem naszego potomka… Strona domowa aplikacji informuje nas o imieninach, jakie obchodzone są danego dnia. Nie są to jednak dwie pozycje najpopularniejszych imion, które najczęściej pojawiają się w naszych kalendarzach, ale pełen wykaz obejmujący wszystkich solenizantów. Możemy oczywiście wybrać także dowolną datę i sprawdzić, kiedy powinniśmy pamiętać o złożeniu życzeń bliskiej nam osobie. Kolejną funkcją jest wyszukiwarka. Każde z imion zgromadzonych w bazie posiada krótki opis. To nie tylko wykaz wszystkich dni, kiedy solenizanci mogą świętować, a także pochodzenie i znaczenie danego imienia.  Trzecią zakładką Księgi Imion są życzenia. Jest to zbiór gotowych szablonów, które możemy edytować lub uzupełnić o własny tekst. Twórcy zadbali tu również o przyciski pozwalające wysłać wybraną formułkę mailem lub smsem do odpowiedniej osoby znajdującej się w naszym spisie kontaktów. Aplikacja posiada również opcję wyświetlania imienin osób, których numery zapisaliśmy w naszym telefonie (oczywiście jeśli zadbaliśmy o wpisanie imienia w odpowiedniej rubryce naszej książki telefonicznej). Ostatnia zakładka, w jaką wyposażono aplikację, to wyświetlenie opisu losowo wybranego imienia. Najprawdopodobniej jest to funkcja dla tych, którzy odpowiedzialnością za wybór imienia dla dziecka chcieliby obarczyć ślepy los. Księga Imion z pewnością nie jest aplikacją pierwszej potrzeby, jednak jej twórcy zadbali o estetyczną oprawę graficzną i funkcjonalność, która wykracza ponad standardy tego typu książek, spotykanych do tej pory na papierze. Nawet jesli nie planujecie powiększenia rodziny, aplikacja pomoże pamiętać o imieninach waszych cioć, wujków i przyjaciół. Aplikacja dostępna jest na systemy iOS i Android. 