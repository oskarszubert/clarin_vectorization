06.11.2013 Dziki zachód wydaje się idealnym środowiskiem dla gier zręcznościowych. Pojedynki na rewolwery, pościgi to wszystko stwarza dobre podłoże pod dynamiczną rozgrywkę. Autorzy 60 Seconds postanowili połączyć oba elementy i stworzyć prostą, ale niezwykle wymagającą grę. Jeżeli myślicie że macie zręczne palce i dobry refleks, właśnie jest okazja by zweryfikować ten pogląd. Zasady 60 Seconds są bardzo proste. Zasiadamy z tyłu uciekającego wozu, a goni nas spora zgraja wrogów. Biegną po 3 niewidzialnych torach, niczym trasa w popularnych runnerach. Naszym zadaniem jest eliminowanie ich w kolejności w jakiej nadbiegają. Do każdego toru przypisany jest jeden przycisk. Im dłuższą serię bez pomyłki oddamy, tym więcej otrzymujemy punktów za każdy kolejny strzał. Z czasem wpadamy w furię, która trwa kilka sekund i nie wymaga od nas skupiania się na celowaniu, niszcząc wszystkich, których widzimy. Każdy poziom to tytułowe 60 sekund. Pod koniec czeka nas podsumowanie punktów oraz awans na kolejne level. Przy dobrych osiągnięciach otrzymujemy także specjalne żetony które wymieniamy na nagrody. Dodatkowo, co kilka poziomów doświadczenia, pojawia się nowy rodzaj przeciwników, za których otrzymujemy więcej punktów. Czasem nawet jakiś boss się trafi, ale to kim jest niech pozostanie niespodzianką (potrafi zaskoczyć).  Zabawa choć dynamiczna, z czasem staje się monotonna. Szkoda że autorzy nie pomyśleli o rozwinięciu tytułu o dodatkowe utrudnienia, bronie, zdolności nasze jak i przeciwników. W takim modelu rozgrywki jest spory, niewykorzystany potencjał. Grafika trzyma dobry poziom. Postaci, tła, poszczególne elementy opatrzono humorystyczną kreską, a całość wygląda ładnie nawet na wyższej rozdzielczości. Muzyka jak i dźwięki nie wyróżniają się niczym szczególnym, zarazem dobrze uzupełniają całość. 60 Seconds każdy posiadacz Windows Phone 8 może pobrać za darmo. Jeżeli lubicie gry o charakterze głównie zręcznościowym, a do tego przemawiają do Was klimaty dzikiego zachodu, spędzicie z nią kilka miłych chwil. Każda runda to tylko 60 sekund, tak więc zabawę można sobie dawkować w zależności od potrzeb. 