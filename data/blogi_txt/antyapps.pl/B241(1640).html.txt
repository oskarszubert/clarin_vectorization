15.08.2012 Mieliście kiedyś problem ze znalezieniem dla siebie odpowiedniej gry na Androida? Przyznam, że sam przerabiam tego naprawdę spore ilości, dlatego jakoś specjalnie nie narzekam, ale rozumiem że dla tych którzy na mobilne granie poświęcają mniej czasu to może być problem. Co prawda na AntyApps codziennie pojawiają się recenzje produkcji najróżniejszych, dlatego wierzę że obecnie ten problem niemal nie występuje, ale gdyby jednak ktoś z ciekawości chciał odkryć gry w typie tych, przy których spędza dużo czasu na co dzień, to hooked powinno mu w tym pomóc. Powinno, ale czy faktycznie pomoże? Na starcie hooked skanuje zawartość naszego urządzenia celem sprawdzenia jakie znajdują się nań gry. Następnie jesteśmy proszeni o oceny w czterostopniowej skali. Po tych wszystkich zabiegach mamy szansę zsynchronizować nasze aktywności z Facebookiem, później już przechodzimy do sedna zabawy: głównego panelu. W aplikacji dostępnych jest kilka zakładek, w których znajdziemy m.in. polecane na podstawie zawartości naszego urządzenia produkcje, najpopularniejsze/właśnie ogrywane tytuły oraz trzecią, pełniącą funkcję administracyjną, w której znajdują się informacje na temat odpalanych przez nas grach na Androidzie. Najważniejszą z funkcji jednak jest prawdopodobnie polecanie gier, na podstawie zeskanowanych z pamięci naszego smartfona informacji. I dziwi mnie bardzo, że mimo iż w mojej bibliotece nie zaszły żadne zmiany, to hooked za pierwszym razem wypluło mi listę… niemal samych pluginów do ScummVM (emulatora starych przygodówek, którego sam używam z dodatkiem do Broken Sworda). Kiedy zresetowałem aplikację było o wiele lepiej, przynajmniej w kwestii różnorodności, ale patrząc na gatunki gier mam wrażenie, że moje wcześniejsze oceny na nic się nie zdały, bo hooked proponował swoją wizję świata. Albo po prostu chciał, bym nieco poszerzył horyzonty i spróbował naprawdę dobrych gier z gatunków, które dość marnie oceniałem? Oprócz tego jest dostępna także funkcja wyszukiwania gier według określonych przez nas kryteriów. Ta, dla odmiany, jest na medal. Sama aplikacja działa sprawnie i jako centrum aplikacji sprawdza się naprawdę fajnie, do tego jest zespolona bezpośrednio z Google Play, więc szybko możemy dotrzeć do polecanej pozycji. Odpalając przez hooked gry możemy rejestrować czas jaki przy nich spędziliśmy, a później wszystkim chwalić się w sieci. Nigdy mnie te zabawy specjalnie nie wciągnęły w przypadku innych platform (mam tu na myśli serwisy pokroju raptr), Android nie jest w tej kwestii wyjątkiem. Patrząc jednak na popularność wspomnianego rozwiązania, myślę że sporo użytkowników przeżyje drobne niedogodności by móc później przedrzeźniać przyjaciół i chwalić się swoimi wynikami. Pod kątem wykonania aplikacji nie mogę nic zarzucić. Jest czytelna, intuicyjna i solidnie spełnia swoją funkcję. Jeżeli AntyApps Wam nie wystarcza, możecie przy szukaniu nowych gier skorzystać z pomocy hooked, to nic nie kosztuje. 