27.03.2012 Chmura… jakkolwiek to brzmi, coraz więcej osób z niej korzysta, głównie dzięki rosnącej popularności smartfonów, które póki co mają dość limitowaną pojemność dysku, a z dnia na dzień mogą więcej. Początkowo korzystałem z powierzchni udostępnionej mi przez platformę Box.com – skusiło mnie darmowe 50GB w zamian za instalację oraz rejestrację poprzez aplikację na iPhona. Od kilku dni korzystam jednak z Dropboxa, a moje zadowolenie z tej platformy przerosło wszelkie oczekiwania, pomimo tego, że dostałem 25 razy mniej powierzchni dysku. Co zatem przeważyło szalę?  Zarówno Box jak i Dropbox dostarczają dedykowanej aplikacji użytkownikom iPhona. Oba programy są bardzo dobrze przygotowane. Interfejsy są niemalże identyczne. Wystarczy kilka dotknięć by uzyskać dostęp do plików przechowywanych w naszej chmurze. Nie wiele dłuższa droga czeka nas w przypadku chęci uploadowania plików na serwer. W zależności od naszego połączenia internetowego i wielkości pliku, trwa to dosłownie kilka sekund.  Skoro oba programy są do siebie tak podobne, gdzie jest zatem ukryty haczyk? Ja go znalazłem w jednej z głównych funkcjonalności – dostępności do plików. O ile w przypadku odczytu zapisanych danych przez smartfona, w obu przypadkach wypada to znakomicie, o tyle w kwestii przeglądania wgranych plików na komputerze nie jest już tak kolorowo.  Box oferuje jedynie dostęp poprzez przeglądarkę. Jest to rozwiązanie bardzo mobilne, jednak na dłuższą metę dość uciążliwe, ponieważ każdy plik musimy osobno pobrać na nasz dysk – przynajmniej darmowa wersja nie umożliwia grupowych ściągnięć. Dropbox rozwiązał tą sprawę o niebo lepiej tworząc dedykowane aplikacje także dla komputerów stacjonarnych, zarówno tych pracujących pod Windowsem, Linuxem jak i OS X. Program tworzy na naszym dysku wirtualny folder, którego zawartość jest przechowywana w tzw. chmurze. Dostęp do plików jest łatwy i wygodny, a by je modyfikować, nie jest konieczne pobieranie ich na własny dysk. Wszystko możemy robić „w powietrzu”. Nieźle prawda? Oczywiście dostęp do plików poprzez stronę WWW w przypadku Dropboxa jest również możliwy. Gorąco zachęcam do korzystania. Pracowanie w chmurze jest naprawdę proste i przyjemne, a wybrane foldery możemy także udostępniać naszym znajomym. Aplikacje są bezpłatne – Box, DropBox w AppStore. 