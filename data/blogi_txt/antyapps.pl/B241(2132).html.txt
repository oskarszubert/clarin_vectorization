03.12.2013 Narobiło się już od groma różnego rodzaju mobilnych list zadań, które pozwalają nam ustalić swój harmonogram dnia i zapanować nad natłokiem zadań. Byłem przekonany, że Lift to kolejne narzędzie tego typu, ale okazuje się, że nie. Opisywana dziś aplikacja pozwala na coś więcej – wyrobienie w sobie dobrych nawyków przy wsparciu licznej społeczności oraz znajomych. Brzmi ciekawie, ale czy to w ogóle skuteczne? Lift to rodzaj społecznościowej listy nawyków, które chcielibyśmy w sobie wykształcić. Możemy stworzyć tutaj własne lub skorzystać z obszernej bazy dostępnych już pozycji, wśród których znajdziemy te najpopularniejsze, a więc np. codzienne ćwiczenie, unikanie słodyczy, wstawanie o wczesnej porze czy uczenie się programowania. Łącznie twórcy mówią tutaj o nawet 100 tys. różnych celów. Każdy z nas ma takie plany, które odkłada w nieskończoność, albo do których nie potrafi się zmotywować. Lift pozwala nam wybrać nawyki, które chcemy w sobie wykształcić, a następnie przy wsparciu społeczności oraz znajomych konsekwentnie ten plan realizować. Każdego dnia będziemy powiadamiani o konieczności wykonania konkretnej czynności, zaś po kilku tygodniach zobaczymy statystyki informujące o postępach. Całość dopełniają funkcje społecznościowe – możliwość wzajemnego komentowania swoich zadań, wyrażania uznania (props) czy po prostu udostępniania stosownych informacji na bardziej mainstreamowych platformach, jak Twitter czy Facebook.  Lift bazuje na pozytywnej psychologii, która wynika z aktywności użytkowników. Wymowne są tutaj chociażby liczby osób pod każą aktywnością, co pozwala poczuć się częścią licznej społeczności zwalczającej konkretny zły nałóg. To naprawdę ciekawy zabieg, który ma szansę naprawdę wpłynąć na naszą psychikę. Badania pokazują, że już po trzech tygodniach pewne czynności robimy sami z siebie i nie potrzebujemy do tego dodatkowej motywacji. Aplikacja do działania wymaga połączenia z internetem. Jej interfejs jest stosunkowo prosty i bazuje na białym kolorze. Twórcy zrezygnowali z Holo UI, skupiając się na autorskich rozwiązaniach. Nie wyszło to źle, choć momentami responsywność poszczególnych elementów pozostawia wiele do życzenia. Inne znowu wydają się trochę zbyt małe lub niewygodne. Do ideału pod tym względem opisywanemu produktowi zdecydowanie daleko.  Lift to bardzo ciekawy projekt, który zostanie ze mną na pewno na dłużej. Jestem ciekawy skuteczności tego rozwiązania i jednocześnie pełen podziwu dla twórców, którym udało się w tak fajny sposób wykorzystać model wykształcania nawyków w aplikacji mobilnej. Gdyby tylko interfejs był trochę lepszy, program mógłby śmiało aspirować do miana bardzo dobrego. 