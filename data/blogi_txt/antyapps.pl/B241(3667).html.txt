27.06.2013 Quizy na stałe zagościły w urządzeniach z Androidem. Całkiem niedawno pisaliśmy o obrazkowych zgadywankach Ikomania oraz o filmowym Guess The Movie, jednak obydwie te gry umożliwiały nam zabawę dla jednego gracza, ewentualnie kilku zgromadzonych przed jednym ekranem. Seria QuizUP daje nam wreszcie możliwość zmierzenia się w trzech różnych tematycznych testach wiedzy w czasie rzeczywistym z graczami z całego świata. Pierwszą grą z serii, na którą natrafiłem w Google Play, było Nat Geo Wild. Sygnowana przez National Geographic rozgrywka polega tu na odgadywaniu najróżniejszych ciekawostek i faktów związanych z dzikimi zwierzętami. Pytania bywają naprawdę trudne, dlatego na szczególne wyróżnienie zasługuje aspekt edukacyjny gry.  Jak wspomniałem we wstępie, gra umożliwia nam skonfrontowanie naszej wiedzy z innymi graczami z całego świata. Do gry logujemy się za pośrednictwem maila lub konta Facebook. Miłym akcentem jest rzadka sytuacja, kiedy aplikacja nie pyta nas o najróżniejsze pozwolenia związane z naszym profilem w serwisie społecznościowym, a wręcz przeciwnie – informuje nas, że mamy być spokojni, bo nic w naszym imieniu nie będą umieszczać na naszych osiach czasu. Po naciśnięciu przycisku „play” system wyszukuje gracza, z którym przyjdzie nam się zmierzyć. O dziwo, zazwyczaj trwa to tylko chwilę. Szkoda tylko, że twórcy gry nie umożliwili nam treningu w postaci rozgrywki jednoosobowej. W grze chodzi o to, aby wybrać jedną z czterech odpowiedzi na dane pytanie. Po lewej i prawej stronie ekranu znajdują się paski punktów: naszych oraz przeciwnika. Kto pierwszy, udzielając częściej poprawnych odpowiedzi, dojdzie do określonego pułapu punktowego – ten wygrywa. Wyniki aktualizować się będą w zakładce „rankings”. Tam, poza liczbą punktów i ilością wygranych gier, będziemy mogli również sprawdzić kraj pochodzenia graczy. Poza wspomnianym już Nat Geo Wild, firma Plain Vanilla przygotowała dla nas dwie inne gry opierające się na tym samym mechanizmie. Pierwszą z nich jest Math QuizUp. Oczywiście, jak nietrudno się domyślić, w tym przypadku będziemy musieli zmierzyć się z zagadkami matematycznymi. Drugą grą jest The Twilight Saga Quiz Up. Ten tytuł z pewnością przypadnie do gustu nastolatkom, które nadal nie mogą oprzeć się urokom popularnej serii książek i filmów o wampirach.  Jeśli lubicie testować swoją wiedzę, a większość podobnych gier na Androida macie już opanowane w niemal stu procentach, pora na zmierzenie się z innymi graczami. Co prawda, kategorie ograniczone jedynie do trzech gier tematycznych mogą trafić jedynie do ograniczonego grona odbiorców, jednak aplikacje umożliwiające rozgrywkę z prawdziwymi graczami i tak dostarczają dużo zabawy oraz nauki. No, może poza tą o serii Twilight… 