24.10.2011 Pierwszej części Home Sheep Home od Chillingo możecie nie pamiętać. Ten przeniesiony z flasha na iOS tytuł niespecjalnie w końcu zawojował nasz App Store. Ale sprzedaż była na tyle zachęcająca, że producent zdecydował się na sequel. Warto więc przyjrzeć się tematowi bliżej. Pamiętacie kultowe Lost Vikings ze starych PieCów i Amigi? Noo, to jesteśmy w domu.  Home Sheep Home 2 to nieco przeniesienie tamtych założeń w nowoczesne realia. Tutaj zamiast wikingów mamy słodkie owieczki, oprawa zaś przypomina ręcznie malowane obrazy. Zwiastun pokazuje, że chodzi o poszukiwania farmy, a z punktu widzenia rozgrywki chodzi po prostu o przejście z jednego końca ekranu na drugi. Po drodze czekać będzie jednak masa zagadek, a aby je rozwiązać i całe swoje mini-stado przeprowadzić, niezbędna będzie współpraca, gdyż każda z 3 owiec dysponuje innymi umiejętnościami. Sympatyczni bohaterowie, miła oku oprawa, logiczne zagadki i przystępna cena – nie potrzebujemy wiele więcej. Premiera wkrótce. 