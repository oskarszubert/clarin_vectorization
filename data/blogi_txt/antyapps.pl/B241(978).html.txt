16.07.2012 Kolejny tydzień i kolejna edycja akcji App of the Week. W tym miejscu przypomnę jedynie, że w ramach cotygodniowej promocji użytkownicy systemu iOS mają możliwość pobrania za darmo jednego z programów z bogatej oferty ApppStore. Aplikacje te, na co dzień płatne, prezentowały dotychczas bardzo wysoki poziom – otrzymaliśmy między innymi takie hity jak Angry Birds Seasons, Cut The Rope: Experiments czy Snapseed. Tym razem w ramach promocji otrzymujemy aplikację służącą do łączenia fotografii w kolaże, za pomocą cyfrowych ramek. Za pośrednictwem Diptic każdy użytkownik iPhone’a lub iPada połączy swoje zdjęcia w efektowny kolaż. Twórcy aplikacji oddali w nasze ręce 52 cyfrowe, w pełni edytowalne ramki. Podobnie, jak w innych programach z nurtu iFotografii w Diptic nie mogło zabraknąć również filtrów pozwalających na szybką i łatwą zmianę kolorystyki wybranych zdjęć.  Interfejs programu jest bardzo przyjazny użytkownikowi. Nikt nie powinien napotkać problemów podczas tworzenia wymarzonego kolażu. Pierwszy ekran oferuje wybór kształtu ramki spośród wspomnianych 52 przygotowanych przez autorów aplikacji. Za pomocą kolejnego menu dokonamy wyboru zdjęć, które w ramce zamierzamy umieścić. Fotografie mogą pochodzić prosto z aparatu lub dysku naszego urządzenia, bez problemu importujemy również zdjęcia z własnych albumów na facebook’u czy z serwisu Flickr. W kolejnym kroku użytkownik ma możliwość edycji  poszczególnych obrazów składających się na kolaż.  Przedostatnia zakładka w menu Diptic nosi nazwę Effects. W tym miejscu nałożymy na zdjęcia jeden z 14 filtrów przygotowanych przez twórców (jest również możliwość ręcznego wprowadzenia wartości odpowiadających za kolory, kontrast czy jasność fotografii) oraz  dokonamy edycji obramowania (jego koloru, kształtu oraz grubości). Po wszystkich dotychczas dokonanych zabiegach pozostaje już tylko podzielić się wykonaną pracą ze światem. Obrobiony i dopieszczony kolaż zapiszemy na dysku iPhone’a lub iPad’a i wyślemy e-mailem. Aplikacja jest zintegrowana jest z wieloma serwisami i usługami: Facebook, Flickr, Posterous, Tumblr, Twitter, Instagram – do każdego z tych miejsc bez problemu eksportujemy stworzony przez nas kolaż.  Diptic jest bardzo przyjazny w obsłudze i szybko pozwala uzyskać niezłe efekty. Osobiście nie jestem fanem tego rodzaju rozwiązań jeżeli chodzi o edycję zdjęć, ale popularność usług pokroju Instagram pokazuje, że zapotrzebowanie na nie wśród użytkowników smartfonów i tabletów jest ogromne. Diptic znajdzie zapewne wielu nabywców, a skoro aplikacja jest przez najbliższe dni dostępna za darmo, warto zainteresować się nią właśnie teraz. Ocena: 4 P.S. Wersję na Androida możecie pobrać stąd. Za samego opisu aplikacji w Google Play można jednak wywnioskować, że ta wersja traktowana jest przez producenta po macoszemu – brak w niej filtrów nakładanych na zdjęcia, a liczba ramek zamyka się na 19 pozycjach. Do zakupu nie zachęca również olbrzymia liczba negatywnych ocen użytkowników. 