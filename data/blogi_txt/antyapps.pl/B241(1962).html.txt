21.11.2013 Od zamknięcia Google Readera kalifornijski gigant wydaje się trochę błądzić we mgle, jeśli chodzi o konsumpcję treści. Nie wiem jak Wam, ale mnie Google Currents zupełnie nie przypadło do gustu i szybko przesiadłem się na usługi konkurencji. Teraz firma uruchamia aplikację Kiosk Google Play, która ma być połączeniem wspomnianych Currents z cyfrowymi magazynami, okraszone szeregiem algorytmów i funkcji czytania offline. Czy to ma szansę wypalić? Kios Google Play ma być połączeniem Google Currents z Google Magazines, a więc zaoferuje użytkownikom nie tylko dostęp do newsów z sieci, ale również możliwość subskrypcji płatnych cyfrowych pism, gdzie, rzecz jasna, również można konsumować treści. Aplikacja zastąpiła tym samym program do odczytu magazynów w Google Play, ale co ciekawe, kalifornijska firma ciągle pozwala na pobieranie klienta Currents. Ciekawe jaki ma w tym cel…  Kiosk Google już przy pierwszym kontakcie przywodzi trochę na myśl aplikację Bing Wiadomości, z którą mam do czynienia na co dzień w Windows 8.1. W przeciwieństwie do wyszukiwarki Microsoftu spisuje się ona bardzo dobrze i, podobnie jak Kiosk, serwuje informacje z kraju, świata, biznesu oraz sportu. Wbrew pozorom oba programu sporo łączy. Użytkownik nie musi bowiem ograniczać się do narzuconych przez producenta źródeł i może dodawać własne lub też przeglądać bazę kanałów i subskrybować wybrane tak, by mieć do nich jak najprostszy dostęp. Czyżby Google pozazdrościł Microsoftowi tego modelu? O ile Bing Wiadomości na tabletach spisują się wspaniale, co jest głównie zasługą fenomenalnego interfejsu, o tyle Kiosk Google wydaje się pod tym względem trochę niedopracowany. Oba programy nie są w stanie w wygodny sposób odczytywać wszystkich newsów i czasami przenoszą nas po prostu do strony www, ale w przypadku Binga liczba konwertowanych treści wydaje się znacznie większa (przynajmniej jeśli chodzi o Polskę, co najbardziej zaskakuje).  Kiosk Google dysponuje całą gamą narzędzi, które mają nam ułatwić konsumpcję newsów. Twórcy przygotowali system zakładek, dzięki któremu możemy zapisywać artykuły na później, a także pobierać je do odczytu offline (W Bingu służy do tego zewnętrzna aplikacja Lista Lektur). bardzo praktycznym pomysłem jest wbudowanie systemu tagów, którymi oznaczona jest większość artykułów. Pozwala to dotrzeć do innych treści na ten sam temat. Wprowadzono też podział na kategorie dla wybranych kanałów, co pozwala przeglądać np. jedynie opublikowane przez dany serwis klipy wideo, albo skupić się na wybranych kategoriach. Kiosk nie pozwala na dostęp do magazynów w Polsce, a więc nie opiszę tej funkcji. W rezultacie aplikacja wydaje się być trochę ułomna i w gruncie rzecz nie oferować zbyt wiele ponad to, co znajdziemy w Google Currents. Dopóki firma z Mountain View nie rozszerzy oferty na Polskę, trudno będzie mówić pewnie o jakiejś większej popularności tego rozwiązania. Problemem Kiosku są też błędy, któe dokuczają właściwie na każdym kroku. Aplikacja potrafi bez żadnego powodu wyświetlić komunikat o błędzie i zmusić nas do zamknięcia. Co więcej zdarzają się strony, których aplikacja nie potrafi odczytać i w rezultacie widzimy pusty biały ekran. Głównie dotyczy do źrodeł z Polski, co nie napawa optymizmem.  Kiosk Google pewnie i jest dobrym rozwiązaniem oraz użyteczną aplikacją, ale raczej nie dla nas. Program nie zachwyca swoimi możliwościami, bo oferuje praktycznie wszystko to, co znajdziemy w Google Currents. O magazynach możemy póki co pomarzyć, a więc jedyne, z czego można się cieszyć, to praktyczny ssytem tagów i zakładek, a także funkcje czytania offline. Pozytywnie wyglądają też algorytmy podsuwające nam treść, ale co z tego, skoro co któryś artykuł praktycznie się nie otwiera? 