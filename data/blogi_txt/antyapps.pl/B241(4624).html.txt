12.03.2012 Czy są jeszcze osoby na świecie, które nie miały przyjemności pograć w Zumę? Wiem, że w Polsce były popularniejsze klasyczne „Kulki”, ale jeśli moja niegrająca mama potrafiła spędzić długie godziny przy obu tych grach to jestem przekonany, że praktycznie wszyscy inni też musieli próbować. Zuma to jak maszyna do pożerania czasu, a teraz pojawiła się kontynuacja – Zuma’s Revenge.  Deweloper, czyli ekipa PopCap znana jest z produkcji wysokiej jakości gier, które początkowo wydają się banalnie proste w formule, ale potrafią nas wciągnąć na długie godziny. Inne ich dzieła to oczywiście Plants vs Zomcies oraz Peggle. Teraz jednak do sprzedaży na iPhonie i iPadzie wypuścili Zuma’s Revenge, czyli część drugą do bardzo popularnej klasycznej Zumy. W kontynuacji znajdziemy 60 nowych plansz, w których strzelamy kolorowymi kulkami, aby stworzyć pasujące do siebie kolorystycznie sekwencje trzech lub więcej, które później znikają. Jeśli przetrzymamy cały taki strumień kulek i nie dotrze on do punktu końcowego to zwyciężamy i przechodzimy do kolejnej planszy. Wszystko to oczywiście jest ubrane w ciekawą stylistykę złych duchów, pradawnych mocy i starożytnej cywilizacji Majów czy kogoś takiego. Pojawiają się jako nowość również bossowie – będzie ich sześciu, walki z nimi będą zamykać każdą sekwencję dziesięciu plansz.  Oczywiście PopCap nie byłoby sobą, gdyby nie umieściło kilku różnych rodzajów bonusów, które możemy zestrzelić, żeby aktywować i móc wtedy skorzystać przykładowo z bomby czy kulki cofającego cały strumień w tył. Po skończeniu 60 plansz w trybie przygody możemy podjąć próbę i zawalczyć w dużo trudniejszym trybie wyzwań. Zuma’s Revenge trafiło do App Store w dwóch różnych wersjach – podstawowa wersja tylko na iPhone’a kosztuje 1.59 Euro (link tutaj) oraz uniwersalne wydanie w wysokiej rozdzielczości, za które przyjdzie nam już zapłacić 3.99 Euro (link tutaj). Trochę drogo, ale w końcu to Zuma, którą znacie i kochacie. 