31.10.2011 Picasa to przejęta przez Google usługa sieciowych albumów ze zdjęciami, która dzięki wsparciu silnej marki i integracji z aplikacją desktopową zdobyła uznanie wielu użytkowników. W serwisie pojawia się codziennie tysiące zdjęć. Część użytkowników nie zwykła udostępniać swoich albumów publicznie i korzystają z Picasy jedynie dla swoich potrzeb. PicasaTool to nie jest narzędzie dla nich, to program dla miłośników tego serwisu. W Android Markecie znajduje się od groma aplikacji służących do synchronizacji zdjęć z Picasą, do automatycznego wysyłania nowowykonanych fotografii na Picasę itp. PicasaTool służy jednak do czegoś z goła innego. Aplikacja ta nastawiona jest na to, by zapoznawać się ze zdjęciami innych osób, które udostępnione są publicznie. Podejście twórców tego programu różni się nie tylko w niszy aplikacji do obsługi Picasy na Androida, ale również na linii z samym Google. Po wejściu na główną stronę Picasy widzimy swoje albumy. W PicasaTool też możemy je przejrzeć, jednak głównym ekranem jest Explore. Ekran ten prezentuje najciekawsze fotografie z ostatniego czasu oraz najpopularniejsze tagi zdjęć. Druga zakładka to wgląd w zdjęcia osób, które obserwujemy. Dopiero ostatnia zakładka daje nam dostęp do naszych zdjęć. Jak zatem można wyraźnie zauważyć, PicasaTool podchodzi do usługi Google’a nie jedynie na zasadzie internetowego albumu ze zdjęciami, ale przede wszystkim od strony społecznościowej. Program oprócz tego daje także możliwość przeszukiwania zbioru Picasy czy też bezpośredniego wgrywania zdjęć z urządzenia z Androidem. Na dodatek jest darmowy. Jeśli korzystacie z tej usługi Google’a, to już chyba nie muszę dłużej przekonywać Was do instalacji tej aplikacji :) 