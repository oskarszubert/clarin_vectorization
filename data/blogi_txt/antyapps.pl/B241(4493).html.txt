23.01.2014 No i w końcu się doczekałem! Nie dalej jak tydzień temu pisałem o Da Vinci — aplikacji poświęconej pracom oraz życiu włoskiego artysty. Narzekałem też wówczas, że nie wykorzystuje ona w pełni potencjału urządzenia na którym się ukazała i że nie tak widzę interesujące, przystające XXI-wiecznym standardom produkcje, których zadaniem jest bycie solidnie skrojoną prezentacją multimedialną. Interesującą, przykuwającą uwagę i dobrze poinformowaną. Na szczęście są w AppStorze produkcje, które właśnie tak podchodzą do tematu, jako świetny przykład może posłużyć Van Gogh: Painted With Words.  Już na start, po pierwszym włączeniu programu, wita nas trzy minutowa animacja przedstawiająca najważniejsze fakty z życia artysty. Krótki życiorys uzupełniony odpowiednimi wizualizacjami i odpowiednią dawką humoru bardzo dobrze mnie, jako dość wymagającego odbiorcę, nastroiły. Dalej czekała na mnie krótka instrukcja jak korzystać z programu oraz spis treści, pozwalający się szybko zorientować co nas czeka i w razie potrzeby natychmiast przejść do konkretnego działu. A tam oprócz znakomitej jakości galerii, czekają na nas również bogate opisy, cytaty, a także smaczki takie jak listy. Cieszy mnie, że większość z prac doczekała się dedykowanych opisów, przez co od razu zyskujemy zestaw podstawowych wiadomości na temat dzieła. Nie mogło również zabraknąć osi czasu, gdzie chronologicznie możemy przejrzeć cały życiorys Van Gogha.  Autorzy aplikacji w pełni wykorzystali potencjał drzemiący we współczesnych urządzeniach i oprócz krótkich filmów zadbali również o animacje i jak najwięcej elementów interaktywnych. To drobne sprawy, ale naprawdę fajnie ze pomyśleli o tym, by zawrzeć wszystko w kopercie, a na dokładkę dorzucić jeszcze — choćby marnej jakości — skan oryginału tuż pod przepisanym użytą w programie czcionką tekstem.  Poruszanie się po programie jest niezwykle intuicyjne i przyjemne. Podobnie jak większość magazynów doczekaliśmy się tam wygodnego przełączania i podglądu. Identycznie również ma się sprawa z ich odczytem — do kolejnego „artykułu” przechodzimy mażąc palcem na boki, zaś góra-dół przechodzimy do dalszej części tekstu.  Może nie jest to jeszcze najwyższa półka i szczyt możliwości, jednak to poziom, który powinien być absolutnym minimum w kwestii aplikacji edukacyjnych przedstawiających dane postaci czy nurty. Multimedialna, świetnie złożona, miła dla oka produkcja, która przypadnie do gustu nie tylko specjalnie zainteresowanym danym tematem. Van Gogh: Painted by words dostępny jest w AppStorze za blisko cztery dolary, ale obecnie trwa jeszcze promocja w której można go pobrać za darmo. [Źródło grafiki z nagłówka] 