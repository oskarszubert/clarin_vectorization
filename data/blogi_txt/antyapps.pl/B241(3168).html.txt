28.06.2012 Wczorajszy dzień przyniósł wiele zmian dla Androida i jego użytkowników. Przede wszystkim Google zaprezentowało nową odsłonę tego systemu w wersji 4.1. Żelkowy Android pojawi się na pierwszych urządzeniach już w przyszłym miesiącu. Aby osłodzić nam wyczekiwanie Google przedstawiło też kilka nowych aktualizacji. Najważniejszą zmianę i metamorfozę przeżyła aplikacja do obsługi Google+. Nie tylko zmienił się jej wygląd, ale dodano również kilka nowych rozwiązań i funkcji, takich jak chociażby „wydarzenia” zsynchronizowane z kalendarzem Google. Zmiana najbardziej dostrzegalna jest w przypadku wersji na tablet, która prezentuje się wręcz rewelacyjnie: z nowym sposobem wyświetlania postów oraz ich przewijania. Postawiono oczywiście na aspekt graficzny wpisów oraz na usprawnienia komunikacyjne. Więcej o zmianach dotyczących Google+ możecie przeczytać w moim artykule na Antyweb.pl.   Duże zmiany zaszły również w aplikacji dla YouTube’a, ale przede wszystkim w wersji na telefony komórkowe. Jeżeli macie Androida w wersji 3.2 i wyższej to warto sięgnąć po aktualizację, gdyż przyniesie ona wam zupełnie nowy wygląd aplikacji i treści, boczne menu, możliwość ładowania teledysków z wyprzedzeniem za pomocą Wi-Fi, dzięki czemu można zaoszczędzić na transferze przez 3G. Oprócz tego nowa aplikacja daje nam funkcję zdalnego pilota, dzięki której możemy odtwarzać teledyski na innych urządzeniach, a także synchronizuje naszą historię przeglądania między nimi. Niestety użytkownicy posiadający starszego Androida będą musieli zadowolić się tylko możliwością logowania się przez konto Google oraz filmami w HD.    Warto również wspomnieć o nieco mniejszych aktualizacjach, jak chociażby o Google Maps, w których wprowadzono możliwość zapisywania map offline. Niestety, przynajmniej w obecnej chwili, opcja ta nie działa u nas.  Do aktualizacji możemy dodać również Chrome dla Androida. Google uznało, że aplikacja ta już nie potrzebuje znaczka Beta. Osobiście mam nieco inne odczucie. Jak pisałem dzisiaj na Antyweb.pl, nie wiem, jak sprawuje się ta aplikacja dla smartfonów, ale jeżeli chodzi o tablety, to znaczek Beta powinien jeszcze zostać. To chyba wszystkie najważniejsze aktualizacje, jakie przyniosły ostatnie 24 godziny. Bez wątpienia nowa wersja Google+ i YouTube’a warte są grzechu.  W szczególności do gustu przypadł mi nowy wygląd G+. Choć ostatnia jej wersja wyglądała i działała bardzo dobrze na iOSie, to jeżeli chodzi o Androida, okazała się mało przejrzysta i niestabilna, a na tabletach wyglądała jak… bez komentarza. Teraz można powiedzieć, że to właśnie wersja dla dużych ekranów jest dużo lepsza i ciekawsza, niż dla telefonów. Cóż, nie pozostaje nic innego, tylko aktualizować! 