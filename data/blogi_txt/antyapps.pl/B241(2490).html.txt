23.04.2012 Kiedy tydzień temu Kamil opisywał Muzo na łamach Antyweba, aplikacja zawieszała się na moim smartfonie tuż po uruchomieniu. Wczoraj dałem jej drugą szansę widząc w Google Play, iż wciąż pojawiają się nowe aktualizacje. Już działa, jednak rewelacji nie ma. Wersja mobilna to na razie jakieś nieporozumienie. Muzo to świetny pomysł. Właśnie czegoś takiego potrzebuję. Sporo jeżdżę, na przykład połowę tego miesiąca spędzam poza domem. Możliwość noszenia ze sobą mojej ulubionej muzyki wszędzie, gdzie tylko zechcę, to jest właśnie to! Przerzuciłem się do chmury w praktycznie każdej dziedzinie – od maili, po dokumenty aż do zdjęć. Brakowało mi w chmurze jedynie mojej muzyki. Muzo może mi pomóc z moim problemem. Katalog muzyczny jest naprawdę spory. Znalazłem tutaj chociażby najnowszy album Sokoła i Marysi Starosty. Nie ma tutaj jednak oczywiście wszystkiego, czego słucham. Liczę, że katalog wciąż będzie rozbudowywany. Nie jest jednak wcale źle. Ba, jest sporo hitów, a łączna liczba utworów to aż 5 milionów. W dodatku mamy możliwość wypróbowania serwisu – odsłuchania 20 godzin muzyki w miesiącu za darmo. Super, szkoda tylko, że to wszystko jest w wersji na komputer. Wersja mobilna jest niesamowicie niedopracowana. Nie ma możliwości jej przetestowania. Dwadzieścia darmowych godzin otrzymujemy jedynie z poziomu komputera. Jest to o tyle zabawne, że wersja desktopowa działa całkiem nieźle, a to właśnie z aplikacją mobilną jest problem. To do niej powinniśmy mieć dostęp w ramach testów. Kto zakupi teraz dostęp do niej, a kosztuje to aż 20 złotych miesięcznie, z pewnością się zawiedzie. Wygląda to tak, jakby twórcy serwisu stworzyli aplikację mobilną na szybko, żeby tylko była dostępna podczas premiery. Nie rozumiem jednak pobierania opłat za dostęp do tego programu, który wciąż jest w fazie rozwojowej. Po zainstalowaniu na smartfonie przy ikonce pojawia się nawet znaczek beta. Użytkownicy nie szczędzą brzydkich słów, gdy okazuje się, że zapłacili za coś, co nie działa. Bardzo nieprzemyślany start, bo powoduje zaniżenie ocen w Google Play. Sam wygląd aplikacji również nie powala na kolana. Aplikacja desktopowa wygląda świetnie, natomiast mobilna – naprawdę słabo. Potwierdza się zatem moje spostrzeżenie, iż aplikacja mobilna tworzona była na szybko. Wiem, że Redefine stać na więcej, wszak to oni stworzyl iplę. Ta może nie wygląda rewelacyjnie, ale raczej nie mogę niczego zarzucić pod kątem interfejsu i designu. W przeciwieństwie do Muzo. Aplikację można pobrać za darmo, ale odsłuch utworów wymaga opłacenia abonamentu. Jeśli chcecie rzucić okiem, instalujcie, bo po samej aplikacji poruszać się można. Jeśli myślicie o korzystaniu, poczekajcie jeszcze z miesiąc.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 