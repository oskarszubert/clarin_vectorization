26.03.2013 Gameloft nie ma ostatnio dobrego PR-u. Osobiście firmę kojarzę coraz częściej z efektownymi produkcjami, które za wszelką cenę chcą wycisnąć za pomocą mikropłatności więcej pieniędzy z mojego portfela niż niejedna płatna aplikacja. Nie twierdzę, ze firma nie powinna zarabiać w ogóle, ale przecież są pewne granice rozsądku, czyż nie? Dlatego tak duże obawy miałem podczas instalacji ich najnowszej produkcji, karcianki Order   Chaos Duels. Order   Chaos Duels jest karcianą wersją pierwszego, jak to określa Gameloft, MOBA na platformy mobilne – Heroes of Order   Chaos. Obie produkcje łączy ten sam świat, konwencja oraz realia. Różnice polegają oczywiście na gameplayu – tutaj mamy do czynienia z karcianką w pełnym tego słowa znaczeniu.  Całość zrobiono trochę na modłę gry karcianej World of Warcraft (z rzeczywistymi, namacalnymi kartami). Mamy tutaj podobne rasy (ludzi, elfy, orki, nieumarłych) oraz wzorowane na Azeroth realia (nawet czuć zbliżony klimat). Jeśli dodam do tego niemal identyczne jak w karcianej wersji Warcrafta zasady, otrzymamy niemal idealną kopię, która śmiało może rywalizować z zapowiedzianym nie tak dawno przez Blizzard Hearthstone.  Jak wygląda to konkretnie? Zaczynamy grę ze startową talią kart. Do ręki otrzymujemy na początku kilka z nich, a pozostałe dobieramy z każdą kolejną turą. Karty mają różne typy. Stworzenia możemy przywoływać na stół i używać jako mięso armatnie, zaklęcia wywołują specjalne efekty lub zadają dodatkowe obrażenia i usprawniają naszych podwładnych, a przedmioty służą do dozbrajania naszego bohatera. I tutaj dochodzimy do najważniejszego – każdy gracz ma swoje alter ego czyli kartę herosa z określoną liczbą punktów życia. Zwycięża ta strona, która zabije przeciwnego herosa. Do przeprowadzania wszystkich akcji będziemy potrzebowali many. Możemy ją zyskiwać poprzez poświęcanie wybranych kart. Jak widać zasady są bardzo proste i bez problemu pojmie je każdy nowicjusz. Dodatkowo na wstępie jesteśmy przeprowadzani przez przystępny tutorial. Jedynym problemem może być angielska wersja językowa, bo w trakcie zabawy mamy styczność z bardzo dużą ilością tekstu.  Do pokonania mamy kampanię, w której będziemy zarabiali złoto oraz przedmioty. Za nie kupimy zaś dodatkowe karty. I tutaj do głosu dochodzą mikropłatności. Karty nie są zbyt tanie – za ok. 20 zł możemy kupić 4 karty spośród których jedna jest bardzo rzadka. Co ciekawe najdroższy pakiet run (czyli tej bardziej wartościowej niż złoto waluty) kosztuje aż… 318 złotych. Czy Gameloft rzeczywiście wierzy, że znajdą się na niego nabywcy? Cóż, to nie pierwsza taka chora kwota w produkcji mobilnej. Najwidoczniej popyt rodzi podaż. Możemy też toczyć pojedynki z innymi graczami przez sieć lub wspólnie podejmować epickich bossów (kolejny element zaczerpnięty żywcem z karcianego WoW-a). Ta ostatnia możliwość jest jednak jeszcze zablokowana, więc przyjdzie nam na nią poczekać.  Order   Chaos Duels przede wszystkim wyróżnia się fantastyczną grafiką. Gra wygląda nieziemsko – nawet w porównaniu z bardziej klasycznymi gatunkami, jak wyścigi czy trójwymiarowe shootery. Grafika jest kolorowa i bogata, co i rusz jesteśmy raczeni trójwymiarowymi animacjami oraz ujmującymi obrazkami na kartach. Od strony wizualnej Order   Chaos Duels zdecydowanie nie ma sobie równych. Gameloft zrobił bardzo udane podejście do karcianki, bo Order   Chaos Duels to produkcja dająca masę zabawy i satysfakcji. Szkoda jednak, że nie wysilono się na coś więcej, tylko beznamiętnie skopiowano zasady z innej karcianki, osadzając je w nowych realiach. Optymizmem nie napawa też system mikropłatności, które, znając producenta, prędzej czy później będą niezbędne do przejścia kolejnych etapów kampanii. Boję się, że ogromny potencjał, jaki drzemie w tej produkcji nie zostanie przez to wykorzystany. Obym się mylił. Recenzja przygotowana została w oparciu o wersję dla Androida. Gra jest dostępna też w AppStore na iOS. 