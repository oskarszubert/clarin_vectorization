03.01.2014 Aplikacji mających za zadanie wspomóc ukojenie zszarganych nerwów użytkownika jest w AppStore bez liku. Wszelkiej maść „Relaxing App” i tym podobne wynalazki nigdy nie znajdowały się w centrum (na obrzeżach zresztą również nie) mojej uwagi. Jak jednak mówi znane polskie przysłowie: „okazja czyni testera”, i gdy tylko na szczyty popularności w AppShopper wspięła się przeceniona aplikacja o wiele mówiącej nazwie – Relaxia, postanowiłem spróbować z czym to się je. Relaxia: Sounds of Nature for Relaxation, Meditation, Sleep aid (tak brzmi pełna nazwa programu) wygląda i działa w dużej mierze tak, jak to sobie wyobraziłem jeszcze przed jej pierwszym uruchomieniem. Program ma za zadanie pomóc nam się odprężyć i wyciszyć, a środkiem do celu są w tym przypadku odgłosy natury.  Pakiet dźwiękowy Relaxia składa się z sześciu zestawów odgłosów natury. Znajdziemy wśród nich dźwięki lasu, mowę ogromnych podwodnych ssaków, odgłosy deszczu, plażę i szum fal, ognisko oraz miks wszystkich powyższych. Na każdy z wymienionych pakietów składa się 9 dźwięków, które możemy według własnego uznania miksować i regulować ich natężenie.  Każdy odgłos zobrazowany został za pomocą zdjęcia z serwisu Flickr. Pacnięcie w fotografię uaktywnia dźwięk do niej przypisany, a okrężny ruch palcem pozwala regulować jego głośność. Rozwiązanie to jest wygodne i intuicyjne. Aplikacja pozwala również na ustawienie czasu (od 5 do 90 min oraz odtwarzanie ciągłe) przez który zadana kombinacja odgłosów będzie odtwarzana z głośników naszego tabletu lub smartfona.  Dźwięki dobiegające z głośników są dobrej jakości, ale w moim przypadku dłuższe ich słuchanie prowadziło do dokładnie odwrotnego skutku, niż założony przez autorów aplikacji. Nie wiem czy wynikało to z mojego mało entuzjastycznego nastawienia do tego typu wynalazków, czy z nieodpowiedniego doboru kombinacji odgłosów natury;) W Przypadku wielu z Was aplikacja może jednak okazać się skuteczna, a ja zachęcam do jej wypróbowania na własnej skórze – jest ona aktualnie dostępna za darmo. 