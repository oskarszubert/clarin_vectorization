26.07.2012 Walking Dead: The Game od Telltale Games to jedno z największych zaskoczeń wśród tegorocznych gier — nie tylko na urządzenia mobilne, ale na wszystkie sprzęty w ogóle. Gra bowiem ukazała się wcześniej na stacjonarnych konsolach obecnej generacji oraz komputerach. Teraz podbija AppStore i trudno mi sobie wyobrazić osobę, która świadomie pominie tak znakomitą pozycję. Części z Was ten tytuł może kojarzyć się z popularnym amerykańskim serialem o zombie — i słusznie. Jednak gra opiera się na jego pierwowzorze, którym jest wydawany od 2003 roku komiks, stąd też stylistyka oparta o cell-shading. Prosta, acz z klasą; idealnie wpasowująca się w klimat opowieści.  Główny bohater opowieści, Lee Everett, został oskarżony o zabicie kochanka swojej żony i aresztowany. Podczas eskorty do nowego miejsca pobytu, zdarzył się wypadek samochodowy, którego głównym sprawcą jest nic innego, jak właśnie krwiożercze zombie. Kierowca ginie na miejscu, zaś Lee wydostaje się z pokiereszowanego auta i szukając schronienia trafia do domu, w którym przed wspomnianymi kreaturami próbuje się ukryć mała dziewczynka o imieniu Clementine. Lee postanawia zaopiekować się bezbronnym dzieckiem. Szybko napotykają sprzymierzeńców, z którymi chcą stawić czoło pladze zombiaków.  Początkowo również zakładałem, że będzie to zwyczajna i nudna, po prostu kolejna gra której głównym tematem będzie ucieczka przed mutantami — dodatkowo jeszcze promowana na na hypie popularnego serialu, który absolutnie nie przypadł mi do gustu. Na szczęście po masie ciepłych słów od recenzentów zdecydowałem się spróbować tego na własnej skórze i okazało się, że potwory schodzą tu na drugi plan. Tak naprawdę to gra pełna emocji, opierająca się o budowanie więzi z innymi ludźmi i podejmowaniu trudnych moralnych wyborów. Gra, w której główni bohaterowie starają się zrozumieć co tak właściwie się stało, przetrwać i odnaleźć w nowej, brutalnej rzeczywistości. W świecie w którym brakuje jedzenia, lekarstw i choćby chwili spokoju.  Produkcja nie należy do klasycznych tytułów przygodowych, w których naszym zadaniem jest nieustanne rozwiązywanie zagadek. Tych w pierwszych epizodach jest naprawdę niewiele. Skupia się głównie na podejmowaniu decyzji i zmaganiu się z ich konsekwencjami, jak wielkie by one nie były. Udostępniony dziś w AppStorze został pierwszy, z planowanych pięciu, odcinek gry, wyceniony na 6,49 dolarów / 3,99 Euro. Posiadacze starszych sprzętów z nadgryzionym jabłkiem niech upewnią się, czy produkcja ta u nich ruszy. Z racji na spore wymagania, Walking Dead: The Game działa na iPad 2 / iPhone 4 i nowszych. Dla wszystkich miłośników gier którzy nie mieli jeszcze okazji jej przejść, pozycja obowiązkowa. Ale myślę, że reszta także może się skusić i zobaczyć jak potoczy się historia, kiedy podejmiemy inne niż dotychczas decyzje. Zapewniam, że ich konsekwencje mogą być ciekawe. 