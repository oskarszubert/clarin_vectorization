08.03.2012 Ninja Chicken jest naprawdę fajną platformówką, w której wcielamy się w rolę kurczaka, który myśli, że jest wojownikiem ninja. Naszym zadaniem jest zbieranie monet, żołędzi czy składanie jajek. Jakkolwiek to brzmi – naprawdę sprawia przyjemność. Jak w to się gra? W grze nasz główny bohater cały czas podąża przed siebie. My mamy wpływ jedynie na dwa czynniki – jego skok, oraz ślizganie się na brzuchu. Za każdą z tych czynności odpowiada inny przycisk. Są one umieszczone w dolnych rogach ekranu. Skok pozwala nam nie tylko omijanie przeszkód, ale i wskoczenie na platformy, na których znajdują się przykładowo monety. Ślizg pozwala natomiast prześlizgnąć się pod niską platformą.  Jeśli dłużej przytrzymamy przycisk skoku, kurczak skoczy wyżej. Natomiast jeśli w locie uznamy, że musimy czym prędzej wrócić na ziemię, bo na przykład jest tam pokaźny zasób monet, musimy wcisnąć przycisk ślizgu – sprowadza nas on szybciej na ziemię. O tym wszystkim i tak dowiecie się z tutoriala. Poziomy generowane są automatycznie, zwłaszcza w przypadku takich, gdzie gramy praktycznie w nieskończoność. Otóż każdy poziom ma wyznaczone zadanie – i tak gramy tak długo, aż na przykład zbierzemy 50 żołędzi. Monety zbiera się równie łatwo, natomiast chcąc znieść jajko, musimy wypatrzeć na planszy gniazdo i przeskoczyć nad nim. Duża część wyzwań opiera się właśnie o zebranie konkretnej liczby obiektów w dowolnym czasie, ale później robi się trudniej i mamy już limity. Podany dystans mierzony w wirtualnych metrach musi nam wystarczyć do zebrania określonej liczby fantów. Czy warto? Owszem, warto. Gra ma naprawdę przyjemną oprawę audiowizualną, kurczak wydaje z siebie różne dźwięki w zależności od zdarzenia. Oprócz tego grafika po prostu cieszy oko. Ninja Chicken jest dostępny za darmo, a jest na tyle uniwersalną grą, że powinna przypaść do gustu każdemu. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 