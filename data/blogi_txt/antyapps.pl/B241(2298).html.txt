10.04.2013 Znaczna większość platformówek 2D na smartfony i tablety to runnery. Rzadko jednak zdarza się, by gra tego typu oferowała nam tak dynamiczną, bogatą i barwną rozgrywkę. Mega Run już jakiś czas temu święcił triumfy na iOS. Teraz gra wylądowała w Google Play i jest równie efektowna. A może nawet bardziej? W momencie gdy Mega Run trafia na Androida, ma już za sobą… 10 mln graczy. Tak, nie przecierajcie oczu, tyle użytkowników twórcy aplikacji, studio Get Set Games Inc. zgromadzili na iOS (o wersji na tamtą platformę swego czasu pisał Paweł Szymankiewicz). Na Androidzie do tej pory byli znani głównie dzięki produkcji Mega Jump, która jest właściwie pierwszą częścią opisywanego dziś runnera. Co zaoferuje nam sequel?  Na zamieszczonym trailerze możecie zaobserwować zarys fabuły Mega Run. Oto bowiem bohaterowie z pierwszej części zostają porwani przez zielonego stwora. Ostatnią nadzieją jest Redford, któremu udało się uciec. Rusza zatem w pogoń za porywaczem i na ratunek rodzeństwu. Po drodze zaś będzie zbierał rozrzucane przez nich monety i skarby. Historia nie brzmi zbyt ambitnie, ale to właściwie nie ma większego znaczenia, bo w Mega Run liczy się akcja. Tej zaś znajdziemy tutaj pod dostatkiem.  Nasze zadanie jest bardzo proste. Czerwony stworek przemierza wielopoziomowe plansze, na który znajduje tony monet, diamentów i innych skarbów, a także inne stworki, którym musi skakać na głowy. Część „znajdziek” daje nam specjalne moce, jak przyciąganie okolicznych skarbów, niszczenie ścian, czy przekształcenie w… większego stworka. Właściwie nic by w tym wszystkim nie bło nadzwyczajnego, gdyby nie fakt, że na ekranie ciągle dzieje się masa rzeczy. A to, coś zostanie zniszczone, a to gdzieś spadnie diament. Generalnie plansze, po których podróżujemy są jednym wielki chaosem. Jednocześnie jednak jest to chaos szalenie przyjemny dla oka.  Po każdej planszy otrzymujemy punkty doświadczenia oraz monetki, za które możemy kupić dodatkowe ulepszenia, bonusy i… postacie. Nie są to jakieś znaczące ułatwienia, bo za te przyjdzie nam zapłacić w sposób tradycyjny – przelewem. Generalnie jest to przyjemny, ale na pewno nie niezbędny dodatek do zabawy. Myślę, że nic nie stoi na przeszkodzie, by grać bez wydania na Mega Run nawet grosza. Pewnie już zauważyliście na zrzutach ekranu, że gra wygląda wręcz odurzająco kolorowo i… słodko. Gdybym miał ją z czymś porównać to byłyby to prawdopodobnie kreskówki dla najmłodszych widzów. Nasz stworek ma do pokonania aż 80 plansz, które podzielono na 5 światów. Na nudę zatem nie będziemy narzekać. Mega Run to dowód na to, ile rewelacyjnych produkcji w AppStore jeszcze nie trafiło na Androida. Szkoda, że dzieje się to tak późno. Androidowcom pozostaje zatem doceniać to, co serwują im developerzy działający dotąd aktywnie na iOS. A tym serwują bardzo smakowity kąsek, który warto wypróbować bez względu na wiek. 