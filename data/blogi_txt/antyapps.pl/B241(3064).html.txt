18.12.2012 Dzisiaj chciałbym Wam opisać dość ciekawą aplikację z kategorii fotografia, która zarówno może posłużyć jako produkt rozrywkowy, jak i, w niektórych przypadkach, dość użyteczne narzędzie, a przynajmniej ja dla niej znajduję kilka ciekawych możliwości. Aplikacja nazywa się PIP Camera i służy do upiększania naszych zdjęć, a jakże. Wiem, zasadniczo o niemal co drugiej aplikacji fotograficznej w AppStore można powiedzieć to samo. I też aplikacja ta niewiele różni się pod względem funkcji od jej podobnych. Jednakowoż ma ona kilka ciekawych opcji, które mogą być przydatne. To, na czym opiera się ta aplikacja, to nakładanie specjalnej grafiki na robione zdjęcie tudzież fotografię załadowaną z pamięci telefonu. Do wyboru mamy 2 tryby: PIP Classic i PIP Frames. Pierwszy przenosi nas do edytora zdjęć, w którym możemy wybrać jeden z kilkunastu elementów graficznych, będących filtrem dla naszego zdjęcia. Możemy wybrać butelkę, szklaną szybkę, ale również grafikę przedstawiającą iPada czy iPhone’a.  Po wybraniu lub zrobieniu zdjęcia, te ładuje się zminiaturyzowane w obrębie grafiki (na przykład tabletu czy komputera), oraz rozmazane w postaci tła. Następnie mamy kilkadziesiąt różnego typu filtrów, które możemy nałożyć na nasze zdjęcie. Możemy nałożyć tylko na to, które znajduje się w grafice, tylko na to w tle, lub na oba jednocześnie. Daje to sporo możliwości personalizacji ostatecznego efektu. Tak przygotowane zdjęcie zapisujemy na telefonie lub ślemy via social media. Tryb PIP Frames działa dokładnie tak samo, tylko zamiast grafik oferuje różnego rodzaju ramki. Dodatkowo z biblioteki możemy pobrać inne grafiki, ale nie jest ich szczególnie dużo. Co więcej można powiedzieć o PIP Camera? Cóż, jest całkiem nieźle dopracowana graficznie i działa płynnie. Dostępne elementy graficzne oraz ramki są ciekawe i ładnie wykonane, a liczba filtrów naprawdę jest pokaźna. Jeszcze jakby można było skalować, przycinać i ewentualnie dodawać tekst do zdjęcia, to byłbym w pełni zadowolony. Może nie jest to potężne narzędzie, ale według mnie może dostarczyć sporo rozrywki, a nawet być dość pomocne, a ponieważ na razie jest za darmo, to polecam do wypróbowania. 