15.04.2013 Prywatność to bardzo istotna sprawa. Nie wszyscy zabezpieczają swoje tablety czy smartfony kodem, bo — nie oszukujmy się — wklepywanie go przy każdym braniu urządzenia do rąk jest kłopotliwe. Są jednak pliki, którymi niekoniecznie chcielibyśmy się podzielić ze wszystkimi, którzy mają szansę porwać sprzęt i przejrzeć galerię czy notatki. I w ochronie takich elementów pomoże nam MyThings. Tuż po otworzeniu programu zaczynamy od zdefiniowania kodu dostępu. Do wyboru mamy kilka wariantów: pin składający się z czterech cyfr, wzorki — na polu 3×3 oraz porozrzucany na niestandardowych kształtów plastrze miodu. Po zablokowaniu dostępu do programu, możemy przejść już do tego co najważniejsze, czyli przenoszeniu do sejfu wszystkich cennych danych.  MyThings podzielono na sześć kategorii tematycznych: zdjęcia, pliki wideo, dokumenty, kontakty, przypomnienia oraz notatki. Do każdej z nich możemy nie tylko zaimportować materiały z elementów dostępnych na naszym iUrządzeniu, ale także dodać nowe, stworzone już za pośrednictwem aplikacji oraz zaimportować z najpopularniejszych serwisów społecznościowych. Należy jednak pamiętać o tym, że każdy dodany do naszej zablokowanej skrytki plik jest kopiowany, i jeśli chcemy ukryć fotografie nie wystarczy ich dodać do MyThings, należy się ich jeszcze pozbyć z głównej galerii. Niestety nie działa to w drugą stronę, tj. raz ukryty już plik możemy jedynie wysłać na maila, nie doszukałem się możliwości ponownego wyeksportowania go do grafik.  A co jeśli zapomnimy kodu czy wzoru? W programie istnieje opcja ustawienia przypomnienia na maila, także jeśli wcześniej o tym pomyślicie, możecie jeszcze mieć szansę odzyskania materiałów. Obawiacie się, że ktoś będzie próbował się włamać? Chcecie wiedzieć kto i kiedy? Włączcie raport, który będzie gromadził informacje o intruzach, wzbogacając je jeszcze o fotografię sprawcy.  Choć sam nie mam potrzeby korzystania z tego typu oprogramowania, to wielokrotnie spotykałem się już z pytaniem, czy istnieją programy które pozwolą ukryć pewne pliki przed wśbiskimi oczami. Co prawda aplikacja na iPadzie działa miejscami dość topornie (często, mimo poprawnego wprowadzania wzoru, dopiero za drugim-trzecim razem udawało mi się odblokować program; ponadto przy tradycyjnym wzorku się nie wyrabiała i… „lagowała”), ale jeśli faktycznie potrzebujecie zablokować dostęp do kilku elementów, to jest opcją wartą rozważenia. MyThings można nabyć w AppStorze zarówno w wersji na iPhone’a jak iPada — każda z nich wyceniona została na 4,99$. Sporo, to prawda, warto jednak mieć ją na oku, często można ją dostać w dużych przecenach, a nawet za darmo. 