07.02.2012 Jednym z niewielu moich hobby nie wymagających zastosowania technologii była gra w karty, ale nie takie typowe z asami, królami, damami itd. Chodzi mi bardziej o kolekcjonerską grę karcianą jak chociażby Magic: the Gathering. Zaskakująco producent gry Wizards of the Coast chce mi pomóc nawet w tym dając dostęp do oficjalnej aplikacji z całkiem pokaźną liczbą możliwości.    Aplikacja podzielona jest na kilka ważniejszych sekcji, które odpowiadają w dużym stopniu materiałom znajdującym się na stronie Wizards of the Coast, ale tutaj podanym w skondensowanej formie. Dostępne są:  Licznik życia dla Ciebie i przeciwnika. Mamy tu nawet takie możliwości, jak wybór tła czy też podanie nicka znajomego, żeby później obejrzeć statystyki pojedynków z nim. Oczywiście jest też dostępna kostka do rzucania kto powinien rozpocząć. Opcja budowania talii pozwala wybierać talie w różnym typie, przeglądać jej statystyki, losować przykładowe ręce oraz dzielić się tymi taliami ze znajomymi. Karty wybieramy z przewijanej listy lub wyszukujemy w wyszukiwarce. Wydarzenia to zakładka zawierająca wszystkie najnowsze imprezy ze świata Magica wraz z datami i podstawowymi informacjami, gdzie, co i jak. Gracze – zakładka pozwalająca zarządzać graczami (ładować ich talie, jeśli mamy je na telefonie przykładowo). Wyszukiwarka kart – pozwala znajdować konkretne karty i sprawdzić ich parametry. Niestety zauważyłem, że wyszukiwarka często zawieszała się na sekundę lub dwie podczas wpisywania nazw. Wynikało to prawdopodobnie z powodu tego, że przeszukiwała bazę w czasie rzeczywistym. Zakładka z wiadomościami to po prostu najnowsze wiadomości ze strony wizards.com. Po wybraniu danej wiadomości oglądamy po prostu stronę internetową załadowaną wewnątrz aplikacji. Nie jest to najoptymalniejszy sposób czytania i chciałoby się materiałów dostosowanych do urządzenia. Aktualizacja zawartości – znajdziemy tutaj listy kart z najnowszych dodatków do pobrania, ale również dodatkowe tapety na nasz telefon. W tej chwili są dwie, ale liczę, że twórcy na tym nie poprzestaną. Lokalizator sklepów – to po prostu wyszukiwarka sklepów, ale tym razem jest ona otwierana już w zewnętrznej przeglądarce, a nie z poziomu aplikacji.     Czy warto? Magic: the Gathering Toolbox jest darmowy i w zasadzie całkiem przydatny, zatem każdy gracz, który ma telefon z systemem iOS oraz gra to powinien sobie pobrać aplikację na swoje urządzenie. Czy będzie często w użyciu? Raczej nie, ale w tych kilku chwilach będzie to lepsze niż szukanie po stronach internetowych. Od prostego wykorzystania licznika życia po przeglądarkę kart i kalendarz ważniejszych imprez. Cieszy też wysoka jakość wykonania – to nie jest amatorska robota. Link do aplikacji (iPhone). 