07.08.2012 W AppStore nie znajdziemy wielu godnych uwagi aplikacji, które mogłyby zastąpić ograniczony pod względem funkcjonalności kalendarz dostarczany użytkownikowi wraz z systemem iOS na iPadzie. Do tej wąskiej grupy programów zaliczyć mogę z pewnością iPlan, który choć wymyślnymi opcjami nie poraża, to prezentuje się na tyle ciekawie, że wart jest bliższego się mu przyjrzenia. Tym bardziej teraz, gdy producent zdecydował się na obniżenie bardzo wysokiej ceny aplikacji (3,99 Euro) do ceny minimalnej (0,79). iPlan do kalendarz w stylu minimalistycznym. Aplikacja wygląda pięknie, szczególnie na ekranie nowego iPada – wspierany jest bowiem ekran Retina. Twórcy zdecydowali się na zminimalizowanie interfejsu swojej aplikacji do granicy użyteczności, co przyniosło bardzo ciekawy efekt – podczas korzystania z iPlan ma się wrażenie używania tradycyjnego, papierowego terminarza wzbogaconego o kilka cyfrowych udogodnień.  Aplikacja umożliwia przeglądanie kalendarza w widoku rocznym, miesięcznym tygodniowym oraz codziennym. Każdy z nich jest równie przejrzysty i funkcjonalny – dopiero po dłuższym czasie korzystania z programu spostrzegłem, że zajmuje on nieco więcej miejsca niż większość kalendarzy – spowodowane jest to brakiem jakichkolwiek pasków z opcjami na górze, czy też u dołu ekranu. iPlan sprawnie zintegrowano z prognozą pogody i cytatami – funkcjonalności te nie zajmują wiele miejsca na ekranie, będąc przygotowanymi jednocześnie bardzo czytelnie i stylowo.  Miłym dodatkiem, o którym często zapominają programiści jest możliwość ustawienia hasła. Aplikacja wyróżnia się kolorystyką – lekko wyblakłe, nie rażące po oczach kolory to nieczęsty widok na przystosowanym do wyświetlania ferii barw ekranie iPada. Ta odmiana w stosunku do większości aplikacji sprawia, że z iPlan korzysta się bardzo przyjemnie. Bezdyskusyjną wadą programu jest niestety brak jego uniwersalności oraz brak wersji przeznaczonej na iPhone’a (a co za tym idzie rownież iPoda Touch). Niedogodność ta będzie problematyczna dla osób korzystających z kilku urządzeń z logo nadgryzionego jabłka, które chciałyby zachować integralność swojego terminarza niezależnie od sprzętu jaki mają w danym momencie pod ręką.  Na koniec warto wspomnieć o mających bardzo często miejsce aktualizacjach aplikacji. Dają one nadzieję na szybkie poprawienie drobnych niedopatrzeń i uczynienie z iPlan for iPad najlepszego kalendarza na urządzenia mobilne z systemem iOS. Już dziś producent zapowiedział kolejna wersję swojego programu, która będzie oznaczona numerkiem 2.0. 