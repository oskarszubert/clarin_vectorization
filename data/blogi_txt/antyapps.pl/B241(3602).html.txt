12.05.2012 Twórcy aplikacji prześcigają się obecnie w coraz to ciekawszych interfejsach, algorytmach wyliczających rekomendacje i tym podobnych technologiach mających odpowiednio zagregować kanały RSS. Co jednak w przypadku, kiedy nie zależy nam na pięknym, ale jednocześnie obciążającym telefon interfejsie, a po prostu na funkcjonalności? Wtedy zamiast Pulse, Zite czy Google Currents możemy wybrać RSS Demon. RSS Demon cechuje się bardzo prostym interfejsem. Jest to narzędzie, które przypadnie do gustu szczególnie konserwatystom. Czytnik RSS ma swoją standardową, znaną od lat formę. Program obsługuje dodatkowo podcasty. Dla mnie RSS Demon jako źródło wiadomości i czytnik blogów jest przeciętny. Tak jak większość użytkowników preferuję ładny interfejs i przyjemny design, chyba nawet ponad funkcjonalność. Ale są pewne przypadki, kiedy role się odwracają. Tego typu proste narzędzia są zazwyczaj bardziej konfigurowalne, bo kierowane do użytkownika niszowego, który zna swoje potrzeby, a nie masowego, którego oprogramowanie ma wyręczać we wszystkim – nawet w myśleniu. Domyślne opcje programów pisanych dla mas mają być dostosowane do potrzeb mas. Tyle. RSS Demon jest zatem całkiem innym kawałkiem softu. Jakiś czas temu wystartowałem z własnym blogiem i szukam różnych metod jego promocji. Facebookowe lajki bardzo się sprawdzają, podobnie reklamy na farmach użytkowników, ale równie sensownym sposobem promocji jest komentowanie na blogach o podobnej tematyce. Po zostawieniu komentarza inni czytelnicy mogą bowiem kliknąć na naszą nazwę użytkownika, po czym zostają przeniesieni na daną stronę – w moim przypadku na mojego bloga. Żeby komentarz był odpowiednio widoczny, trzeba go napisać szybko. Na najpopularniejszych blogach w ciągu godziny po publikacji wpisu pojawia się kilkadziesiąt komentarzy. Będąc na końcu tej kolejki mamy znacznie mniejsze szanse na bycie zauważonym. Szukałem zatem programu, który co kilka minut odpytywał interesujące mnie blogi o nowe wpisy, po czym dawał jakieś fajne powiadomienie dźwiękowe. Żadne z tych narzędzi, które chwalą się pięknym designem, które dedykowane są dla mas, nie potrafiło tego. Skonfigurowanie RSS Demona zajęło mi natomiast kilka minut i robi dokładnie to, co chcę. Mogłem ustawić nawet własny dźwięk na powiadomienie oraz wibrację. Co więcej znajdziemy w tej aplikacji oprócz interwału odświeżania w opcjach? Możliwość grupowania źródeł, zarządzania podcastami, zmiany wyglądu aplikacji (tutaj jest naprawdę sporo możliwości personalizacyjnych!) czy ustawienia nagłówka agenta HTTP. Jednym słowem rewelacja. A to wszystko dostępne jest za darmo. Dla wymagających, konserwatywnych użytkowników jak znalazł. Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 