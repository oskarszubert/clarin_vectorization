16.01.2013 Usługa wiadomości głosowych pojawiła się na Facebooku stosunkowo niedawno. Choć ciekawa, to nie widzę by zdobyła większą popularność wśród zwykłych użytkowników. Są już jednak pierwsze firmy, które na jej idei przygotowały własne produkty. Jednym z nich jest aplikacja GroupVox.  Aplikacja pozwala nam na prowadzenie rozmów wewnątrz naszych grup oraz wydarzeń. Niestety w aplikacji Messenger możemy przesyłać komunikaty tylko do poszczególnych kontaktów. Całość odbywa się za pomocą specjalnej aplikacji. Link do niej pojawia się jako nowy post. Takie rozwiązanie, choć jest jedynym możliwym, posiada wiele wad. Po pierwsze, przenosi całą rozmowę z Facebooka do zewnętrznej aplikacji i strony, tam jest zapisywana i przetrzymywana. Choć autorzy zapewniają, że dostęp do archiwum będziemy mieli zawsze, to jednak pozostaje ono poza główną bazą Facebooka. Po drugie, usunięcie takiego wpisu z linkiem do aplikacji generuje problemy. W moim przypadku był nim brak możliwości utworzenia kolejnego takiego wpisu w danej grupie.  Jednak pomimo tych braków, jestem w stanie dostrzec plusy GroupVox. Czasem o wiele łatwiej coś nagrać, lub przedstawić-wytłumaczyć za pomocą głosu niż tekstu pisanego. I w tym momencie możemy sięgnąć po GroupVox. Interfejs jest zbliżony do tego z Messenger. Wystarczy wybrać kontakt/grupę, a następnie przytrzymać klawisz dyktowania. Po chwili wiadomość trafia na stronę i do komunikatora naszych odbiorców. Te oczywiście posiadają system powiadomień, dzięki czemu na bieżąco będziemy informowani o nowych informacjach. Aplikacja dostępna jest za darmo, tak więc o jej przydatności możecie przekonać się sami. Do mnie nie przemówiła. Choć chciałbym mieć możliwość nagrywania takich notatek dla grup, to jednak poczekam na oficjalne rozwiązanie od Facebooka. GroupVox dostępny jest także dla iOS, poniżej linki do wersji Androidowej. 