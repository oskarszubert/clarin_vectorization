22.02.2012 Odnoszę wrażenie, że Polacy coraz bardziej czują, na czym zależy użytkownikom aplikacji na iOSie. Ostatnie produkcje, które miałem okazję testować przede wszystkim zaskakują prostotą i intuicyjnością interfejsu. To dobrze świadczy o naszych projektantach i ich pomysłowości, bo App Store i tak już jest pełen aplikacji, które oferują mnóstwo funkcji, a nie da się ich użyć przez poziom skomplikowania samych przełączników, opcji i innych dziwnych patentów. Na szczęście Bloodnote wystrzega się tych błędów.  W zasadzie Bloodnote można opisać jednym zdaniem podsumowania: to jest kalendarz, w którym możemy zapisywać nasze pomiary ciśnienia. Proste? Bardzo, ale najważniejsze, jak to jest rozwiązane, bo to właśnie jest cały budulec aplikacji. Poniższe obrazki dają już praktycznie pełny obraz tego, co znajdziemy w Bloodnote. Jest prosto, ale desingersko, że tak to wyjaśnię. Samo ciśnienie i tętno jest pokazywane na 3 okręgach, których wartości uzupełniamy przejeżdżając po nich palcem. Ciemniejszym kolorem zaznaczono strefy poprawnych wyników, choć wiadomo, że z tym różnie bywa, stąd też deweloperzy dali dość szeroki zakres. Wygląda to świetnie graficznie. Na górze w lewym rogu mamy kalendarz, a każdy wpis po edycji możemy zablokować kłódką widoczną w prawym rogu. No i to w zasadzie wszystko, więc liczba opcji nie jest jakaś wielka. Z drugiej strony mając osobę z nadciśnieniem w rodzinie wiem, jak wielkim utrudnieniem jest spisywanie i utrzymywanie w porządku tych wszystkich wyników. Taka aplikacja może być bardzo pomocna, choć oczywiście grupa docelowa jest mocno ograniczona.  Czy warto? Tutaj to pytanie nie ma odrobinę sensu – aplikacja jest skierowana do bardzo konkretnych osób i w tym wypadku na pewno się sprawdza i wydaje się świetnym pomysłem. Wszyscy inni przejdą obok niej nawet nie zwracając uwagi. Cieszy natomiast, że twórcy zapowiadają kolejne aktualizacje i rozszerzanie funkcjonalności, bo choć doceniam prostotę i przejrzystość to wydaje mi się, że dałoby się ją rozwinać w coś więcej. Przykładowo dodając wykres korzystające z zapisanych informacji w kalendarzu. Cena nie ma wielkiego znaczenia, jeśli chodzi o nasze zdrowie, prawda? Link do aplikacji (iPhone, cena: 1.59 Euro). 