19.06.2012 Słabych aplikacji jest w przepastnych przestrzeniach AppStore zdecydowanie więcej niż dobrych. Przeciętny użytkownik stosunkowo rzadko jednak na nie trafia – spowodowane jest to tym, że zwykle wybieramy programy znajdujące się na początku wszelakich rankingów. W przypadku marketu Apple’a są to listy najpopularniejszych płatnych, najpopularniejszych darmowych oraz najlepiej zarabiających aplikacji. Wczoraj, instalując grę, która znalazła się na pierwszym miejscu wśród darmowych programów przekonałem się na własnej skórze, że w samej czołówce możne znaleźć się program, który nie ma do zaoferowania absolutnie niczego. Przedstawiam  Tank No Double. Jeszcze przed rozpoczęciem pobierania miałem złe przeczucia odnośnie tej gry. Kilka ocen użytkowników na poziomie jednej gwiazdki oraz prymitywna ikonka aplikacji nie zwiastowały dobrej zabawy. Nie musiało minąć dużo czasu bym przekonał się, że przeczucia mnie nie myliły. Po uruchomieniu Tank No Double, pierwszym ekranem witającym nowych, spragnionych rozgrywki graczy jest zachęta do kupna dodatkowej amunicji do czołgu. No tak, jeszcze nie zaczęliśmy gry, a już nam proponują kupno dodatków – twórcom pomyliła się chyba kolejność działania. A może mają nadzieję, że ktoś przez nieuwagę zamiast ‘play’ wciśnie sąsiadujące ‘buy’? Nic to, przejdźmy dalej, przekonajmy się jak wygląda rozgrywka. W Tank No Double siadamy za sterami czołgu. Pojazd, którym sterujemy umiejscowiony jest na ograniczonej skałami polanie, po której poruszają się inne, wrogie nam jednostki. Liczba przeciwników jest nieskończona – na miejscu zlikwidowanych pojawiają się nowi. Cała rozgrywka polega na jeżdżeniu w kółko i strzelaniu do również jeżdżących w kółko i strzelających wrogów. Sterowanie pojazdem jest istnym koszmarem i totalnym zaprzeczeniem intuicyjności. W grze brak również jakiejkolwiek fizyki. Przez wszystkie przeszkody znajdujące się na „polu bitwy” możemy bez problemu przejechać, nie ważne czy jest to skała czy drzewo. Rozgrywka kończy się w momencie, gdy sterowany przez gracza czołg straci wszystkie punkty HP. Co na szczęście następuje dosyć szybko ze względu na panujący na planszy totalny chaos. Niech nie zmylą Was screeny – na nich grafika wygląda jakimś cudem przyzwoicie, w rzeczywistości jest zdecydowanie gorzej. Obrazu totalnej tragedii dopełnia warstwa dźwiękowa gry – odgłosy strzelania z karabinu potrafią doprowadzić do rozpaczy już po kilku minutach spędzonych z Tank No Double.  Z jednej strony podziwiam twórców takich gier. Naprawdę trzeba mieć niesamowity tupet, by za taką żenadę żądać od graczy zapłaty (cena gry poza promocją wynosi 1,59 Euro). Mało tego, ilość możliwych do wykupienia dodatków wewnątrz aplikacji robi całkiem niezłe wrażenie. Jestem ciekawy, czy ktokolwiek skorzysta z możliwości ich zakupu. Polecam… trzymać się od tej pozycji z daleka. Ocena: 1 