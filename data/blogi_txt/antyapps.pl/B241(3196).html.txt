23.10.2012 Szczerze mówiąc to nie wiem jak to się stało, że umknęła ona wcześniej mojej uwadze. Gamezillę czytam od dawien dawna. Portal mogę z czystym sercem polecić wszystkim miłośnikom tematu — nie tylko ze względu na dziesiątki newsów które pojawiają się tam w każdym tygodniu, ale przede wszystkim za rzetelne podejście do tematu i świetną publicystykę, a wszystko to przyprawione wyśmienitymi recenzjami i autorskimi materiałami wideo. Od jakiegoś czasu wszystkie te treści dostępne są również z poziomu smartfona i tabletu dzięki mobilnym aplikacjom na systemy iOS oraz Android. Od dedykowanego programu za pośrednictwem którego mógłbym przeglądać ulubione serwisy nie wymagam wiele: powinien być czytelny, intuicyjny i przystępny dla każdego użytkownika. I wierzcie lub nie, ale mobilna Gamezilla spełnia wszystkie te warunki, a przy tym udaje jej się nabijać punkty tam, gdzie „pełna” wersja serwisu je traci. W górnej części aplikacji znajdują się dwie belki: jedna z logiem strony, druga z pięcioma zakładkami pozwalającymi szybciej dotrzeć do treści związanych z wiodącymi markami: PC, PlayStation, Xbox, Nintendo. Jest również „home”, czyli miejsce w którym chronologicznie posegregowane są treści wszystkich z nich. Oprócz tego dostępny jest także podział na kategorie: nowości, recenzje, zapowiedzi, publicystyka, filmy oraz galerie; dzięki czemu dotarcie do wybranych treści nie powinno stanowić dla nikogo problemu. Po wyborze interesującego nas artykułu, jego treść prezentowana jest czarno na białym. I tylko ona, okraszona grafiką z nagłówka — możecie zapomnieć o możliwości przeczytania, a tym bardziej dodania, znajdujących się pod nią komentarzy. Jeżeli jednak tak bardzo Wam na nich zależy, w prawym dolnym rogu strony zawsze znajduje się odnośnik do pełnej wersji wpisu, który otwiera go w przeglądarce. Skoro jesteśmy już przy minusach tego rozwiązania, to wspomnę jeszcze o braku wyszukiwarki za pośrednictwem której szybko, podobnie jak to ma miejsce w pełnej wersji serwisu, znaleźć interesujące nas treści. Jednak aplikacja ma jeden niekwestionowany plus — wszystkie teksty które w pełnej wersji wyświetlane są na kilku podstronach, tutaj dostępne są w jednej zakładce; wystarczy tylko otworzyć treść i całość mamy podaną od razu na tacy. Choć i tutaj widać niedopracowanie, brakuje w nich bowiem obrazków innych niż ten zamieszczony w nagłówku. Bardzo fajnie natomiast sprawdza się nawigacja po galeriach oraz możliwość oglądania materiałów wideo. Mobilna aplikacja Gamezilli to rzecz, która znacznie umila przeglądanie serwisu. Czytelna, estetyczna, prosta w obsłudze i prawdziwie minimalistyczna. Choć brakuje jej kilku elementów które mogłyby uczynić ją jeszcze lepszą (np. możliwość zmiany wielkości czcionki, dodawanie tekstów do przeczytania na później, nawigacja między wpisami za pomocą gestów), to i tak sprawuje się wyśmienicie i od kilku tygodni to za jej pośrednictwem najczęściej przeglądam wspomniany serwis. Dla jego miłośników — prawdziwy mus! Mobilna Gamezilla dostępna jest za darmo zarówno na iOS jak i Androida. 