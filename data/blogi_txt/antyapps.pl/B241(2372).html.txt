10.12.2012 Wimp należy do bardzo charakterystycznego grona gier dla urządzeń mobilnych wyposażonych w ekran dotykowy. Aplikacja prezentuje typ rozgrywki, który widzieliśmy już wielokrotnie – nie dziesiątki, a setki razy. Cóż jest w niej na tyle interesującego, że zdecydowałem się o niej wspomnieć na Antyapps?  Wimp: Who stole my pants? to niesamowicie grywalny, a przy tym genialnie zaprojektowany tytuł. Cała przygoda rozgrywa się w marzeniach sennych pewnego zielonego mięczaka zamkniętego w pęcherzyku powietrza. Sny stworka są piękne, a jak wiadomo nic co piękne nie będzie trwało wiecznie. W tym konkretnym przypadku sielanka kończy się w momencie gdy ktoś kradnie spodnie. Naszemu gluto-podobnemu bohaterowi nie pozostaje nic innego jak ruszyć w szaleńczy pościg za bezczelnym złodziejem.  Świat w Wimp to naszpikowane pułapkami i śmiercionośnymi rozpadlinami krótkie poziomy. Oczywiście nie wszystkie dostępne są od razu – rozwiązanie, na które zdecydowali się twórcy jest charakterystyczne dla produkcji mobilnych: odblokowanie kolejnego zestawu plansz jest możliwe dopiero w momencie zebrania przez gracza wymaganej liczny fantów w świecie (lub w światach) poprzedzającym ten, który ma zostać odblokowany. W przypadku opisywanego tytułu fantami tymi są rolki papieru toaletowego.  Wraz z kolejnymi etapami poziom trudności rozgrywki powoli, acz systematycznie wzrasta. Zadania stawiane przed graczem: przełączenie konkretnych dźwigni w określonej kolejności, uruchomienie mechanicznych platform, przesuwanie skrzynek w odpowiednie miejsce wymagają zręczności i niekiedy odrobiny pomyślunku. Sterowanie mięczakiem jest dopracowane i intuicyjne. Ciekawą umiejętnością naszego bohatera jest możliwość przyklejania się do większości powierzchni dostępnych w grze. Korzystanie z tego talentu jest niezbędne do pokonania większości z przygotowanych przez twórców plansz.  Wimp: Who stole my pants? to nie tylko bardzo udany sposób rozgrywki. Gra cieszy również niezwykłą oprawą. Świat, który przemierza sympatyczny zielony stworek utrzymany jest w pastelowych, oszałamiających kolorach. Kroku grafice dotrzymują animacje – mięczak, jak i inne „żywe” elementy kolejnych poziomów poruszają się bardzo płynnie i realistycznie. Na chwilę obecną tytuł oferuje 60 plansz o zróżnicowanym poziomie trudności. Twórcy aplikacji – białoruskie Flexile Studio już zapowiedziało kolejne etapy. 