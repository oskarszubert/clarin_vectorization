04.12.2013 Zakup lub wynajęcie mieszkania, domu czy działki to jedna z najważniejszych decyzji w życiu, a więc warto podejść do niej na poważnie. Serwisów z ogłoszeniami w sieci znajdziemy naprawdę dużo, ale czy jesteśmy skazani tylko na strony www? Aplikacja Dom Gratka udowadnia, że nie i oferuje nam zestaw narzędzi ubranych w interfejs Holo UI oraz wykorzystujących funkcje nowoczesnych urządzeń, jak chociażby GPS. Opisywana dziś aplikacja to nic innego jak mobilna wersja serwisu z ogłoszeniami z zakresu nieruchomości. Nie jest to raczej typ produktu, który trzymamy na telefonie z nadzieją wykorzystania w bliżej nieokreślonej przyszłości. Pobieramy go raczej tylko wówczas, gdy zaistnieje taka potrzeba, a więc wymagamy szybkiego działania, intuicyjnego oraz łatwego do opanowania interfejsu, a także funkcji, które pozwolą nam znaleźć to, czego szukamy. Czy Dom Gratka posiada to wszystko?  Aplikację utrzymano w czerwonej, typowej dla serwisu kolorystyce. Dobrze komponuje się to z interfejsem Holo UI, na którym twórcy bardzo mocno bazowali. Znajdziemy tutaj właściwie wszystkie charakterystyczne dla tego rozwiązania elementy, a więc wysuwany zza lewej krawędzi panel, pulpity oraz belkę z przyciskiem menu. Całość prezentuje się estetycznie i przystępnie, a także działa szybko oraz jest bardzo responsywna. Pierwszy ekran, jaki zobaczymy tuż po uruchomieniu aplikacji, to formularz wyszukiwania. Możemy tutaj zdefiniować szereg cech mieszkania, domu czy innego obiektu, którego aktualnie poszukujemy. Przede wszystkim określamy lokalizację, do czego można użyć modułu GPS. W zależności od wybranego typu nieruchomości, możemy zdefiniować bardziej szczegółowe cechy. W przypadku mieszkania będzie to cena, powierzchnia i liczba pokoi, ale już dla pozostałych kategorii określimy tylko cenę i powierzchnię, co jest dość logiczne. Ekran wyszukiwania ma dwie identyczne zakładki – na jednej szukamy lokali na sprzedaż, a na drugiej tych do wynajęcia. Moim zdaniem można by to załatwić w prostszy sposób – za pomocą dodatkowej opcji w formularzu, co by zaoszczędziło trochę miejsca. Ekrany bowiem wyglądają identycznie. Wyniki wyszukiwania prezentują się bardzo estetycznie. Znajdziemy tutaj zarówno zdjęcia, jak i podstawowe informacje. W rogu każdej pozycji umieszczono też gwiazdkę pozwalającą dodać ją do ulubionych. Ciekawym pomysłem też jest podzielenie listy na nieruchomości obejrzane oraz nieobejrzane. Dzięki temu łatwo można odfiltrować część wyników. Dodatkowo, przy dolnej krawędzi umieszczono przyciski pozwalające określić warunki sortowania, nałożyć filtry na listę, a także zapisać ją jako obserwowaną, przez co stanie się dostępna z poziomu wysuwanego menu.  Każda podstrona z wybraną nieruchomością kryje masę informacji. Większość ogłoszeń posiada kilka zdjęć, które widzimy na samej górze i możemy przeglądać za pomocą przeciągnięć palcem. Poniżej umieszczono takie dane, jak powierzchnia, cena, adres czy opis. Na drugim ekranie, zatytułowanym „Szczegóły” znajdziemy bardziej konkretne dane. Trzeci to natomiast mapa z Google Maps pokazująca nam lokalizację nieruchomości oraz wskazująca odległości od kluczowych miejsc, jak szkoła, ośrodek zdrowia czy sklep spożywczy. Możemy też szybko przejść do widoku Street View, by lepiej przeanalizować okolicę. Dom Gratka to naprawdę solidny produkt o wielu walorach. Trudno mi wskazać cokolwiek, czego by tej aplikacji brakowało, a co powinna mieć każda tego typu pozycja. Twórcy pomyśleli praktycznie o wszystkim, wprowadzając do Google Play rozwiązanie naprawdę przydatne i praktyczne. 