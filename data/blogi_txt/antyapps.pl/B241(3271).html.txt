08.12.2012 Wierzę w to, że lwiej części naszych czytelników kinowy hit końcówki lat osiemdziesiątych — Predator — nie jest obcym. Jako że to gra na licencji, mają one sporo elementów wspólnych. Polowanie na ludzi, lasy, a do tego jeszcze zdobywany respekt który wymieniamy na ulepszenia i dzięki któremu zapewnimy sobie miejsce w klanie. Tu także będziemy bez ustanku walczyć — usiłując przeżyć, a tym samym wykonać wszystkich — ponad 30 — misji. Klasyczna gra akcji, w której rzuceni jesteśmy od początku w wir walki. Rozpoczynamy zabawę w dość obskurnie wyglądającej dżungli, a z każdej strony napierają na nas fale żołnierzy, których musimy się pozbyć nim uda im się nas zranić. W tym celu dostajemy na starcie dwa ruchy: zwyczajne wymachiwanie naszymi pazurami by zrobić im krzywdę oraz dorwanie się prosto do ich gardła z doskoku. To na dobry początek, bo im dalej, tym paleta naszych ciosów rozrasta się o wypasione combosy z których sekwencjami stopniowo jesteśmy zapoznawani. Do wykonania ich wszystkich wystarczą nam dwa wirtualne przyciski umieszczone w prawej dolnej części naszego ekranu, po lewej zaś znalazła się wirtualna gałka analogowa za pośrednictwem której sterujemy tytułowymi predatorami.  Po każdej wykonanej misji obdarowywani jesteśmy punktami honoru, które możemy wymienić na udoskonalenia broni i kolejne zdolności, by móc z łatwością przetrwać kolejne śmiertelne potyczki. Tym co mnie poważnie rozdrażniło jest niewspółmierność ich zdobywania do sum jakie przyjdzie nam ich wydać byśmy mogli sobie pozwolić na faktyczne ulepszenia i odblokowanie drugiego trybu zabawy, klasycznego survivala. Na ten szczytny cel musimy przeznaczyć 10 tysięcy punktów, a nie powiem, by ich zdobycie nie wiązało się z wyrzeczeniami; jak wspomniałem wyżej gra niezbyt chętnie nas nimi obdarowuje dlatego czeka nas albo srogi grind, albo sięgnięcie do portfela i załatania wszelkich braków korzystając z dobrodziejstw mikropłatności.  Angry Mob Games zdecydowali się stworzyć grę w oparciu o fotorealistyczną grafikę i przyznam szczerze, że wypadło to całkiem fajnie. Kierując się bardziej w stronę kreskówek całość wyglądałaby dość marnie i dziecinnie, a tak otrzymaliśmy poważną, ociekającą krwią, brutalną produkcję, która robi wrażenie na graczach pamiętających stare czasy. Podobnie sprawy mają się w kwestii muzyki — ta idealnie dopełnienia klimat. Zabrakło mi jedynie bardziej zaawansowanej formy narracji, niż dość marnie czytelne opisy przy wyborze misji. Wystarczyłyby mi choćby kolorowe plansze przy ekranach ładowania…  Predators to kawał krwistej gry spod dłuta ludzi, którzy wiedzą o co w tym chodzi. Angry Mob Games już dawno, choćby w Muffin Knight, pokazali klasę — przy swoich kolejnych produkcjach jedynie trzymają dobrą formę. Największym minusem, moim zdaniem, są tak wyraźnie zaznaczające swą obecność mikrotransakcje oraz brak jakiegokolwiek urozmaicenia. Ale jeśli należycie do grona miłośników takich zabaw, to nie zwlekajcie. Predators można obecnie dostać za niewiele ponad 3 złote zarówno na iOS jak i Androida. 