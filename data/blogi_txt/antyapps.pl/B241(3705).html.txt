27.12.2011 Mało kto wie, ale przed Angry Birdsami była sobie taka gra, jak Crush the Castle od Armor Games, która wyglądała praktycznie identycznie, ale burzyło się tam zamki. Sama firma specjalizowała się w produkcjach we flashu, ale widząc potencjał iOSa zaczęła inwestować w mobilne platformy. Teraz możecie pobrać Siege Hero, czyli wariację na temat Angry Birds, choć chyba powinienem napisać wariację na temat Crush the Castle. Gra jest prosta do wyjaśnienia dla wszystkich, którzy mieli przyjemność pograć w wściekłe ptaki, czyli zapewne zdecydowaną większość posiadaczy smartfonów. Próbujemy wysadzić stojących na konstrukcji rycerzy/żołnierzy, ale strzelając do nich od przodu, a nie z widoku z boku, jak to miało miejsce w Angry Birds. Z czasem pojawiają się nowe rodzaje pocisków, nowe rodzaje struktur oraz niewinne postacie, których nie możemy trafić spadającymi odłamkami. Gra wydaje się bardzo prosta, ale potrafi rzucić wyzwanie. Sam utknąłem w jednej planszy na dłuższą chwilę, bo twardo próbowałem przejść ją jednym konkretnym sposobem, a wystarczyło zmienić taktykę.  Plansz dostępnych w grze w tej chwili jest około 200, ale twórcy już zapowiedzieli następny bezpłatny dodatek. Stylistyka jest prosta, ale to już norma w tego typu grach – przede wszystkim ważne, że fizyka działa, jak należy i nic się nie przewraca w stronę inną niż byśmy podejrzewali.  Czy warto? Siege Hero potrafi pochłonąć na długie godziny, że nie wspomnę już o samym zbieraniu wszystkich złotych koron. Jeśli wciągnęły Was Angry Birds to gwarantuję, że z tą produkcją Armor Games będzie dokładnie tak samo. Od planszy do planszy, a godziny będą szybko lecieć. Jeśli macie za dużo czasu wolnego to w Siege Hero właśnie znajdziecie doskonały sposób na jego wykorzystanie. Wersja na iPhone’a (Cena 0,79 Euro). Wersja na iPada (cena: 2,99 Euro) 