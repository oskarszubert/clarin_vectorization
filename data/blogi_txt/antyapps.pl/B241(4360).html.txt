12.02.2014 Fishbowl Racer, Frogbert oraz Monkey Ninja czyli trzy najtrudniejsze gry od Donut Games zostały właśnie udostępnione za darmo. Promocją z całą pewnością warto się zainteresować, gdyż wspomniane tytuły mają do zaoferowania znacznie więcej niż tylko wysoko postawiony poziom trudności. Donut Games to wydawca bardzo charakterystyczny. Firma ma w swojej ofercie kilkadziesiąt (aktualnie 37) produkcji utrzymanych w bardzo zbliżonej do siebie stylistyce. Charakterystyczna oprawa wszystkich gier serii nie pozwala pomylić ich z innymi pozycjami dostępnymi w AppStore. Prosta dwuwymiarowa grafika z całą pewnością przypadnie do gustu miłośnikom tego rodzaju rozwiązań. Jednak to nie aspekt wizualny jest tutaj najważniejszy, a grywalność. To właśnie ona sprawia, że od niemal każdej gry spod znaku pączka naprawdę cholernie trudno jest się oderwać. Fishbowl Racer  Fishbowl Racer to moim zdaniem najciekawsza propozycja z promocyjnego tria. Rajd złotą rybką, której całym światem jest szklana kula jest nie lada wyzwaniem. Gra wymaga od użytkownika nieprzeciętnej podzielności uwagi – podczas zabawy przyjdzie nam sterować stolikiem na którym postawione zostało akwarium, oraz wspomnianą rybką. Cały myk polega jednak na tym, że szklaną kulą oraz jej lokatorką sterujemy odzielnie – pełne skupienie, podzielność uwagi i oczy dookoła głowy okazują się niezbędne, jeżeli chcemy przeżyć więcej niż kilkadziesiąt sekund. Gra jest trudna, wciągająca i aktualnie darmowa. Idealna propozycja dla lubiących wyzwania! Frogbert  Była złota rybka, przyszła pora na żabę. To właśnie ten sympatyczny płaz jest bohaterem drugiej gry dostępnej w ramach promocji. Tym razem zamiast podzielności uwagi będziemy musieli wykazać się nieprzeciętnym wyczuciem odległości oraz odrobiną szczęścia. Rozgrywka polega na pokonywaniu kolejnych platform za pomocą skoków. Gra oferuje dwa tryby rozgrywki – celem pierwszego jest pokonanie jak największej odległości, natomiast w drugim przed graczem postawiono szereg misji, których wykonanie premiowane jest gwiazdkami. Podczas gdy w Fishbowl Racer twórcy postawili na dynamikę, w Frogbert na pierwszy plan wysuwa się precyzja. Monkey Ninja  Bohaterką trzeciej przecenionej gry od Donut Games jest małpka-ninja, która prawdziwej małpy raczej nie przypomina. W przeciwieństwie do poprzedniczek (Fishbowl Racer oraz Frogbert) Monkey Ninja z początku wydaje się grą łatwą, szybką i przyjemną. Bez obaw – tak jest tylko przez kilkadziesiąt pierwszych etapów. Później zaczyna się prawdziwa jazda bez trzymanki, która trwa już do samego końca. Monkey Ninja to coś w rodzaju prostej platformówki, w której sterowanie głównym bohaterem ogranicza się do skakania oraz jednej dodatkowej czynności. Tą dodatkową czynnością jest tzw. zdolność specjalna, która zmienia się z etapu na etap. Rozwiązanie to sprawia, że gra mimo swojej prostoty nie nudzi się, a kolejne poziomy raz za razem zaskakują. W Monkey Ninja znajdziecie 100 wyzwań, z których każde zostało podzielone na trzy mini-poziomy. Wszystkie gry od Donut Games dostępne są w wersji uniwersalnej. Czas trwania promocji nie został z góry określony, warto więc skorzystać z niej już teraz – jutro z rana może być za późno. 