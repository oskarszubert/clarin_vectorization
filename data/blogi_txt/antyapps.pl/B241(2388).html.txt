21.05.2013 Po wielotygodniowych testach Opera (nie mobile, nie mini – po prostu Opera) dla Androida opuściła stadium beta jak w pełni stabilna aplikacja. Czy, zgodnie z zapowiedziami, silnik WebKit dodał przeglądarce Norwegów skrzydeł? Czy jest to produkt zasługujący na miano jednej z najlepszych mobilnych przeglądarek internetowych? Mobilna Opera na WebKicie to część większego planu Opery, który zakładu całkowitą migrację przeglądarki na ten sam silnik, który posiada Google Chrome (czyli w niedalekiej przyszłości będzie to Blink). Przez minione tygodnie aplikacja była dostępna jedynie jako beta, a twórcy ciągle pracowali nad wyeliminowaniem błędów i usprawnieniem wydajności. Wreszcie dziś w Google Play zadebiutowało wydanie stabilne.  Nowa Opera od strony wizualnej mocno trąci mobilnym Chrome. Pasek adresu i wyszukiwania został połączony w jedno (w dodatku możemy zdecydować, czy wolimy go mieć u góry, czy wzorem mobilnego Internet Explorera, na dole). Tuż obok znajdziemy ikonkę służącą do przełączania kart, czemu towarzyszą efekty 3D, oraz logo Opery aktywujące podręczne menu. To właśnie tutaj widać pierwsze różnice w stosunku do produktu Google. Wśród wyświetlanych ikon znajdziemy elementarne funkcje, jak historię, udostępnianie czy przejście do strony głównej, a prócz nich także odnośnik do menedżera pobierania i ustawień oraz przełącznik funkcji Off- road. Ta ostatnia to nic innego, jak odpowiednik Opery Turbo, który wykorzystuje serwery Norwegów w celu kompresji witryn i pobierania mniejszej ilości danych. Co ciekawe, znajdziemy tutaj też procentowy licznik wskazujący, ile transferu nam się udało zaoszczędzić.   Startowa strona przeglądarki jest podzielona na trzy ekrany, między którymi możemy przełączać się za pomocą przeciągnięć. Centrum stanowi sławetny speed dial, gdzie możemy umieszczać witryny najchętniej i najczęściej odwiedzanych przez nas witryn. Po lewej stronie umieszczono historię, a po prawej funkcję odkrywania nowych treści. Za jej pomocą możemy dotrzeć do ciekawych najnowszych artykułów, które warto przeczytać. Jest to idealne rozwiązanie w momentach gdy po prostu potrzebujemy się na chwilę czymś zająć, a wszystkie gry na smartfonie nas już znudziły. Co istotne, nowe treści są nam polecane na podstawie historii przeglądania.   Możecie już sami pobrać i wystawić laurkę nowej Operze. Moje wrażenia są jak najbardziej pozytywne. przeglądarka ma nowoczesny, prosty interfejs oraz wyróżnia się na tle konkurencji kilkoma unikatowymi funkcjami, które z całą pewnością są cenną wartością dodaną. Przełomem tego wydania Opery bym nie nazwał, ale chyba nikt nie oczekiwał odkrywania przeglądarek na nowo. Opera dla Androida to po prostu solidny, szybki, nowoczesny i przystępny produkt.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 