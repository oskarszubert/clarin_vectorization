04.01.2013 Żartów na Androidzie wydaje się nie mieć końca. O zestawach kawałów na Androida już pisaliśmy nie raz, przedstawiając Wam aplikacje obfitujące w żarty które bywały naprawdę zabawne — choć to w pełni subiektywna sprawa, oczywiście. Tym razem słów kilka o Sucharach — czyli zestawie naprawdę głupich żartów, które bawić chyba nie mogą. Chyba? Dlaczego? Ano są naprawdę słabe. Ale samej zawartości katalogu żartów-nie-żartów oceniać nie będę, bo to już kwestia potrzeb i poczucia humoru każdego z osobna — i dyskusję o tym moglibyśmy ciągnąć w nieskończoność. Powiem tylko, że znajdziemy ich obecnie ponad 500 — choć non- stop dodawane są nowe, kiedy uda im się prześlizgnąć w selekcji (z poziomu Sucharów można też obserwować teksty które są w kolejce). Zatem jak z samym wykonaniem? Przyzwoicie. Cały program utrzymany jest w jasnobrązowych barwach. Na starcie naszym oczom ukazuje się lista żartów — klikając na ten którego tytuł przyciągnie nasz wzrok, otwieramy go, mogąc przeczytać całą jego treść. Na górnej belce znalazły się strzałki pozwalające nawigować między żartami, zaś w dolnej części głosowanie ograniczające się do dwóch wyborów (dobry / słaby) oraz menu, pozwalające dodać suchar do ulubionych, udostępnić go światu i zmienić ustawienia wyświetlania (rozmiar czcionki, losowość, a także co zrobić z przeczytanymi już wpisami).  Jak już wspominałem, przy otwieraniu program stale aktualizuje bazę danych i z każdym dniem się rozrasta. Ale to jeszcze nie wszystko — Suchary mają też swój widżet, który każdego dnia wyświetlać będzie na ekranie naszego smartfona lub tabletu jeden wybrany żart-nie-żart. Sam widżet utrzymany jest w tej konwencji graficznej co cała aplikacja i — niestety — nie ma możliwości dostosowania go do designu naszego telefonu, ani nawet popularnej wariacji która pasowałaby do stylu Holo. Szkoda. Suchary to solidnie przygotowana aplikacja ze stale powiększającym się katalogiem, która z pewnością znajdzie swoje grono miłośników. Sam przejrzałem żarty które oferuje i cóż — zupełnie nie moje poczucie humor, więc ja podziękuję. Program można pobrać za darmo na platformie Google Play. 