28.12.2012 Wpis gościnny: Kasia Dworzyńska. Jeśli komunikacja poprzez SMS czy MMS to dla Was za mało, a dzielenie się wszystkim na facebooku wywołuje u Was gęsią skórkę to koniecznie musicie poznać Twyxta, aplikację którą jej twórcy określają jako „Social Media for two”. Hasło dość przewrotne, przynajmniej dla mnie, osoby, dla której media społecznościowe zawsze kojarzyły się z większą populacją.  Twyxt to nowy rodzaj komunikatora, przeznaczonego maksymalnie dla dwóch osób. Co prawda obecnie dostępny jest tylko w wersji testowej, ale jeśli w wersji produkcyjnej będzie wyglądał tak obiecująco jak teraz to wieszczę mu niemały sukces. Co zatem daje nam Twyxt? Przede wszystkim dostęp do zaawansowanego komunikatora SMS (umożliwiającego oprócz przesyłania zwykłych wiadomości, także przesył różnego rodzaju plików). W aplikacji znajdziemy także kalendarz, w którym możemy wspólnie ustalić lub podzielić się planami na najbliższy dzień, tydzień, miesiąc itd – wymiar czasu jest dowolny.  Oprócz tego w Twyxt możemy zbadać poziom samopoczucia partnera lub przesłać mu informację o własnym. Bardzo fajną funkcją jest tzw. Red Phone – wybierając ją partner dostaje od nas sygnał, że chcemy pilnie z nim porozmawiać. Idealne rozwiązanie dla osób, które nie lubią puszczać tradycyjnych „sygnałków”. Freeze to ostatnia opcja dostępna w Twyxt – umożliwia zamknięcie konwersacji, której nie chcemy dłużej kontynuować. Oczywiście wszystkie opisane przeze mnie rozwiązania nie byłyby tak fajne gdyby nie ich oprawa. I tutaj twórcy aplikacji spisali się na piątkę. Appka jest po prostu ładna, nowoczesna. Korzysta się z niej przyjemnie i bezstresowo. I chociaż to wersja testowa nie wykrywam w niej żadnych błędów. Twyxt działa bez zarzutu. Zresztą połączcie się w pary i sprawdźcie sami. Na koniec kilka słów o nazwie. Dlaczego Twyxt? Słowo podchodzi od staroangielskiego słowa betwixt, które oznacza pomiędzy, w środku. Twyxt – w pomiędzy mediami, tylko dla dwojga ;) 