27.12.2013 Uwielbiam oglądać klipy wideo z gier komputerowych i konsolowych. To zajęcie nie wymagające tyle czasu, co samo granie, a dające ogrom przyjemności i wrażeń. Jednym z najlepszych miejsc, gdzie znajdziemy dziesiątki wartościowych nagrań jest serwis GameTrailers.com. Teraz dostęp do jego bazy możemy uzyskać również z poziomu urządzeń mobilnych. GameTrailers to oficjalna aplikacja serwisu o tej samej nazwie. Nic by nie było w niej nadzwyczajnego, gdyby nie fakt, że jest prawdziwą skarbnicą wartościowych materiałów wideo, wśród których znajdziemy nie tylko tytułowe trailery. Twórcy wyposażyli program w odtwarzacz wideo, interfejs Holo oraz funkcje sortowania oraz wyszukiwania. Czy to wystarczy, by pozwolić użytkownikom w pełni czerpać z bogactw zgromadzonych materiałów?  Aplikacja tuż po uruchomieniu dysponuje czterema pulpitami, które odzwierciedlają poszczególne kategorie. Na pierwszym znajdziemy materiały polecane i promowane przez redakcję. Drugi to chronologiczny spis ostatnio opublikowanych klipów. Trzeci służy do wyświetlania recenzji gier. Jest to jednocześnie jedyna kategoria, na której znajdziemy funkcję filtrowania. Ostatni z ekranów to lista cykli tematycznych, wśród których umieszczono m.in. wybór najlepszych gier 2013 roku, klipy z gier na konsole starszej generacji czy występy charakterystycznych postaci (jak np. angry nerd).  Całość prezentuje się bardzo estetycznie. Każde wideo ma własną miniaturkę, a po wybraniu go zobaczymy okienko z krótkim opisem. Odtwarzacz jest bardzo prosty. Zauważalne jest to, że automatycznie dostosowywana jest jakość nagrania. W celu szybszego uruchomienia, na początku stoi ona na niskim poziomie, a dopiero w miarę oglądania ulega poprawie. Nie mamy możliwości dostosowania żadnych ustawień odtwarzania, co stanowi duży minus. Ciekawym dodatkiem jest natomiast możliwość włączenia napisów – niestety nie w każdym wideo. Największym atutem GameTrailers jest na pewno obszerna baza treści. Niestety samej aplikacji sporo brakuje do ideału. Przede wszystkim chciałbym, aby była bardziej konfigurowalna. Miłym dodatkiem byłaby też możliwość pobierania wybranych filmów i oglądania ich w trybie offline. Koniec końców, zabrakło bardziej funkcjonalnego i rozbudowanego odtwarzacza. Przed autorami jeszcze sporo pracy, co nie zmienia faktu, że jest to jedna z nielicznych tego typu aplikacji, a więc i tak warto ją wypróbować. 