18.11.2013 Mimo że iOS jest systemem, na którym z opóźnieniami i zawaloną pamięcią nie miewam specjalnie problemów, to mimo wszystko zdarzają się momenty, w których fajnie byłoby wyczyścić nieco w podręcznej, a i pozbycie się plików tymczasowych by odzyskać więcej miejsca też nie zaboli — szczególnie, że o dodatkowych slotach pamięci możemy zapomnieć. xCleaner wspomoże nas w bojach, wystarczy kilka kliknięć! Aplikacja podzielona została na dwie części — pierwsza z nich dedykowana jest czyszczeniu podręcznej pamięci, czyli po prostu ubijaniu procesów które nie są nam niezbędne do życia, w przypadku zaznaczeniu opcji maximum, wyłączona zostanie również sam xCleaner. Jak się przedstawia rozłożenie tychże zasobów przedstawione jest na wykresie kołowym, w którym wszystko widać jak na dłoni, zaś na liście poniżej znajduje się zbiór nazw procesów oraz ich ostatniego użycia.  Kasowanie zawartości zgromadzonych w odmętach pamięci magazynującej, czyli jak to się pięknie nazywa po angielsku — storage — skrywa się w drugiej z dostępnych zakładek. Tutaj, mimo że również w wybory specjalnie nie obrodziło, mamy nieco większe pole do popisu. Autorzy zaoferowali nam trzy rodzaje usuwania danych: Zero Fill 1pass, Random Fill 3pass oraz zdecydowanie najwolniejszy, ale jednocześnie najbardziej skuteczny US DoD 5220-22.M 7pass. Te z technicznego punktu widzenia różnią się zasadniczo innym stylem działania i radzenia sobie z wykonywaniem polecenia. Jeżeli jednak uznacie, że to jeszcze wciąż jeszcze nie jest do końca satysfakcjonujące Was rozwiązanie, możecie zaznaczyć także polecenie usunięcia wszystkich plików tymczasowych. Mimo że sam korzystam z iPada o najmniejszej z możliwych pojemności (co w zupełności zresztą wystarcza do moich potrzeb), udało mi się dzięki uruchomieniu xCleanera odzyskać kilkaset megabajtów na dodatkowe gry, aplikacje i inne multimedia. I tę funkcję cenię sobie zdecydowanie bardziej, niż czyszczenie pamięci podręcznej, co nieporównywalnie bardziej korzystne jest w przypadku urządzeń z Androidem na pokładzie. xCleaner nie jest specjalnie rewolucyjny, nie definiuje na nowo korzystania ze sprzętów Apple czy nie wyróżnia się na tle konkurencji. Mimo wszystko to w pełni funkcjonalna i wierzę, że dla miłośników aplikacji naprawdę przydatna pozycja, bowiem chyba żadnemu z nich nie trzeba tłumaczyć, że liczy się każdy megabajt jeśli chodzi o te dziesiątki programów i gier czekających na nas w AppStorze. xCleaner dostępny jest za 0,89 euro — jest to wersja na małe ekrany, jednak znakomicie daje sobie radę również z tymi o kilka cali większymi ;-). 