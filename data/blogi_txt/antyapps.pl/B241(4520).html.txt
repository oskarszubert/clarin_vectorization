31.01.2012 Czas na kolejną recenzję z cyklu „dziwactwa, które zawładnęły polskim App Storem”. Sprawdzając wczoraj co też się u nas sprzedaje, z niemałym zdziwieniem znalazłem na szczycie listy voicemod – change your voice. W życiu nie zgadniecie do czego ów aplikacja służy. Mała podpowiedź: ma to coś wspólnego z Waszym głosem.  Z pewnością nieraz trafiają się Wam poranki, podczas których myślicie: ależ super byłoby móc mówić głosem Dartha Vadera z Gwiezdnych Wojen. Albo wydawać dźwięki podobne do tych, jakie powstają podczas krzyczenia do megafonu. Odpowiedzią na Wasze pomysły może zostać właśnie voicemod – change your voice. Przeznaczenie jest szalenie proste – mówimy w naturalny sposób, a program zmieni nasze dźwięki w jeden z wybranych sposobów. Obecnie do wyboru jest 10 dostępnych rodzajów, od wspomnianego czarnego charakteru z filmu George’a Lucasa, przez Optimus Prime’a z Transformersów, po cały szereg „śmiesznych” głosów. Poza jednak samą modulacją mamy możliwość dodawania efektów specjalnych – do tego służy nam ekran smartfona. W niektórych przypadkach są to osobne dźwięki (np. oddech Vadera czy dźwięk miecza świetlnego), a gdzie indziej zmiana wysokości głosu (wtedy ekran smartfona zamienia się w Kaosspad). Pogaduchy można nagrywać, a później udostępnić np. na Twitterze czy Facebooku. Tak, gdybyście chcieli wystraszyć czy rozbawić znajomych. Co istotne, aplikacja najlepiej działa z podłączonymi słuchawkami. Można „mówić do niej’ jak normalnie do telefonu, ale wówczas efekt jest słabszy. Autorzy zapewniają jednak, że pracują nad rozwiązaniem tego problemu. Voicemod niespecjalnie można coś zarzucić – aplikacja działa dokładnie tak, jak twórcy obiecują (zawsze chciałem powiedzieć „I am your father”), a interfejs jest niezwykle przejrzysty i funkcjonalny. Tyle tylko, że nic poza samą zmianą głosu tutaj nie uświadczymy. Zabawka na dość oryginalne okazje i nic więcej. Tyle tylko, że rzeczywiście dobrze działająca. voicemod można nabyć tutaj. 