24.03.2012 Lubię gadżety, które są użyteczne. Na przykład brelok z PayPassem jest fajny, bo to nie tylko gadżet, ale jednocześnie środek płatności. Co jednak w przypadku aplikacji, która sprawia, że pozostałe programy stają się półprzezroczyste, to jest w tle wyświetla się obraz z kamery? Tłumaczenie tego jako funkcjonalności, która pomaga podczas korzystania z telefonu w trakcie chodzenia po mieście? Nie kupuję tego. Transparent Screen daje możliwość utworzenia swojego ekranu przezroczystym. Na ile to gadżet, a na ile użyteczna funkcja? Zacznijmy może od zużycia baterii, które oczywiście skacze maksymalnie w górę, wszak aparat przechwyca obraz non-stop, a układ graficzny smartfona musi obsługiwać renderowanie przezroczystych aplikacji. Idąc dalej, jest to kolejna aplikacja działająca w tle, czyli pożera nie tylko baterię, obciąża procesor, ale zajmuje również miejsce w pamięci RAM. Sama funkcja oczywiście działa, bo jaki sens miałoby opisywanie tutaj niedziałającej aplikacji. Co z tego jednak, że działa, skoro robi to fatalnie! Wydajność tego narzędzia jest beznadziejna. Na dwurdzeniowym HTC Evo 3D tło składające się z przechwytywanego obrazu w rozdzielczości 480×320 pikseli klatkuje niemiłosiernie, a mniejszego w moim przypadku ustawić się nie da – wbrew temu, co widać na zrzucie ekranu.  Jaki sens ma korzystanie z takiego narzędzia? Nie mam pojęcia. Klatkujący obraz obciążający smartfona na każdym polu, bo widzę chodnik gdy piszę smsa? To nie dla mnie. Jeśli jednak Wy widzicie w tym sens, możecie pobrać Transparent Screen za darmo, bądź też kupić wersję bez reklam za około 6 złotych.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 