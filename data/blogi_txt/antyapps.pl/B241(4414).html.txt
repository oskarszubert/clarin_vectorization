30.08.2012 Nie wiem czy kojarzycie serwis Shuffler.fm. Jest to miejsce, w którym możecie posłuchać muzyki generowanej z różnego typu muzycznych stron i blogów, jak również obserwować ich aktywność. Serwis pozwala na subskrybowanie wybranych gatunków muzycznych, artystów czy po prostu blogów, ma również wbudowany odtwarzacz. Shuffler.fm ma coraz więcej fanów szukających na serwisie ciekawych brzmień. W końcu dorobił się również aplikacji na iOSa. Aplikacja Shuffler.fm jest niemal idealnym odwzorowanie webowego serwisu i pozwala cieszyć się zasobami strony z poziomu urządzenia mobilnego. Powiem nawet, że według mnie aplikacja wygląda lepiej niż sam serwis. Po uruchomieniu Shuffler.fm dostajemy dość standardową budowę nawigacji opartej na wysuwanym lewym menu. Znajdziemy w nim najważniejsze funkcje pozwalające korzystać z zasobów serwisu. Przede wszystkim nasz wirtualny magazyn muzyczny, który podzielony jest na wszystkie wybrane i obserwowane przez nas zasoby, na artystów oraz na  blogi. Dodatkowo mamy widok naszego profilu, w którym wyświetlają się nam te utwory, które zakwalifikujemy do ulubionych, dzięki czemu możemy tworzyć naszą własną playlistę, jak również artyści i blogi, które subskrybujemy. W kategorii trendy znajdziemy najświeższe brzmienia z muzycznego frontu (a przynajmniej te zagregowane przez Shuffler.fm), podzielone na listę przebojów, na najnowsze i najszybciej zdobywające popularność.  Oprócz tego możemy przeszukiwać zasoby serwisu usystematyzowane pod kątem gatunków muzycznych. Niektóre są ujęte bardzo zbiorczo, ale w niektórych przypadkach jest sporo subkategorii, jak chociażby w przypadku metalu. Oprócz tego oczywiście uzyskujemy dostęp do listy blogów powiązanych z serwisem i z których aplikacja zasysa muzykę. Ważnym elementem Shuffler.fm jest jego player. W ogóle odtwarzanie muzyki oparte jest YouTubie. Gdy wybieramy dany kawałek wyświetla nam się zminimalizowany widok klipu oraz ewentualny opis. Dodatkowo dany klip możemy dodać do ulubionych, a blog i artystę do naszego muzycznego magazynu. Danym kawałkiem możemy się podzielić za pomocą social media, możemy również przeczytać oryginalny post, z którego pochodzi klip. Player działa w tle, więc bez problemu możemy obsługiwać aplikację słuchając przy okazji muzyki. Minusy? Dla mnie kilka. Nie znalazłem możliwości wyszukiwania bezpośrednio konkretnych artystów, co w webowej wersji serwisu jak najbardziej istnieje. Oczywiście brak możliwości jakiegokolwiek bardziej rozbudowanego zarządzania zebranymi przez nas subskrypcjami i opartej na nich liście utworów to kolejny niedostatek. Warto jednak podkreślić, że Shuffler.fm, ani w wersji webowej ani jako aplikacja nie ma być po prostu odtwarzaczem muzyki ładowanej z sieci, ale ma przede wszystkim inspirować do muzycznych poszukiwań i wynajdywać nowe brzmienia i trendy (tak ja to przynajmniej odbieram). Dodatkowo daje nam ogromną bazę muzycznych blogów do obserwowania. Pod tym względem aplikacja spełnia swoje zadanie, poza tym jej design jest dobrze przemyślany i działa całkiem szybko. Aplikacja jest darmowa, więc jeżeli szukacie jakiejś ciekawej muzyki to myślę, że Shuffler.fm Wam w tym pomoże. Ocena: 4+ 