09.07.2012 Gry na smartfonach coraz częściej przypominają produkcje z komputerów i konsol. Jednak w tej pogoni za grafiką i efektami, nie da się ukryć, że większość z nich nie pasuje do urządzeń mobilnych. Są jednak gatunki, które wydają się być stworzone z myślą o nich. Zyskują na grywalności i miodności jak nigdy wcześniej. Jednym z nich są… szachy.  Zdaję sobie sprawę z absurdalności tej tezy, ale każdy dzień z Chess By Post Free przekonuje mnie do niej coraz bardziej. Dawniej, aby grać w szachy potrzebowałem szachownicy i żywego przeciwnika. Najlepiej na czas całej partii w jednym miejscu. Owszem były też różnej maści serwisy online, ale wymagały obecności przy komputerze, zgrania czasu (nie zawsze można było zapisać partię). Smartfon jest przy nas zawsze, ma w sobie wszystko co niezbędne do gry. To właśnie na aspekcie rozgrywki z żywmy przeciwnikiem skupia się Chess By Post Free. Nie znajdziemy tu AI, możliwości gry z komputerem. Wszystkie dostępne tryby opierają się na pojedynku z żywym przeciwnikiem. Możemy grać we dwie osoby na jednym telefonie, bądź też za pomocą internetu zmierzyć się w grach dowolnych i rankingowych. W grach dowolnych sami możemy sobie dobrać przeciwnika, w rankingowych jest on przydzielany losowo. Ponieważ gra jest multiplatformowa, nie powinno być problemu ze znalezieniem chętnych do wspólnej zabawy.   Mechanizm partii jest bardzo prosty. Raz ruch wykonujemy my, raz nasz przeciwnik. :) Przerwa ta może trwać od paru sekund do paru dni, co w pewien sposób nadaje grze uroku szachów korespondencyjnych (w tym temacie polecam stary film Mistrz zawsze traci z serii Parada Oszustów). Skala czasowa zupełnie inna, ale nieraz zdarzało mi rozgrywać partie, które zwłaszcza w krańcowej fazie trwały dniami. Podczas partii możemy prowadzić z naszym przeciwnikiem rozmowę poprzez wbudowany czat. O nowych wiadomościach jesteśmy informowani tak samo, jak o nowym ruchu. Chess By Post Free oferuje nam również dostęp do naszych statystyk. Ich prezentacja jest bardzo czytelna. Mamy też możliwość przeglądania już odbytych partii, cofając je ruch po ruchu. Jak już wspomniałem gra jest multiplatformowa, poniżej umieszczę pełną listę wersji do pobrania. Chess By Post Free polecam każdemu miłośnikowi gry w szachy. Android wersja płatna i darmowa iOS wersja płatna i darmowa Windows Phone wersja płatna i darmowa Ocena: 5+ 