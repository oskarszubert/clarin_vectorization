26.07.2013 Wszelkiego rodzaju programy umożliwiające zapisywanie pomysłów użytkownika cieszą się w AppStore sporą popularnością. Wybór jest ogromny – od zwykłych notatników dających możliwość wprowadzania danych za pomocą wirtualnej klawiatury, poprzez aplikacje wykorzystujące ekran dotykowy i umożliwiające tym samym zapisywanie informacji za pomocą specjalnego rysika bądź palca, aż po rozbudowane systemy łączące oba wspomniane sposoby. W tego rodzaju aplikacjach często otrzymujemy również opcję dodawania plików graficznych, dźwiękowych, map czy kontaktów – co kto lubi i potrzebuje. Grid nie jest przesadnie zaawansowanym narzędziem – umożliwia zapisywanie danych tekstowych, dodawanie plików graficznych, map i kontaktów. Ciekawie prezentuje się natomiast sam system wprowadzania informacji do programu oraz ich ostateczna prezentacja.  Nazwa programu – Grid nie jest przypadkowa. Wzięła się ona ze sposobu prezentacji danych wprowadzonych do aplikacji przez użytkownika. Na siatce, której powierzchnia jest praktycznie nieograniczona możemy umieszczać dowolnych rozmiarów prostokąty wypełnione tekstem, grafiką, mapą lub danymi kontaktowymi. Na uwagę zasługuje ciekawy, opierający się na gestach, sposób wprowadzania informacji do programu. Pierwszym krokiem jest wybranie “pola startowego”, od którego rozpoczynamy proces dodawania danych. Następnie, przesuwając palcem po ekranie zakreślamy obszar, który ma być zarezerwowany dla zdjęcia czy pola tekstowego. Oderwanie palca od wyświetlacza skutkuje akceptacją zaznaczonego obszaru, na środku którego pojawia się aktywny okrąg. Przesunięcie tego elementu w górę krótkim gestem odkrywa menu dodawania treści. Teraz pozostaje tylko wybrać jakiego rodzaju dane chcemy dodać i gotowe. Opisany powyżej ciąg czynności szybko wchodzi w nawyk – moje początkowe problemy z ogarnięciem tego systemu, po kilkunastu minutach odeszły w zapomnienie.  Praktyczny sposób wykorzystania Grid zależy tylko od inwencji użytkownika. Stworzenie za pomocą aplikacji tablicy z przepisami, dziennika podróży, podręcznego notatnika, tablicy idei, czy wielu innych rzeczy opartych na tekście, zdjęciach, mapach i danych kontaktowych nie stanowi żadnego problemu.  Grid nie jest niestety bez wad. Do największych zaliczyłbym duże problemy z udostępnieniem projektu stworzonego za pośrednictwem aplikacji. Gdy zorientowałem się, że mój notatnik mogę sprezentować jedynie osobom posiadającym iPada lub iPhone’a mój entuzjazm znacznie osłabł. Zapisanie projektu w jakimkolwiek powszechnym formacie (.jpg, .pdf i inne) nie jest niestety możliwe. Mam nadzieję, że to niedopatrzenie zostanie szybko poprawione przez twórców aplikacji. Aplikacja dostępna jest w AppStore za darmo. 