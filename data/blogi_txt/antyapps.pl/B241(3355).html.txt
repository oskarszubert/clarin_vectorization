14.08.2012 Bardzo często na antyapps.pl rozdawaliśmy kody do bajek z serii bajkipolskie.pl. Za każdym razem cieszyły się one dużym powodzeniem i do dziś otrzymujemy maile z zapytaniem czy nie posiadamy jeszcze wolnych kodów na konkretne tytuły. Warto więc przyjrzeć się bliżej tej serii, a dobrą ku temu okazja są ostatnie zmiany. Aha, będą kody :)  Jak nazwa wskazuje seria przybliża nam klasyki bajek polskich, dokładniej wierszy dla dzieci, które większość naszych czytelników zapewne kojarzy ze szkoły czy też czasów swojego dzieciństwa. Brzechwa, Fredro, Tuwim na ich dziełach wychowały się całe pokolenia. Poza wierszami w serii odnajdziemy zbiór książeczek edukacyjnych przybliżających naszym pociechom świat zwierząt i maszyn. Historię możemy śledzić sami czytając ją dziecku (bądź też razem z nim) albo zdać się na lektora, który miłym głosem przeprowadzi naszą pociechę przez opowieść.  Poszczególne tytuły okraszono różnymi stylami graficznymi, ale w każdym z nich tkwi wiele uroku. O warstwie graficznej jak i audio ciężko powiedzieć złe słowo. Poza samą bajką mamy też możliwość ułożenia puzzli. Dostęp do nich otrzymamy z poziomu menu głównego bądź też poszczególnych stron opowieści. W zależności od potrzeb puzzle podzielono na 3 poziomy: 2×2, 3×4 oraz najtrudniejsze 4×5. W razie problemów, w każdej chwili możemy włączyć podgląd obrazka. Aplikacja oferuje również funkcję biblioteki, dzięki której możemy przejrzeć książki już zakupione oraz te których w swoich zbiorach jeszcze nie mamy.  Niestety działanie biblioteki, pomimo poprawek wciąż jest zbyt wolne. O ile przydaje się w przypadku przeglądania książek przed zakupem, to już w momencie gdy chcemy z niej skorzystać jako biblioteczki zawodzi. O wiele szybciej i lepiej wyjść z bajki i uruchomić kolejną z listy aplikacji. Część bajek doczekała się niedawno aktualizacji. Poza zmianami w UI i przyśpieszeniem działania aplikacji dopasowano je do wyświetlaczy Retina. Dotyczy to zarówno ilustracji w bajkach jak i ikon menu. Dzięki temu przeglądanie bajek na iPadzie 3 powinno być jeszcze łatwiejsze. Skoro już przy UI jesteśmy. Przygotowano je w taki sposób, aby z aplikacji bez problemu mogły korzystać także dzieci. Ikony są duże, wyraziste i bardzo dobrze ilustrowane/opisane. Każda z książeczek kosztuje jedyne 0,79€. Choć nie są to lektury grube to jednak ich wykonanie oraz elementy interaktywne sprawiają, że bajka potrafi przykuć nasze pociechy na długo. Dla mnie najlepsza rekomendacją były bardzo pozytywne opinie wysyłane przy okazji rozdawanych kodów przez samych rodziców. „Produkt testowanych na dzieciach” wypadł bardzo dobrze. Ocena: 5- Konkurs: Przygotowaliśmy dla Was mały konkurs. Główną nagrodą jest zestaw kodów do 8 bajek (Chory kotek, Cyferki, Na straganie, Okulary, Paweł i Gaweł, Siedmiomilowe buty, Stefek Burczymucha, Słoń Trąbalski) oraz 5 mniejszych zestawów po 2 kody. Co należy zrobić aby je otrzymać? Napiszcie nam w komentarzach jakiej bajki, autora albo opowieść edukacyjnej brakuje Wam w zbiorach bajkipolskie.pl i dlaczego właśnie tej.  Na komentarze czekamy do jutra (15.08) do godziny 22. Wyniki ogłosimy w czwartek. Zapraszamy do zabawy. 