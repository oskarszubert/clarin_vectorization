19.06.2013 Heksagon to kształt, który niejednokrotnie towarzyszył nam przy najróżniejszych planszówkach i grach logicznych. Tym razem inspiracją do gry będącej połączeniem wykreślanek i Scrabbli stał się plaster miodu tworzony przez sześciokątne figury wypełnione literkami. I mimo że nie ma w tym tak naprawdę żadnej rewolucji, gra Beejumbled, która dopiero co pojawiła się w Google Play oraz App Store, ma szansę odnieść duży sukces w kategorii gier wymagających od nas myślenia i spostrzegawczości. Gra od samego początku przyciąga wyjątkowo przyjemną grafiką. Dwuwymiarowym planszom towarzyszą animowane pszczółki w 3d, które konkurują ze sobą w układaniu anglojęzycznych wyrazów na planszy. A o co w tym wszystkim chodzi? Po prostu z porozrzucanych literek tworzymy słowa, przeciągając palcem po kolejnych plastrach miodu. Każdy z nich oznaczony jest inną cyfrą, dzięki czemu (podobnie jak w Scrabblach) za całe wyrazy otrzymujemy zróżnicowaną liczbę punktów.  Oczywiście gra nie byłaby tak ciekawa i wciągająca, gdyby nie różne tryby gry, dodatkowe modyfikatory i bonusy. W rozgrywce dla jednego gracza możemy zmierzyć się z czasem, gdzie, w ciągu dwóch minut, z rozsypanych liter musimy ułożyć jak najwięcej słów. Drugą możliwością jest odblokowywanie kolejnych pszczelich krain, gdzie przyjdzie nam zmierzyć się z wirtualnymi graczami na zasadzie: kto zdobędzie więcej punktów za swoje słowa w określonej liczbie rund. To jednak nie koniec możliwości: do naszej dyspozycji jest również tryb „tournament” oraz multiplayer. Ten pierwszy pozwala nam zmierzyć się z setką wirtualnych przeciwników w celu podwyższenia naszej pozycji w rankingu. Druga opcja umożliwia nam grę z innym graczem. Możemy wybrać go losowo lub odnaleźć wśród naszych Facebookowych znajomych. Wspominałem również o modyfikatorach. Za miód zdobyty w grach możemy wykupić inną pszczołę, którą chcielibyśmy zagrać lub specjalne bonusy pozwalające nam przedłużyć czas rozgrywki lub zwiększyć liczbę punktów zdobytych za określone słowo. W grze zdobywamy również ule, za które możemy kupować specjalne dodatki. Jak nietrudno się domyślić, aby przyśpieszyć rozgrywkę, część wirtualnej waluty będziemy mogli kupić za prawdziwe pieniądze. Gra jednak dopiero zaczęła swoją karierę, dlatego funkcja ta nie jest jeszcze dostępna. Jak na razie miód w naszych pszczelich, wirtualnych portfelach odnawia się co kilkanaście godzin, dlatego po kilku przegranych partiach Beejumbled będziemy musieli chwilę poczekać, aby grać dalej. Beejumbled to naprawdę wciągająca gra dla osób, które znają angielski i lubią gry słowne o podobnym charakterze. Świetną grafikę dopełnia klimatyczna muzyka, a możliwość odblokowywania kolejnych poziomów, zdobywania nowych bohaterów i dodatkowych bonusów sprawiają, że gra z pewnością szybko się nie znudzi. 