10.04.2013 Rozwój prasy elektronicznej przeznaczonej na urządzenia mobilne wyposażone w ekran dotykowy trwa w najlepsze. Na rynku co rusz pojawiają się nowe, specjalistyczne tytuły, dzięki czemu kolejni czytelnicy mogą w wygodny (i zazwyczaj nieco tańszy) sposób wejść w posiadanie najnowszego numeru swojego ulubionego magazynu. Pod koniec ubiegłego roku w AppStore i Google Play pojawił się pierwszy polskojęzyczny tytuł przeznaczony dla miłośników fotografii – Foto Kurier. Niestety, z nie znanych mi bliżej powodów, udany pierwszy numer magazynu nie doczekał się kontynuacji – podczas gdy w kioskach dostępny jest już kwietniowy numer miesięcznika, za pośrednictwem aplikacji nadal pobierzemy tylko wrześniowy FK. W takiej sytuacji niezwykle ucieszyła mnie informacja jaka dotarła od wydawcy Digital Camera Polska, mówiąca o edycji tego czasopisma zaprojektowanej specjalnie z myślą o tabletach wyposażonych w jeden z dwóch najpopularniejszych systemów mobilnych: iOS oraz Android. Aplikacja Digital Camera Poland jest, podobnie jak praktycznie wszystkie tego typu programy, darmowa i zajmuje zaledwie kilka MB. Opłata, a wraz z nią ilości danych liczone w setkach megabajtów pojawiają się wraz z kolejnymi numerami lądującymi na dysku naszego tabletu. Pierwszy numer magazynu jest jednak darmowy – kolejne to koszt rzędu 3,59€.  Elektroniczne wydanie miesięcznika przygotowane zostało starannie. Nawigacja po czasopiśmie jest wygodna, a wszystkie teksty, zdjęcia i schematy pojawiające się na kolejnych stronach – bardzo czytelne. W zasadzie każdą fotografię możemy powiększyć za pomocą jednego „kliknięcia” do rozmiarów pełnoekranowych. Pozytywnie zaskakuje także szybkość działania aplikacji – kolejne strony DGP wczytują się błyskawicznie, a gesty użytkownika interpretowane są bezbłędnie. Digital Camera Polska w wydaniu papierowym, podobnie jak większość magazynów o tematyce fotograficznej charakteryzuje się sporą ilością zdjęć, schematów i wszelkiego rodzaju tabelek. Wydanie tabletowe uzupełnione zostało dodatkowo materiałami wideo, które stanowią sensowne wzbogacenie treści miesięcznika. Aplikacja Digital Camera Poland dostępna jest w AppStore oraz Google Play. 