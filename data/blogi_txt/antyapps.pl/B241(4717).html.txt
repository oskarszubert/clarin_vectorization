11.06.2012 Kolejny, popularny portal internetowy doczekał się oficjalnej aplikacji na Windows Phone. Po Wirtualnej Polsce, Onecie i Pudelku od o2, przyszła pora na Agorę, a dokładniej aplikację biznesowego serwisu wyborcza.biz. I bardzo dobrze, że właśnie w tym kierunku poszła Agora.  Pierwszą dostępną kategorią są wiadomości. Poszczególne artykuły możemy zapisać w teczce (w celu ich późniejszego przejrzenia), jak również podzielić się nimi ze znajomymi na facebooku i twitterze. Brakuje możliwości przechodzenia pomiędzy czytanymi artykułami za pomocą przesunięcia palcem w lewo/prawo oraz opcji szybkiego przejścia do pełnej wersji artykułu w przeglądarce.  W kolejnym oknie mamy dostęp do kursu walut. Następnie opcja dla tych co lubą śledzić giełdę. W tym wypadku nie widzimy tabelki, ale pojedynczo wybieramy poszczególne, interesujące nas indeksy. Ma to swoje dobre jak i złe strony. Brakuje ogólnego spojrzenia na sytuację, a zarazem w bardzo czytelny sposób możemy prześledzić informacje o interesujących nas indeksach. Podobnie jest w kolejnym menu, czyli Spółkach. Na bardzo długiej liście spółek brakuje możliwości wyboru litery alfabety, wyszukiwania nazwy, czy też tworzenia ulubionych. Zamiast tego, mamy kompletnie nieprzydatne strzałki przewijania. Tak więc jeżeli chcecie sprawdzić przykładowo dane spółki Żywiec, za każdym razem przyjdzie Wam przewijać koszmarnie długą listę. W oknie indeksów i spółek brakuje możliwości kopiowania treści. Ostatnią grupą, jest wspomniana wcześniej teczka. Dzięki niej, mamy dostęp do zapisanych uprzednio artykułów.  Zastosowane barwy bardzo dobrze pasują do tematyki aplikacji. Z czarnym tłem komponują się białe wstawki i niebieska czcionka. Dzięki temu aplikacja wygląda, ascetycznie i ładnie. Program dostosowany jest do pracy w trybie horyzontalnym (sporo developerów o tym zapomina), ma bardzo dobry czas ładowania treści oraz bez problemu radzi sobie z naszymi komendami. Od strony technicznej i UI jest po prostu dobrze (z wyjątkiem paru błędów wypisanych wcześniej). Jeżeli nie wyobrażasz obie dnia bez informacji biznesowych, śledzenia indeksów i kursów walut, ta aplikacja jest właśnie dla Ciebie. Dostęp do niej jest darmowy, a sama wyborcza.biz jak na razie nie posiada reklam. Możecie ją pobrać tutaj. Aplikacja jest dostępna również w wersji na iOS oraz Android. Ocena: 4+ 