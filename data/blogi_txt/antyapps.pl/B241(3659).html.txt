09.09.2013 Jednym z często wymienianych ograniczeń Windows Phone, jest to dotyczące załączników we wbudowanym kliencie poczty. Za jego pomocą do maila możemy dodać jedynie grafiki, a przy pomocy pakietu Office także jeden dokument. Wprawdzie do wielu zastosowań to wystarczy, ale czasem pojawia się potrzeba przesłania innych formatów. Z pomocą jak zwykle przychodzą aplikacje niezależne, na wszelkie możliwe sposoby starające się obejść ograniczenia systemu. Właśnie takim programem jest Sender. Jego zadaniem jest umożliwić nam przesłanie dowolnych plików za pomocą maila. Aby to umożliwić musi obejść kilka różnych ograniczeń. Pierwszym z nich jest dostęp do plików w telefonie. Sender nie pozwala nam na dostęp do naszych plików, zapisanych w pamięci urządzenia. Załączniki możemy pobrać z dwóch źródeł: dowolnego linku z sieci oraz dysku SkyDrive. Za ich pomocą odnajdujemy potrzebne pliki i zapisujemy w pamięci telefonu. Dzięki temu możemy np. pobrać sporo dokumentów i załączyć je w jednym mailu. Kolejnym ograniczeniem jest brak dostępu do systemowej aplikacji mail. Aplikacja Sender sama w sobie musi obsłużyć nasze konto. Jego dodawanie sprowadzono do absolutnego minimum. W przypadku kont Gmial, Outlook, Yahoo wystarczy podać jedynie login i hasło. Jeżeli zechcemy dodać inne dowolne to także dane SMTP (aplikacja jedynie wysyła wiadomości). Po kilku chwilach konto zostanie dodane, a my dla potwierdzenia otrzymamy na nie maila testowego.  Gdy już mamy dodane konto, z menu wystarczy wybrać opcję nowego maila, dodać załącznik z listy pobranych, dodać odbiorców, treść i wysłać wiadomość. W przypadku dużych plików może to trochę potrwać, o zakończeniu wysyłania zostaniemy powiadomieni odpowiednim komunikatem. Podczas wielu testów maile z różnymi formatami dochodziły bez problemu. Trzeba natomiast pamiętać, że po pierwsze, w miejscu adresata odbiorca nie ujrzy Jana Kowalskiego (czy też dowolnego imienia), a jedynie suchy adres mailowy, dodatkowo każda wiadomość zostanie wzbogacona o krótką informację iż została wysłana za pomocą programu Sender (Sent using Sender for Windows Phone i bezpośredni link do aplikacji.). Sender to bardzo ciekawe narzędzie. Dodatkowo aplikacja posiada swoje archiwum plików, tak więc raz pobrane będą tam dostępne aż do momentu gdy sami ich nie skasujemy. Link do pliku w międzyczasie możemy zgubić, jednak to co za jego pomocą pobierzemy pozostanie w Sender gotowe do dalszego rozpowszechniania. Aplikacja posiada wersję testową, jej ograniczenia to tylko jeden załącznik w mailu o maksymalnej wielkości 250KB oraz baner reklamowy. Pozwala to sprawdzić jak sprawuje się aplikacja, czy spełnia nasze oczekiwania. Pełna wersja to wydatek wysokości 6.99zł. Czy warto? Jeżeli ktoś sporo korzysta z maila i nie raz wysyła załączniki uważam że tak. Sender dostępny jest tylko dla urządzeń z Windows Phone 8. 