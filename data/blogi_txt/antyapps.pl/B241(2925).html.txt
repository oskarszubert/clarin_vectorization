13.05.2013 Ogromna popularność serwisu fotograficznego Instagram oraz brak oficjalnej aplikacji przeznaczonej na iPada dają ogromne pole do popisu dla niezależnych wydawców. Obecnie w AppStore znajdziemy szeroki zakres programów umożliwiających obsługę wspomnianej foto-społecznościowej usługi na tablecie rodem ze słonecznej Kalifornii. Wśród nich nie zabrakło wygodnych, efektownie się prezentujących i co dla wielu nie pozostaje bez znaczenie – darmowych aplikacji. Jedną z najlepszych należących do tej grupy jest Padgram. Aplikacja jest szybka, wszechstronna i intuicyjna w użyciu. Za pomocą Padgram możemy wygodnie zarządzać naszym Instagramowym kontem lub rozpocząć niekończącą się podróż po fotografiach umieszczonych w serwisie. Miesięcznie użytkownicy usługi publikują przeszło 40 milionów zdjęć, więc na brak interesujących obrazów nikt nie powinien narzekać. Padgram pozwala przeglądać zasoby serwisu według kategorii: natura, zwierzęta, dziewczyny, dzieci, jedzenie, moda, samochody oraz architektura. Nic nie stoi także na przeszkodzie, by na ekranie tabletu wyświetlić strumień zdjęć cieszących się w ostatnim czasie największą popularnością. Ciekawostką jest możliwość wczytania mapy najbliższej okolicy wraz z naniesionymi na nią zdjęciami użytkowników (w wersji bezpłatnej widzimy jedynie lokalizację swoich zdjęć, rozszerzenie funkcjonalności do wszystkich fotografii znajdujących się w bazie serwisu wymaga odblokowania wersji pro aplikacji).  Obsługa aplikacji jest bardzo wygodna. Za pomocą czytelnego rozwijanego menu dotrzemy do nawet najbardziej zapomnianych zakątków Instagrama. Dzięki automatycznemu dopasowaniu treści wyświetlanej na ekranie tabletu do jego orientacji (w pionie lub w poziomie) każdy może korzystać z Padgram w najbardziej wygodnej dla siebie pozycji. Przeglądanie zasobów serwisu jest bezproblemowe – zdjęcia można wyświetlać w widoku siatki lub trybie (niemal) pełnoekranowym. Obrazy, które szczególnie przypadły nam do gustu jednym pacnięciem dodamy do ulubionych, a w razie potrzeby – opatrzymy stosownym komentarzem. Na uwagę zasługuje bardzo rozbudowany zestaw ułatwiający wyrażanie emocji – z poziomu aplikacji mamy dostęp do ponad 500 emotikonek.  To, co szczególnie przypadło mi do gustu podczas korzystania z programu to jego wygląd. Padgram prezentuje się niezwykle efektownie, nic przy tym nie tracąc ze swojej przejrzystości. Na uwagę zasługuje także szybkość działania aplikacji, którą to (szybkością) Padgram przewyższa moim zdaniem większość ze swoich konkurentów. Padgram jest znakomitą propozycją dla aktywnych użytkowników Instagrama posiadających tablet z logo nadgryzionego jabłka. Propozycją tym bardziej godną rozważenia, że w podstawowej wersji całkowicie bezpłatną. Polecam! 