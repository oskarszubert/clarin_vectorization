12.12.2012 Jestem prawdopodobnie przypadkiem beznadziejnym, bo to ani żadna część NBA, ani FIFY nie wyrwały mi specjalnie dużo czasu jeżeli chodzi o sportówki. To właśnie przy różnych wirtualnych wariacjach na temat tenisa spędziłem go najwięcej — nieco nostalgicznie podchodząc do minionych lat łapię się już kolejnej propozycji tego sportu na urządzeniach mobilnych i… po raz kolejny zostałem odprawiony z kwitkiem. To wciąż nie jest to, czego szukam. Miałem nadzieję, że nowe podejście do tematu jakim jest pozbycie się z boiska zawodników i zostawienie samych rakietek wyjdzie grze na dobre. Żadnych wirtualnych przycisków, żadnych wariacji, po prostu intuicyjne machanie paletką i niekończąca się rywalizacja. Okazuje się jednak, że to nie jest takie proste jakbym oczekiwał.  Sterowanie rakietą za pomocą dotyku i gestów mazania palcem po ekranie może i byłoby dobrą zabawą, ale nie jest. Dlaczego? Paletka znajduje się tam, gdzie dotykamy palcem, przez co — przynajmniej ja — zasłaniałem sobie sporą część ekranu tracąc jednocześnie widoczność, przez co nie byłem w stanie trafić w piłkę, bo nie miałem zielonego pojęcia gdzie ta się znajduje. O wiele lepiej sprawdziłoby się podobne sterowanie w oparciu o wirtualną, choćby niewidoczną, gałkę analogową…  W Play Tennis czeka na nas 12 pojedynków z reprezentantami najróżniejszych krajami. Każdy z nich wystawia coraz silniejszych graczy, przez co poziom trudności stale rośnie — przynajmniej przez pierwsze cztery mecze. Jak jest dalej — nie wiem. Mimo najszczerszych chęci nie udało mi się tam dotrzeć. Przez brak widoczności gra zupełnie straciła sens kiedy nie wystarczyło już tylko machanie we wszystkich kierunkach, gdyż piłka leciała w naszym kierunku tak wolno, że wygrana wpadała prawie że z automatu.  Wizualnie gra nie prezentuje się źle — soczyste kolory kortów, dość przyzwoicie opracowane tła i ciekawe, choć klasyczne podejście do tematu. Jak już wspominałem początkowo byłem zachwycony innowacją w postaci braku awatarów biegających po boisku, jednak w praktyce na niewiele się to zdało, szkoda. Każdorazowo sięgając po wirtualny tenis liczę, że dorówna on poziomem moim ukochanym produkcjom sprzed lat. Problem polega na tym, że wszystkie — jak jeden mąż — są psute przez sterowanie. Może faktycznie nie wszystkie gatunki da się upchnąć na smartfonach i tabletach, w których do dyspozycji mamy jedynie ekrany dotykowe? Play Tennis dostępny jest za darmo w serwisie Google Play. 