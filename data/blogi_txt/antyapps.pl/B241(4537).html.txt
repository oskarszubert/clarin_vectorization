27.10.2011 Robotek to zdecydowanie jedna z najlepszych gier w jakie grałem. Po początkowej fazie obcowania z tym tytułem, gdzie nie do końca rozumiałem zasad, przyszedł czas na fascynację, która trwa do dziś. Jestem pod sporym wrażeniem pomysłowości twórców, którzy połączyli ciekawą fabułę z innowacyjnym podejściem do rozgrywki, gdzie po części połączono walki robotów z hazardem. Ten sposób prowadzenia rozgrywki spowodował u mnie opad szczęki, której wciąż nie mogę pozbierać z podłogi. Moją opinię potwierdza w Android Markecie wielu innych graczy. Podejście do rozgrywki w Roboteku jest naprawdę innowacyjne i zasługuje na podziw. Fabuła gry opiera się na historii przejęcia przez robotów panowania nad światem. Naszym zadaniem jest branie udziału w walkach robotów i zdobywanie w ten sposób kolejnych lokalizacji na całym globie. Wiem, jak to brzmi, jednak odrzućcie swoje wyobrażenia. Gra nie wyzwala w nas agresji ani innych tego typu emocji. Jest niesamowicie przyjemna, spokojna i wzbogacona o cukierkowatą oprawę audiowizualną. Walki robotów przeprowadzane są turowo. Głównym elementem gry jest losowanie następnej akcji za pomocą mechanizmu znanego z jednorękiego bandyty. Każdy wylosowany element odpowiada za inny rodzaj robota czy ataku na przeciwnika. W zależności od naszej strategii, podczas tury możemy wybrać losowanie wśród robotów (nowe roboty, apteczki dla istniejących), ochrony (np. pole ochronne) lub ataku. Po wylosowaniu danej akcji i tak następuje wzajemny ostrzał, po czym to nasz przeciwnik dostaje swój ruch.  Mechanizm gry jest trudny do wytłumaczenia i najlepiej prezentuje go powyższe wideo. Dla mnie ten pomysł jest po prostu genialny. Warto tutaj nadmienić, że w przypadku wylosowania dwóch takich samych elementów akcja jest bardziej zaawansowana, na przykład pojawiający się robot ma wyższą odznakę czy też pole ochronne jest silniejsze. Trzy te same elementy to najwyższy poziom zaawansowania akcji plus dodatkowy ruch. Jest to jedna z najlepszych gier, w jakie grałem na Androidzie. Gdyby tego było mało, jest całkowicie darmowa, przy czym nie posiada reklam, bo opiera się na modelu płatności wewnątrz, które wcale nie są potrzebne do normalnej gry. Zachęcam do pobierania. 