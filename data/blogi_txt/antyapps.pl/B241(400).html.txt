05.11.2012 Jeżeli nie kojarzycie aplikacji Band of the Day to polecam Wam recenzję Jakuba, która ukazała się na łamach Antyapps.pl w lutym tego roku. Dla przypomnienia dodam tylko, że aplikacja wybiera, zgodnie z danym dniem tygodnia, jakiś zespół i przedstawia użytkownikom informacje o nim, od biografii, po dyskografię czy tweety, na próbkach utworów kończąc. Aplikacja nie jest nowa, ale po ostatniej aktualizacji zmieniła się nie do poznania i to na lepsze. Twórcy Band of the Day postanowili udoskonalić swój produkt i wyciągnąć jeszcze więcej tego, co w nim najważniejsze – muzyki. W tym celu poprawiono player, zbudowano nową nawigację i dano kilka ciekawych funkcji, dzięki którym użytkownicy będą mogli cieszyć się w jeszcze większym stopniu z odkrywania muzyki, niż dotychczas. Zacznijmy jednak od początku. Przede wszystkim nie zmienił się kalendarzowy układ Band of the Day. Aplikacja wyświetla nam na dany dzień wybranego artystę, po kliknięciu w którego dostajemy masę ciekawych informacji, od biografii, dyskografii, teledysków, po oczywiście odsłuch muzyki. W tej części aplikacja pozostała na poprzednim, dobrym poziomie. Zmieniła się nawigacja. Teraz kliknięciem w górę lub dół ekranu wywołujemy dwie funkcyjne belki. U góry znajdziemy centrum powiadomień oraz logo aplikacji, pod którym skrywa się menu w postaci wyświetlanych na planie okręgu 5boków. Z poziomu menu możemy wrócić do kalendarza, włączyć wyszukiwanie, archiwum czy wyświetlić zespoły, które już przeglądaliśmy. Oprócz tego możemy zobaczyć ranking najlepszych zespołów tudzież piosenek, jak również listę przebojów.  Najciekawszą jednak opcją jest, połączoną z dolną belką, funkcja Mixtape. Dzięki niej aplikacja serwuje nam ze swojej bazy danych nieustanny stream muzyki różnych artystów i z różnych gatunków. Wyświetla nam się więc lista z przesuwanymi okładkami albumów, z jej poziomu możemy przejść do informacji o artyście, lub go polubić. W tym celu również poprawiono player, wyświetlający się u dołu aplikacji, który możemy nieco ukryć, a który pozwala na przechodzenie do następnego kawałka oraz przyciszanie lub pogłaśnianie utworu. Oczywiście muzyka z aplikacji leci również w tle. Nie obeszło się jednak bez kilku niedoróbek, które jednak szczególnie nie wpływają na mój odbiór tej aplikacji. Przede wszystkim funkcja Mixtape nie działa tak szybko, jakbym tego oczekiwał. Rozumiem, że powiązane jest to z jakością mojego łącza, niemniej jednak uważam, że lista utworów, generowana zresztą losowo, powinna ładować się niezależnie od streamingu, bo w chwili obecnej przeglądanie jej powoduje wstrzymanie lecącego utworu i ładowanie następnego. O tym, że bardzo ucieszyłbym się z możliwości tworzenia własnej playlisty nawet nie wspomnę. Poza tym myślę, że twórcy Band of the Day powinni jeszcze popracować nad samym playerem: danie możliwości przeskakiwania między utworami tylko do przodu to trochę za mało, zwłaszcza, że jest miejsce na to, aby dodać do niego kilka funkcyjnych przycisków. Tak czy owak uważam, że Band of the Day to jedna z najlepszych tego typu aplikacji. Trzeba jednak wziąć pod uwagę, że promowana za jej pośrednictwem muzyka nie jest szczególnie różnorodna, nie znajdziemy zbyt wielu gatunków spoza tych najpopularniejszych, jak metal, muzyka progresywna etc. Mimo to aplikacja bez wątpienia wyróżnia się pomysłem i wyglądem i zawsze jestem ciekawy, co też jej twórcy zaoferują mi na kolejny dzień. Polecam. 