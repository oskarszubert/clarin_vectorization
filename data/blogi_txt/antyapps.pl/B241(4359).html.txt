07.03.2013 W AppStore właściwie każdego dnia można znaleźć ciekawe produkcje w znacznie obniżonej cenie. Pod tym względem użytkownicy urządzeń, na których widnieje logo jabłka nie mają powodów do narzekań. Wydaje mi się, że prędzej czy później praktycznie każda aplikacja doczeka się mniejszej lub większej obniżki. W tym tygodniu padło na trzy głośne gry, które wielu z Was będą się zapewne kojarzyć z tytułami, znanymi głównie z poczciwych pecetów lub konsol.  Lara Croft and the Guardian of Light czyli Tomb Raider w wydaniu mobilnym. Miłośników najsłynniejszej pani archeolog nie trzeba zachęcać do zapoznania się z tym tytułem. Lara rusza w głąb dżungli w Ameryce Środkowej w poszukiwaniu, jakżeby inaczej – potężnego artefaktu. Los świata ponownie leży w naszych rękach. Gra oferuje szybkie tempo rozgrywki, możliwość gry solo lub w trybie kooperacji oraz bardzo ładną oprawę. Cena? Lara Croft na iPhone’a startowała z poziomu 5,99 euro, obecnie za grę zapłacimy 0,89 euro. Tabletowa wersja aplikacji dostępna była w dniu premiery w cenie 8,99 euro – obecnie, podobnie jak w przypadku wersji przeznaczonej na smartfony zakupimy ją za symboliczne 0,89.  The Dark Knight Rises czyli Gotham City na Twoim urządzeniu mobilnym. Dziesiątki misji, dopracowana grafika  w pełnym 3D, emocjonujący system walk i kultowe pojazdy człowieka-nietoperza. Dark Knight wciąga i zapewnia naprawdę wiele godzin całkiem dobrej zabawy w filmowym świecie Christophera Nolana. Gra jest zoptymalizowana pod iPad’a 4 generacji i 4-calowy ekran najnowszego iPhone’a. Normalna cena mobilnego batmana to 6 euro bez jednego centa. Dziś grę pobierzecie płacąc jedynie 0,89 euro.  Worms 2: Armageddon to kultowe robaki w wersji przeznaczonej na smartfony i tablety. Niewiele znam gier uzależniających tak bardzo, szczególnie w momencie gdy mamy okazję zmierzyć się z żywymi przeciwnikami w trybie wieloosobowym. Symboliczna grafika jest jednym ze znaków rozpoznawczych serii Worms i znakomicie sprawdza się w trakcie gry. Choć sterowanie mogłoby być lepsze, a sama gra nieco stabilniejsza (zdarzają się nieoczekiwane, samoczynne wyjścia z aplikacji), to i tak zabawa jest przednia:) Pierwotna cena Worms 2: Armagedon wynosiła 4,49 euro, a teraz w jej miejscu widnieje przyjazne 0,89. Polecam! 