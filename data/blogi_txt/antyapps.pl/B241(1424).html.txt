06.04.2012 Kiedyś głównym kanałem promocji muzyków były stacje muzyczne. Dziś, kiedy stały się one mniej wartościowe, artyści przerzucili się na Facebooka i Twittera, gdzie codziennie zasypują swoich „śledzących” i „lubiących” dziesiątkami wiadomości. Co będzie następne? Wiele wskazuje na to, że dopełnieniem do portali społecznościowych, które póki co mają się świetnie będą aplikacje na smartfony. Już dziś wielu artystów zdecydowało się na ten krok. Co oferują w swoich programach?  Na promocyjne dopełnienie pod postacią aplikacji zdecydowało się już kilku artystów. W tym gronie znajdują się m.in.: Madonna, Adele, Katy Perry czy Bon Jovi. Czy warto je pobrać? Aplikacje wymienionych muzyków zostały przygotowane według jednego schematu. Pobierając je na swojego smartfona otrzymujemy dostęp m.in. do strumienia najświeższych informacji, dyskografii artysty z możliwością odsłuchania fragmentów utworów, terminarza, który wykorzystując usługę geolokalizacji poinformuje nas o koncertach w najbliższej okolicy, katalogu teledysków, krótkiej biografii, a także do albumu ze zdjęciami. W zasadzie, nic specjalnego. Jednak dla prawdziwego fana, nawet błahe „nic specjalnego” może okazać się produktem wyjątkowym. Przeglądając programy wymienionych gwiazd, łatwo można zauważyć, że póki co projekty tego typu są traktowane przez wytwórnie po macoszemu. Nie dostarczają użytkownikowi żadnych ekskluzywnych treści, a potencjał drzemiący w smartfonach nie został wykorzystany nawet w połowie. Może jest jeszcze po prostu za wcześnie na muzyczną rewolucję wśród aplikacji na telefony komórkowe?  Na dzień dzisiejszy, programy tego typu są skierowane wyłącznie do prawdziwych fanów danej gwiazdy, bądź do osób, które mają ochotę dowiedzieć się czegoś więcej o danym artyście, a następnie aplikację po prostu usunąć. Czy zachęcą nowych odbiorców do zainteresowania się osobą muzyka? Szanse na sukces są, nie oczekiwałbym jednak zbyt wiele. Wystarczy spojrzeć na powyższe zrzuty z programu Madonny oraz Katy Perry  – wyglądają niemalże identycznie. Może chociaż na płaszczyźnie designu wypadałoby zastosować jakieś udziwnienia? Wszystkie programy pobierzecie z AppStore bezpłatnie. 