30.01.2014 Długo czekałem na ten dzień. Dzień, w którym nowoczesne dodatki przestaną być jedynie na wyłączność iOS. Mobilny system od Apple może poszczycić się chociażby fenomenalnym Over. Chociażby, bo nie jest to jedyny produkt stawiający na nowoczesność. Android przez wiele miesięcy był w tyle i choć i tu można trafić na kilka ciekawych produkcji, to czegoś sięgającego poziomem Studio Design jeszcze nie było. Albo przynajmniej ja na takowe nie trafiłem. Program jednak nie chce skupiać się jedynie na ozdabianiu grafik, a wręcz chce nas przyciągnąć całą platformą. Przyznam szczerze, że nie potrzebuję kolejnej społecznościówki — te z których korzystam na co dzień zżerają i tak za dużo mojego czasu (a Facebooka nie tykam!), dlatego pozwólcie, że skupię się jednak na opcjach związanych z obróbką grafiki, a nie późniejszego chwalenia się nią na łamach Studia Designu.  Jak zatem wygląda edycja obrazków? Po zaimportowaniu grafiki czy to z biblioteki urządzenia, czy bezpośrednim wykonaniu jej przed obróbką, czeka na nas cały zestaw dodatków. Otwieramy menu, klikamy w polecenie dodania warstwy  i możemy zacząć szaleć. Standardowo czeka na nas zestaw kilkudziesięciu poleceń — od tekstur, przez ramki, linie, kształty, opcje dodawania napisów czy innych dymków. Ale to dopiero początek wielkiej przygody jaką oferuje nam Studio Design, bo oprócz nich dostępny jest także cały sklep. W sumie ponad czterdzieści (zarówno darmowych jak i płatnych) paczek  z różnymi kształtami i innymi dodatkami, a każdy z nich — podobnie jak resztę dostępnych materiałów, możecie dowolnie skalować, przemieszczać, a także zmieniać kolory spośród dostępnych na podręcznej palecie. Dzięki rozmieszczaniu wszystkiego na różnych warstwach, ich późniejsza edycja i dopieszczenie nie stanowi problemu. Podobnie zresztą jak zmiana czcionki czy dodanie lub przeskalowanie kolejnych elementów. A kiedy się już z takowymi uporamy to co dalej?  W opcjach dostępna jest funkcja automatycznego zapisu wyników naszej pracy w galerii urządzenia, a jeśli to Wam nie wystarcza, to bezpośrednio z poziomu programu możecie wyeksportować grafikę do innych aplikacji, w tym m.in. VSCO czy Instagramu. Dodatkowo możecie podzielić się nią w sieci Studio Design, w której utworzenie konta i tak będzie niezbędne, jeśli zechcecie korzystać z programu. Bardzo pozytywnie zaskakująca aplikacja, którą z czystym sercem mogę polecić wszystkim miłośnikom edycji obrazów z poziomu smartfona czy tabletu. Tym bardziej, ze dostępna jest całkowicie za darmo na platformie Google Play oraz w AppStorze. 