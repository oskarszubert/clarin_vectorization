16.01.2013 Z aplikacjami fotograficznymi jest wciąż ten sam problem. Zasadniczo oferują niezwykle zbliżone do siebie funkcje, różniąc się co najwyżej w ich doborze, a także w sposobie działania i wyglądzie. Dlatego trudno w tym mrowiu znaleźć jedną, dobrą aplikację. Sam na telefonie mam ich blisko 20-30, a niektóre trzymam tylko dla pojedynczej funkcji. Wciąż też poszukuje nowych produktów, w nadziei na znalezienie w końcu „świętego Graala”. W tych moich poszukiwaniach niedawno natknąłem się na ciekawą aplikację Alt Photo. Nie jest to wprawdzie kres moich poszukiwań, które chyba nie będą miały końca, ale na pewno jest to pozycja warta uwagi. Alt Photo jest godnym przedstawicielem swojego gatunku: ma moduł robienia zdjęć, odpowiednie filtry i kilka użytecznych narzędzi edycji, a wszystko opakowane w dobrze zaprojektowaną nawigację i wizualnie przyzwoity design. W module robienia zdjęcia aplikacja oferuje nam 2 przydatne funkcje. Możemy wybrać kadr 1:1 lub 4:3, ewentualnie włączyć Burst Mode. Ale tak naprawdę „magia” pojawia się w trybie edycji zdjęcia. W nim znajdujemy chociażby funkcję kadrowania, która daje nam 3 podstawowe szablony przycinania zdjęcia;  możemy również sami ustalić jego proporcję. Dodatkowo możemy dla naszej fotki wybrać jedną z kilkunastu ramek, określić jego jasność oraz siłę natężenia wybranego efektu.  A jeżeli przy nich jesteśmy, to Alt Photo daje do naszych rąk pokaźny wybór filtrów zgrupowanych w 6 kategoriach, każda z nich liczy sobie 6 kolejnych rodzajów. Jest więc w czym przebierać. Szczęśliwie moduł nakładania filtrów ma podgląd, więc dobranie odpowiedniego efektu jest łatwe i przyjemne. Zmodyfikowane zdjęcie zapisuje się w pamięci telefonu, ale przy okazji możemy je udostępnić w kilku miejscach na raz dzięki specjalnemu kreatorowi wpisu. I tak, możemy posłać zdjęcie mailem, na Facebooka, Twittera, Instagram czy Flickra. Alt Photo działa całkiem płynnie, ma dobrze rozwiązaną, intuicyjną nawigację, kilka potrzebnych narzędzi i sporo filtrów. Do tego graficznie jest to produkt dopracowany i dobrze się z niego korzysta. Nie różni się on jednak wiele od innych tego typu aplikacji i zasadniczo niemal wszystko, co znajdujemy w Alt Photo możemy znaleźć gdzie indziej. Do tego czasami się „wysypuje”. Gdyby to był produkt darmowy, to zapewne poleciłbym go wszystkim, jednak za aplikację tę należy zapłacić 0,89 euro i jakoś nie znajduję uzasadnienia dla tej ceny. Jeżeli jednak chcielibyście wypróbować tę aplikację, to macie po temu dobrą okazję, bo obecnie jest za darmo. 