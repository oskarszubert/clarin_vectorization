21.11.2011 Epic wraz z Chair Entertainment zapoczątkowało nowy trend w grach na iOSie – to już chyba trzecia wysokobudżetowa gra oparta o tę samą mechanikę ciachania palcem i bronienia się tarczą. Infinite Blade pokazało, że się da zrobić piękną grę na iOSie, a Dark Meadow udowodniło, że tę mechanikę można przenieść również do bardziej narracyjnej gry. Co wnosi do tego zestawienia Blood   Glory od Glu?  Jak się w to gra? Osoby, które miały okazję zapoznać się z Infinity Blade będą czuć się tutaj jak w domu, ponieważ walka przebiega w zasadzie identycznie. Całość polega na mazaniu palcem po ekranie, co odpowiada ruchom naszego gladiatora. Możemy parować ciosy przeciwnika wykonując cięcie przeciwne do rywala lub wykonywać uniki w lewo/prawo. Po udanej obronie mamy okazję przejść do ofensywy, w której po prostu wykonujemy cięcia po ekranie zabierając wrogowi życie. Walka toczy się, aż któryś z gladiatorów nie padnie.  Na razie brzmi znajomo, nieprawdaż? Niestety na tym podobieństwa odnośnie rozgrywki się kończą, bo ani nie możemy mówić o dużej różnorodności przeciwników, ani tym bardziej o jakimkolwiek zwiedzaniu zamku. Po prostu mamy 5 walk po sobie z coraz trudniejszymi rywalami, a gdy ich pokonamy to czeka na nas kolejny turniej i to tyle. Po wygraniu dostajemy trochę srebrnych monet i doświadczenie, ale szybko staje się to niewystarczające, więc zaglądamy do sklepu. Tutaj niestety bez zaskoczeń – gra jest stworzona pod model freemium, czyli jest darmowa, ale jednak ewidentnie wymaga opłat. Stawki za lepsze uzbrojenie (miecze, tarcze, zbroje) są tak wysokie, że bez bardzo żmudnego, wręcz graniczącego z pracą w kamieniołomach, powtarzania nie uda nam się uzyskać potrzebnych kwot do walki w dalszych turniejach (niektóre z nich są i tak dostępne jedynie za prawdziwe pieniądze).  Zresztą gra raczej nie kryje się z tym, że musimy się dozbrajać, bo jak tylko padniemy sprzedaje nam komunikat: „przegrałeś, kup lepszy ekwipunek”. Mnie takie podejście nie bawi i zdecydowanie wolałem Infinity Blade. Z drugiej strony nie można odmówić Blood   Glory pięknej oprawy, ale to wystarcza tylko na chwilę. Czy warto? Przez pierwsze 20 minut warto, bo tutaj zawsze działa efekt ładnej grafiki i po prostu podziwiania, co ten sprzęt potrafi. Niestety po tym czasie okazuje się, że gra nie oferuje zupełnie nic poza wtórnymi walkami z przeciwnikami, a żeby gdziekolwiek dojść to albo trzeba wydać ogromne pieniądze albo powtarzać pojedyncze turnieje w nieskończoność. Nie tak rozumiem dobrą zabawę, więc na dłuższą metę odradzam, bo ładne nie zawsze znaczy dobre, ale do sprawy można też podejść inaczej: darowanemu koniowi nie zagląda się w zęby. Wybór pozostawiam Wam. Jeśli jednak chcecie sprawdzić na własnej skórze, jak dobrze wygląda Blood   Glory to posiadaczy iPhone’ów zapraszam tutaj, a osoby z telefonami z Androidem klikają tu. 