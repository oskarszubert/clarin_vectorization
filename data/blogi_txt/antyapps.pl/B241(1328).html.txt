12.06.2013 Powiadomienia w Androidzie nie zmieniły się zbytnio właściwie od momentu narodzin samego systemu. Rozwijany pasek stanu, na którym pojawiają się kolejne pozycje jest fajny, ale w dobie 5-calowych wyświetlaczy chciałoby się czegoś przystępniejszego i bardziej efektownego. Może zatem warto zwrócić uwagę na Floating Notifications? Floating Notifications wykorzystuje tę samą ideę, która przyświecała twórcom najnowszej wersji Facebook Messengera i popularnych Facebook Chat Heads. Jak nietrudno się domyślić, zamiast „główek” piszących do nas znajomych zobaczymy tutaj powiadomienia z różnych aplikacji. W tej formie mają być one bardziej przystępne, łatwiejsze do ogarnięcia wzrokiem, a także ładniejsze. Aplikacja Floating Notifications jest dostępna w Google Play teoretycznie za darmo, ale działa tylko 30 dni. Abyśmy mogli cieszyć się nią na stałe, konieczne jest wykupienie za ponad 6 zł aplikacji odblokowującej. Czy warto w nią zainwestować?   Pływające powiadomienia w praktyce spisują się nieźle. Przy krawędzi ekranu wyświetlana jest ikonka aplikacji, która po naciśnięciu palcem rozwija się odkrywając pełną listę nieodczytanych notyfikacji. Po wybranie którejkolwiek z nich zobaczymy chmurkę z dodatkowymi opcjami. Z tego poziomu możemy wykonywać wiele czynności, jak chociażby oznaczać wiadomości jako przeczytane, odpowiadać na nie lub wykonywać bezpośrednie połączenia to kontaktów.   Dużą rolę odgrywa tutaj rozbudowany ekran ustawień. Możemy na nim spersonalizować nasze powiadomienia, określając ich schemat kolorystyczny, wielkość, a także dostosować animacje i zachowanie w wybranych scenariuszach. Pod tym względem Floating Notifications naprawdę nie brakuje niczego. Aplikacja jest bardzo konfigurowalna i spełni oczekiwania chyba nawet najbardziej wybrednych. Warto tutaj wspomnieć też o liście aplikacji, których powiadomienia możemy dostosować. Twórcy pozwalają nam wybrać, jakie akcje będą dostępne na pojawiających się chmurkach, a więc nigdy nie poczujemy się zagubieni w natłoku ikonek.    Co może być problemem w przypadku pływających powiadomień? Zauważyłem, że póki co aplikacja działa dość topornie i nie jest kompatybilna z niektórymi typami powiadomień. Co więcej, ma też zauważalny wpływ na wydajność smartfona (a tym samym i czas pracy na baterii). Jako, że jest to pierwsze wydanie, miejscami pojawiają się też drobne błędy i niedociągnięcia. Nie zmienia to jednak faktu, że Floating Notifications to świetny i oryginalny pomysł, który w przeciwieństwie do modyfikacji HALO nie wymaga instalowania żadnych dodatkowych bibliotek ani ROM-ów. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 