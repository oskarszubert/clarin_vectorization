22.08.2013 Doodle Jump choć dla wielu uchodzi za pozycję kultową nigdy nie zdobył takiej sławy jak Angry Birds czy też Fruit Ninja. Ten platform jumper, do którego porównuje się innych przedstawicieli gatunku, nie potrafił odnaleźć się w dynamicznym świecie aplikacji mobilnych. To jednak dalej świetna gra, idealnie pasująca do specyfiki urządzeń mobilnych. Niedawno po małych perypetiach powróciła też na Windows Phone.  Gra była jednym z pierwszych tytułów Xbox Live dostępnych na Windows Phone 7. Cierpiała też na wszystkie bolączki tytułów z tamtego okresu. Była droga (10,49zł), nie otrzymywała aktualizacji z nowymi treściami, czy też wsparcia dla możliwości systemu. Jakiś czas temu znikła także z zasobów sklepu. Teraz powróciła, jednak nie każdego ten powrót ucieszy. Po pierwsze nie jest to już tytuł Xbox Live. Strata niewielka, przepadają nam osiągnięcia i rywalizacja rankingowa z naszymi znajomymi. Druga zmiana jest bardziej dotkliwa. Gra wspiera tylko najnowszą wersję systemu, czyli Windows Phone 8. Posiadacze starszej 7 muszą obejść się smakiem, tym bardziej że poprzednia wersja jest już niedostępna. Szkoda. Podobne zagranie obserwowaliśmy niedawno przy okazji Fruit Ninja, tam jednak autorzy pozostawili wersję dla starszych systemów.  Co nowego niesie ze sobą Doodle Jump? Niewiele. Kilka nowym scenerii w których przyjdzie nam grać oraz wsparcie dla wszystkich rozmiarów kafelków. Oczywiście ta seria opierała się głównie na dodatkach które nie wpływały na samą rozgrywkę, a jedynie doznania wizualne. Pod tym względem otrzymaliśmy wszystko co należy. Szkoda że zabrakło wsparcia dla wysokich rozdzielczość. O ile sama gra wygląda dobrze, to już kafelki są widocznie rozmazane. Gra dostępna jest w cenie 3,49zł. Bez możliwości pobrania wersji próbnej. Jeszcze wczoraj gra witała nas komunikatem o tym że dostępna jest za darmo, na szczęścia autorzy szybko poprawili treść opisu (zapewne pochodzącego z wersji Androidowej). Czy warto ją kupić? Uważam że tak, choć na Windows Phone jest kilku naprawdę mocnych konkurentów, do Doodle Jump dalej zapewnia wiele godzin dobrej zabawy. Szkoda że niedostępnej dla posiadaczy Windows Phone 7. logo: polskilive.pl 