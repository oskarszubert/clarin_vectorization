22.02.2013 Mimo że stronię od dodatków na moich androidowych pulpitach, to prosty zegar zawsze zajmuje nań honorową pozycję. W Google Play znaleźć można setki różnych propozycji z nimi związanych, ale UltimaTIME Clock Widget zachęcił mnie obietnicami dwustu pięknych, dopracowanych wzorów z analogowymi zegarami. Tych niestety zobaczyć na zajawkach w Google Play nie mogłem, więc postanowiłem przekonać się na własnej skórze co się z czym je. Wzorów, zaiste, jest dużo. Kilkaset propozycji, w tym motywy z najpopularniejszych filmów, seriali, gier czy marek. W teorii jest pięknie, w praktyce jednak wygląda to nieco gorzej. Przede wszystkim sam ich design pozostawia wiele do życzenia — najczęściej są to po prostu wklejone logotypy lub obrazki w tło okrągłej tarczy zegara. Dostosowanie, podział kolorystyczny, czy choćby specjalna strona gdzie możemy podejrzeć jak prezentują się poszczególne motywy? Zapomnijcie o takich rarytasach, o wyglądzie każdego z nich dowiadujemy się dopiero wstawiając je na pulpit. A jako że tych są, dosłownie, setki, to sprawdzenie ich wszystkich trochę nam zajmie. A może raczej zajęłoby, gdyby były choć trochę interesujące i ich autor wykazał się minimalnym zmysłem estetycznym. Ciekawą propozycją jest jednak możliwość zaproponowania swojego wzoru, z tym że patrząc na ich jakość, mam wątpliwości czy sam chciałbym podesłać grafikę i patrzeć jak marnie prezentuje się na pulpicie mojego telefonu. Nie mówiąc już o tym, że o wiele czytelniejsze są w tym wypadku zegary cyfrowe, ale to już temat na zupełnie inną dyskusję. UltimaTIME Clock Widget to prawdziwa kopalnia różnorodnych zegarów, wśród których coś dla siebie znajdą zarówno fani Przyjaciół, Angry Birds jak i wakacyjnych motywów. Jednak żaden z nich zupełnie nie trafił w poczucie mojej estetyki, nawet prosty w stylu Holo prezentował się dość marnie z poszarpanymi krawędziami, już o ich czytelności nie wspominając. Aplikacja dostępna jest za darmo na platformie Google Play. 