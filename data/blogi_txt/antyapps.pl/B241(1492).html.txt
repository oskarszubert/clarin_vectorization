31.10.2012 Wczoraj Google zaktualizowało swoją, jedną z najlepszych moim zdaniem, aplikacji na iOSa, czyli Search. I nie byłoby w tym nic szczególnego, gdy nie fakt, że aplikacja ta przynosi nowe funkcje, które znane są użytkownikom Androida i to tylko tego w najnowszych wersjach. Mowa oczywiście o Google Now, bezpośredniej konkurencji dla Siri. Co dostajemy po aktualizacji Google Search? Przede wszystkim usprawniony moduł rozpoznawania mowy. Search nie ma większych problemów z językiem polskim i w większości przypadków dokładnie rozpoznaje to, co mówimy. Co więcej, dobrze radzi sobie z angielskim, nawet jeżeli nie jesteśmy native speakerem. Bez większych problemów aplikacja zrozumiała to, co do niej mówię, a z czym nie mogło poradzić sobie Siri. Istotny jest również fakt, że przyspieszeniu uległo zarówno uruchamianie samego wyszukiwania głosowego jak i ładowanie wyników. Aplikacja pędzi aż miło.  To właściwie wszystko, na co możemy liczyć, korzystając z Google Search po polsku. Ale jeżeli nie straszny wam angielski, to w wersji dla tego języka Google przemyciło kilka funkcji z Google Now. Przede wszystkim aplikacja reaguje na pytania w określonych kategoriach. Nie jest ich dużo, jednak można się zapytać o pogodę czy lokalizację i otrzymamy głosową odpowiedź jak również zostanie wyświetlony specjalny widget. Jest to taki delikatny posmak tego, z czym do czynienia mają użytkownicy Androida, a czym Google chce zachęcić fanów Apple do przesiadki. Zasadniczo więc cała aktualizacja Search jest podyktowana chęcią dania próbki użytkownikom iOSa Google Now. I próbą udaną, bo powiem szczerze, że zrobiło to na mnie spore wrażenie. Przemilczę fakt, że Siri nie obsługuje języka polskiego, ale nawet gorzej sobie radzi z moim angielskim, niż nowe Google Search. Mam nadzieję, że Google dalej będzie rozbudowywać tą funkcjonalność i będę mógł cieszyć się kiedyś asystentem głosowym z prawdziwego zdarzenia, bo zaczynam powątpiewać w to, czy Siri kiedykolwiek przemówi do mnie po polsku. Zdjęcie. 