15.05.2012 Wyjeżdżając na wakacje do innego kraju prędzej czy później stajemy przed problemem komunikacyjnym w postaci innego języka. Wprawdzie niemal na całym świecie znajdziemy ludzi, którzy posługują się angielskim, ale bardzo często zdarza się, że nie ma akurat nikogo w pobliżu, kto władałby językiem Anglosasów. Wtedy pojawia się problem. Szczęśliwie z pomocą przychodzi nam technologia. Technologia i tłumacze. Dawniej, wybierając się za granicę, warto było się zaopatrzeć w podstawowe dwujęzyczne rozmówki, dzisiaj dobrze mieć ze sobą smartfona, a na nim dobrego tłumacza. Niestety zwykły tłumacz jest mało poręczny i korzystanie z niego jest wolne. Na szczęście są aplikacje, takie, jak Vocre, które pozwalają nam niemal bezproblemowo porozumiewać się z ludźmi władającymi innym, niż nasz, językiem. Vocre działa następująco. Nagrywamy zdanie lub całą wypowiedź po polsku. Program rozpoznaje naszą mowę i przetwarza ją na tekst. Jeżeli mu się to nie uda, możemy w każdej chwili edytować wypowiedź za pomocą klawiatury. Następnie aplikacja tłumaczy nasze zdanie na wybrany język i wyświetla go oraz wypowiada naszemu rozmówcy. Ten może odpowiedzieć w ten sam sposób: nagrywając swój głos i dając go do przetłumaczenia aplikacji. W aplikacji znajdziemy sporo języków, na które możemy przetłumaczyć naszą wypowiedź. Oprócz popularnych, znajdziemy również chiński czy japoński. Generalnie jest ich 23. Aplikacja umożliwia również określenie nam płci naszego rozmówcy, po to, aby lepiej stosować różne formy zdań. Z aplikacji można korzystać na dwa sposoby. Albo w pozycji „stojącej”, albo „siedzącej”. W pierwszym trybie wygląda to tak, jak opisałem wyżej. W drugim stawiamy nasz telefon na stole i każdy z rozmówców dostaje pół ekranu z tymi samymi funkcjami do nagrywania, korekty i tłumaczenia. Vocre bardzo ciekawie wykorzystuje gesty. Gdy trzymamy telefon w pozycji standardowej, znajdujemy się w menu, po obróceniu go tak, aby guzik menu był u góry zaczyna się nagrywanie. Po ewentualnej edycji przekręcamy telefon o 90 stopni i następuje tłumaczenie. W przypadku pozycji biurkowej gesty te nie działają, ale to raczej oczywiste. Trudno mi jest określić w pełni, czy poziom tłumaczenia jest wysoki. W przypadku języka angielskiego mniej więcej wszystko się zgadza. Czasami program coś źle przetłumaczy, ale generalnie sens zdania najczęściej jest zachowany. Podobnie jest z niemieckim. Jak wygląda to w przypadku innych języków? Nie miałem okazji sprawdzić, ale trzeba pamiętać, że jak na razie trudno o idealnego tłumacza. Co można jeszcze zarzucić tej aplikacji? Przede wszystkim fakt, że nie należy do najszybszych. I nie chodzi mi o samo tłumaczenie, ale o uruchamianie chociażby nagrywania głosu. Szczęśliwie dzięki stolikowemu trybowi działa to znacznie szybciej. Poza tym aplikacja wymusza odpowiedź drugiej strony. Jeżeli chcielibyśmy coś dodać po tłumaczeniu to musimy cofnąć się do menu. Warto również zaznaczyć, że aplikacja wykorzystuje do swojego działania internet. Oznacza to, że nadmierne korzystanie z niej za granicą bez połączenia z Wi-Fi może nas słono kosztować. Niemniej jednak Vocre to naprawdę interesująca aplikacja, która ma za zadanie ułatwić nam komunikację w innym języku. Raczej nie przeprowadzimy za jej pomocą wybitnie długiej debaty, ale powinna sobie poradzić z pytaniem o kierunek czy miejsce w hotelu. Co istotne, jest za darmo! Myślę, że warto ją mieć na swoim telefonie, tak na wszelki wypadek. Polecam. Ocena: 4+ 