19.06.2012 Niejednokrotnie, korzystając z telefonu, potrzebujemy lub chcemy zrobić zrzut jego ekranu. W moim przypadku, recenzenta aplikacji, funkcja ta jest wręcz niezbędna. Szczęśliwie iOS umożliwia zrobienie szybko i łatwo odpowiedniego zrzutu. Czasami jednak aż prosi się o to, aby móc, zamiast robienia zdjęcia, nakręcić wideo. Do tej pory nie było to możliwe, chyba, że ktoś zdecydował się na Jailbreak (przynajmniej z tego, co mi wiadomo). Do tej pory. Bo właśnie 3 dni temu w AppStore pokazała się niezwykle interesująca aplikacja: Display Recorder. Produkt ten umożliwia nam w szybki i prosty sposób nakręcić filmik z naszego ekranu i to bez potrzeby robienia Jailbreaka. Jak działa ta aplikacja? Display Recorder ma 3 sekcje: nagrywania, listy nagrań oraz ustawień.  W ustawieniach możemy skonfigurować szczegółowe funkcje aplikacji, takie jak rodzaj nagrania, jego maksymalny czas, jakość wideo, orientację, kodek, etc. Lista nagrań pozwala nam na kilka czynności. Od oczywistej, czyli wyświetlenia wideo, po możliwość wysłania go na nasze konto na YouTube, zapisania na telefonie lub otworzenia za pomocą innej aplikacji. Każde nagranie możemy zatytułować, dodać notatkę, ustawić prywatność, itp.    Oczywiście najważniejsze jest samo nagrywanie. Zasadniczo jest to kwestia dwóch kliknięć: nagrywania i zatrzymania. Po włączeniu nagrywania wychodzimy z aplikacji i uruchamiamy tę, którą chcemy nagrać. Aplikacja rejestruje każdy nasz krok i działanie. Gdy już chcemy zakończyć nagrywanie wracamy do aplikacji i zatrzymujemy nagrywanie. I już, mamy filmik gotowy. Aplikacja oprócz rejestrowania obrazu również nagrywa dźwięk, więc do naszego wideo możemy wybrać odpowiednią ścieżkę dźwiękową.    Niestety, aplikacja nie jest pozbawiona wad. Coś za coś. Display Recorder nie działa ultra płynnie. Uruchomiony w tle podczas nagrywania spowalnia działanie innych aplikacji, które ładują się widocznie wolniej. Być może jest to kwestia odpowiedniego ustawienia funkcji, ale przetestowałem aplikację na różnych ustawieniach i zawsze, w mniejszym lub większym stopniu, odczuwalne było spowolnienie. Mimo to, dostajemy w końcu narzędzie, które jest w stanie nagrać nasz ekran telefonu. Dla mnie osobiście jest to świetna wiadomość, warta 1,59 euro. Pomimo widocznej wady w postaci spowolnienia działania innych aplikacji, bez wątpienia Display Recorder to produkt o ogromnym potencjale i mam nadzieję, że jego twórcy będą go poprawiać i dopracują kwestię jego działania w tle. Osobiście polecam. Ocena 4+ 