27.12.2013 Wraz ze zbliżającym się końcem roku przyszedł czas na podsumowania. Podobnie jak w 2012 przygotowaliśmy dla Was nasze subiektywne zestawienia najlepszych gier i aplikacje, które swoją premierę miały w roku 2013. Wybór nieraz był ciężki, tym bardziej zachęcamy Was do zostawiania komentarzy, która aplikacja bądź też gra była dla Was tą najważniejszą. Zaczynamy od najlepszych gier mijającego roku na Windows Phone.  Skulls of the Shogun  Rozbudowana strategia turowa przesiąknięta specyficznym klimatem Japonii czasów Samurajów. Choć rozgrywka z początku może wydawać się dziwna, to po zrozumieniu wszystkich zasad i zależności potrafi wciągnąć na wiele godzin. Poza sporą ilością misji gdzie naszym przeciwnikiem jest komputer, oferuje też możliwość zabawy z żywym przeciwnikiem. Tym co od razu rzuca się w oko jest piękna, starannie przygotowana i przepełniona humorem szata graficzna. Subway Surfers  Runner, który zdobył wielką popularność na urządzeniach z Androidem i iOS. Rok 2013 był rokiem tego gatunku na Windows Phone. Tak jak w poprzednich latach, właściwie nie było żadnego tytułu godnego polecenia, tak też w tym, sklep aż obrodził hitami z innych systemów. Jednym z najlepszych jest właśnie Subway Surfers. Modern Combat 4  Seria która udowadnia że FPS na telefonie mają sens, mogą być widowiskowe oraz dawać przyjemność z gry, a nie tylko wywoływać irytację. Dzięki trybom multiplayer możemy zmierzyć się z graczami z całego świata, co dodatkowo wydłuża rozgrywkę poza samą kampanię. Gra wygląda ładnie i działa płynnie, co wśród tytułów na Windows Phone 8 nie jest jeszcze standardem. Halo: Spartan Asslt.  Strzelanka umiejscowiona w świecie Halo. Gra nie jest tak dobra jak mogła by być, zwłaszcza w wydaniu na smartfony, jednak wciąż pozostaje dobrym tytułem, a fani uniwersum mogą docenić ją jeszcze bardziej. Dobra grafika, świetna muzyka, przyjemna rozgrywka, a do tego synchronizacja pomiędzy wersją Windows 8 i Xbox, to tylko część jej zalet. Miejmy nadzieję że Microsoft niepoprzestanie na jednym dodatku i niedługo ujrzymy kolejne, a z czasem i część 2. Angry Birds Star Wars II  Kontynuacja zeszłorocznego hitu, jedna z najlepszych części ptasiej sagi. Autorom udało się udoskonalić oraz rozwinąć najlepsze elementy, zarazem nie przedobrzyć i nie zepsuć elementów, za które kochamy gry ze świata Angry Birds. Jedną z głównych nowości jest kampania świń, które tutaj reprezentują ciemną stronę mocy i stały się wreszcie grywalną stroną konfliktu. Order   Chaos  Jedna z moich ulubionych gier Gameloftu. Francuzi zmierzyli się z pomysłem stworzenia mobilnego klona World of Warcraft i trzeba przyznać, że udało im się to wyśmienicie. Wiele elementów dopasowano do specyfiki mobilnych urządzeń, dzięki czemu tak wymagająca mieszanka jak MMO RPG w 3D okazała się bardzo strawna na urządzeniach z dotykowym ekranem. Rayman Jungle Run  Runner umiejscowiony w świecie sympatycznego Raymana. Bardzo dobra adaptacja klasycznej platformówki do możliwości urządzeń mobilnych. Świetna grafika oraz dotrzymująca jej poziomem muzyka sprawiają, że każda minuta z grą jest przyjemna. Uwaga, to nie jest gra dla dzieci. Poziom trudności potrafi napsuć krwi nawet bardziej zaawansowanym graczom, którzy za cel postawią sobie odblokowanie wszystkich sekretów. Obecnie posiadacze Windows Phone oczekują na premierę części II. Koszmar z głębin  Pierwsza gra z serii rodzimego studia Artifex Mundi, która pojawiła się na Windows Phone. Czy najlepsza, to już kwestia osobistych preferencji. Trafiła tu jednak jako przedstawiciel całej grupy tytułów, których lista wciąż się powiększa. HOPA z elementami przygotówki idealnie sprawdza się na ekranach dotykowych. Polska wersja językowa, kilka poziomów trudności oraz elastyczny model dystrybucji sprawiły, że gry te podpiły serca graczy (nie tylko w naszym kraju). Reaper  Kolejny miks klasycznych gatunków od studia Hexage. Reaper to połączenie prostego RPG z grą akcji i zręcznościówką. Naszym bohaterem przemierzamy mapę świata, podejmując się konkretnych zadań i walcząc z dziwacznymi kreaturami. Autorzy bardzo starannie podeszli do kwestii sterowania. Wymaga ono chwili przyzwyczajenia, jednak z czasem doceniamy zaproponowane nam rozwiązania. Azkend 2  Azkend 2 pokazuje jak powinna wyglądać dobra kontynuacja. Prosta zabawa w zaznaczanie minimum trzech tych samych elementów, idealnie pasuje do dotykowych ekranów. Dzięki sporej ilości poziomów, dodatków, mini-gier i bonusów gra wciąga na bardzo długo. Kolejną zaletą tytułu jest oprawa audiowizualna. Zombie HQ Strzelanka w świecie opanowanym przez Zombies. Wprawdzie tytuł oparto na modelu rozbudowanych mikropłatności, to jednak nawet bez sięgania po nie potrafi zapewnić sporo dobrej zabawy. Teoretycznie nie oferuje nic nowego, z drugiej strony zbiera z innych tytułów to co najlepsze. Zombie HQ to zdecydowanie jedna z najciekawszych pozycji o Zombies na Windows Phone, jaka wyszła w 2013 roku. Asphalt 7  Choć osobiście preferuję część 8, to jednak w zestawieniu postanowiłem umieścić jej poprzedniczkę. Powód jest prosty, bardzo dobre wsparcie dla usług Xbox Live. Dzięki nim mogliśmy nie tylko rywalizować ze swoimi znajomymi, ale też synchronizować stan naszej gry pomiędzy urządzeniami, w tym tymi z Windows 8. Where’s My Mickey?  Kolejna gra Disneya bazująca na pomyśle serii Where’s My Water, moim zdaniem najlepsza. Choć główny mechanizm rozgrywki pozostał bez zmian, to kreskówkowy świat Myszki Miki i jej przyjaciół, bardzo dobrze wpasowuje się w ten model. W grze nie zabrakło animowanych wstawek, które w miły i humorystyczny sposób uzupełniają ten tytuł. Doom   Destiny  Rozbudowany RPG w stylu klasycznych Final Fantasy, przepełniony sporą dawką humoru. Ten ostatni element odróżnia go od wielu, podobnych tytułów. Dodatkową zaletą jest brak mikropłatności. Grafika, choć obecnie może lekko trącić myszką, nadaje grze specyficznego klimatu. Warto poświęcić jej chwilę i samemu przekonać się o możliwościach Doom   Destiny. Dark Lands  Mroczny runner połączony z elementami RPG i systemem walki. Taka mieszanina okazuje się wyjątkowo ciekawa i wciągająca. Klimatyczna grafika i dźwięki bardzo szybko pozwalają zatracić się w świecie gry. Mechanizm sterowania wymaga pewnej wprawy, jest to spowodowane znacznie bardziej rozbudowaną rozgrywką od tej do jakiej przyzwyczaiły nas konkurencyjne tytuły. 