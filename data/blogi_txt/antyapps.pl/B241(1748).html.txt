04.10.2012 Aplikacji do wspierania Instagram jest w AppStore cała masa i o niejednej było już na łamach Antyapps.pl pisane, wystarczy wspomnieć chociażby InstaMessage. Niektóre z nich są pożyteczne, inne tylko starają się wykorzystać popularność Instagramu. Jeżeli jednak korzystacie z tej aplikacji to zapewne niejednokrotnie mieliście ochotę zapisać któreś ze zdjęć umieszczonych przez Waszych znajomych. Niestety Instagram nie daje takiej możliwości. Są jednak na to sposoby. Jednym z nich jest aplikacja InstaSync. Dzięki niej będziecie w stanie pobrać zdjęcia z Instagram i to dosłownie w kilka chwil. Co oferuje ten produkt? InstaSync ma dwie podstawowe funkcje. Po pierwsze pobiera nasze zdjęcia. Po drugie pobiera zdjęcia oznaczone przez nas, jako lubiane. Sama aplikacja prezentuje się bardzo ładnie: podzielona jest na dwie połowy odpowiadające dwóm podstawowym funkcjom. Brak zbędnych dodatków i „wodotryskowych” efektów. Aplikacja ma pobierać zdjęcia i to robi. Po wybraniu jednej z opcji aplikacja prosi o autoryzację w Instagram, a następnie przeczesuje go w poszukiwaniu zdjęć do pobrania. Samo pobieranie możemy przerwać w dowolnej chwili. Co ważne, aplikacja „drze” zdjęcia bardzo inteligentnie.    Przede wszystkim nie zapisuje ich w jakiejś wewnętrznej galerii tylko bezpośrednio w rolce z aparatu. Po drugie rozpoznaje, jakie zdjęcia zostały już pobrane, więc nie ma mowy o dublowaniu istniejących fotek, nie ważne jak często synchronizujemy InstaSync z Instagramem. Dodatkowo aplikacja pobiera takie informacje, jak opis, lokacja, czas i miejsce czy data (oraz wiele innych danych) i zapisuje je w EXIF. Kolejnym plusem jest to, że InstaSync automatycznie tworzy dwa albumy w naszym telefonie, tak, abyśmy łatwo mieli dostęp do zdjęć z Instagram i nie zaginęły one wśród innych fotek. Aplikacja pobiera oczywiście zdjęcia w rozmiarze takim, jak w Instagram. Trudno cokolwiek zarzucić InstaSync. Jak dla mnie sprawuje się bardzo dobrze. Wyłapuje zdjęcia, które lubię i całkiem szybko zapisuje mi je w telefonie. Wprawdzie dobrze by było, gdyby dało się samemu wybierać fotki, które chcemy pobrać, jednak selekcję tę możemy zrobić już po pobraniu, a dzięki temu sama aplikacja jest prosta i minimalistyczna, co jak zwykle doceniam. Polecam, zwłaszcza, że teraz można ją dostać za darmo. Ocena: 5 