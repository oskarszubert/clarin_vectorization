12.06.2013 Największą wadą gier casualowych dostępnych w AppStore i Google Play jest moim zdaniem ich jednorodność. Gro z tych produkcji jest robiona praktycznie na jedną modłę – bezwstydne klony Angry Birds i wszelakie runnery nie skażone kroplą oryginalności to chyba najbardziej charakterystyczne przykłady powielania w nieskończoność tych samych rozwiązań. A przecież wystarczy niewiele: ciekawa historia, niespotykana oprawa, czy charakterystyczni, zapadający w pamięć bohaterowie i od razu rozgrywka wygląda lepiej i daje poczucie obcowania z czymś niepowtarzalnym. Niestety w nowej produkcji wydanej pod szyldem Chillingo próżno szukać choćby lekkiego powiewu świeżości.  We Flying Fox poznajemy historię sprytnego lisa, którego nieposkromiony apetyt zaprowadził na farmę pełną kurczaków. Ślepy traf (katastrofa niewielkiego samolotu) chciał, że nasz bohater uzbrojony jest w śmigło, dzięki któremu może zaatakować swoje ofiary w bardzo nietypowy, jak na lisa sposób – z powietrza. Rozgrywka w Flying Fox została podzielona, jak na casuale przystało, na krótkie mini-rundy podczas których zbieramy kurczaki (odpowiednik powszechnie stosowanych gwiazdek). Im więcej nielotów uda nam się złapać i im szybciej to zrobimy, tym więcej punktów zostanie zaliczone na nasze konto. Standard.  Jedno nie ulega żadnej wątpliwości – gra do najłatwiejszych na pewno nie należy. Wraz z postępami napotykamy na swojej drodze coraz bardziej wymyślne przeszkody. Z pierwszymi wymagającymi nieco wysiłku zadaniami spotkamy się już po kilkunastu pierwszych rundach. Flying Fox to typowy przeciętniak. Gra nie wyróżnia się specjalnie spośród tysięcy podobnych produkcji, ale stosunkowo wysoki poziom trudności może być ciekawym wyzwaniem dla graczy, którzy niezbyt często mają okazję próbować swoich sił w tego typu rozrywkach. Gra dostępna jest obecnie za darmo. Standardowa cena aplikacji (wersja uniwersalna) w AppStore wynosi 0,89 euro. FF możecie pobrać bezpłatnie również na urządzenia działające pod kontrolą systemu Android. 