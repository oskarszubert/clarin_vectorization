09.07.2013 Niewystarczające nawet na dzień solidnej pracy baterie w smartfonach to problem znany nie od dziś. Sposobów na zmaganie się z nim jest co najmniej kilkanaście, jednym z nich jest dostosowanie jasności ekranu do sytuacji w której się aktualnie znajdujemy. Standardowo Android pozwala manipulować nim od zera do stu procent. A co jeśli zechcemy zejść jeszcze niżej? Tak, jest na to apka! I właściwie, to służy ona jedynie do tego. Bowiem po kliknięciu na ikonę aplikacji na ekranie pojawia się pasek z suwakiem, który przeciągając zmieniamy jasność ekranu. Standardowo do połowy jest to zakres 100%–0, zaś dalej możemy wejść na wartości ujemne. —100 to całkowite wygaszenie ekranu, ale niejednokrotnie w zamkniętych pomieszczeniach łapałem się, że standardowe zero to jeszcze trochę za jasno. Więc —40 może okazać się wówczas w sam raz — jeśli cokolwiek zobaczymy, bo bateria z pewnością się z takiej diety ucieszy.  Aplikacja dostępna jest w dwóch wersjach: darmowej i płatnej (niewiele ponad 4 złote). Ta pierwsza jest na dobrą sprawę bezużyteczna, bo możemy tam zapomnieć o skorzystaniu z wartości poniżej zera, a inne mamy standardowo na naszych tabletach i telefonach. Jeżeli zatem zależy Wam na jeszcze większej ciemności niż Wasze standardowe zero, to już nic nie stoi na przeszkodzie. 