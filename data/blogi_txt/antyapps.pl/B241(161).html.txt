30.07.2012 Ostatnimi czasy nasiliło się narzekanie na skalę piractwa jaka stała się domeną systemu Android. Przypadek Dead Trigger jest tylko jednym z wielu przykładów tego, jak mocno odczuwalny dla developerów jest to problem. Dziś jednak nie będzie o tym, a o konsekwencjach, jakie powoli zaczynają odczuwać gracze. Stosunkowo nowym pomysłem na walkę z pirackim rynkiem jest wymóg weryfikacji gry online na samym początku zabawy. Każdorazowy wymóg. Oznacza to, że aby zagrać w grę, która wcale nie opiera się na zabawie online, musimy posiadać połączenie z siecią. Choć obecnie znam tylko 2 tytuły z takim zabezpieczeniem (możliwe że jest więcej) to martwi fakt, iż oba pochodzą od innych developerów, są produkcjami z wyższej półki. Pierwszy z nich to Asphalt 7 od Gameloftu, drugi Final Fantasy I od SQUARE ENIX. Kupując te gry musicie być świadomi, że nie zagracie w nie na urządzeniach bez dostępu do internetu lub też w miejscach gdzie operator/wi-fi nie ma zasięgu. To co razi jeszcze mocniej, to brak widocznego podkreślenia w opisach obu produkcji, że wymogiem gry jest posiadanie stałego podłączenia do sieci. Prawdopodobnie piraci już znaleźli sposób na obejście tych zabezpieczeń.  Coraz bardziej przypomina mi to sytuację z rynku komputerów PC (a dokładniej tych z systemem Windows), przez wiele lat najpopularniejszej i najbardziej powszechnej platformy do gier. Do czego doprowadziła skala piractwa, wie chyba każdy gracz, który miał styczność z tą platformą. Nowe zabezpieczenie coraz mocniej karało uczciwych nabywców, obarczając ich coraz bardziej wymyślnymi mechanizmami weryfikacji, w tym przymusu grania online. Lekiem na piractwo w Androidzie miała być mikropłatność i wciskane wszędzie reklamy. Jak się jednak okazuje to za mało. Czołowi producenci gier, dalej szukają metod jak zabezpieczyć swój zysk. Oczywiście nie rezygnując ze starych metod. Trudno się temu dziwić. W momencie gdy platforma nie broni dostatecznie ich zysków, dbają o to sami. Jak zwykle jednak ucierpią na tym najbardziej Ci, którzy chcą być uczciwi. Logo: 