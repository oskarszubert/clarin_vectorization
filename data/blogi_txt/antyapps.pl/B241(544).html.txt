10.02.2014 W dzisiejszych czasach naprawdę łatwo pogubić się wśród wszystkich serwisów społecznościowych, z których korzystamy na co dzień. Jedni znajomi preferują Forsquare, inni wolą Instagram. Chcąc być na bieżąco z informacjami o naszych bliskich lub nowo poznanych ludziach, tracimy mnóstwo czasu, na zmianę szukając danych w różnych aplikacjach. Osobiście, w zupełności wystarcza mi klasyczna książka adresowa, standardowo dostępna w naszych smartfonach. Dla tych, którzy mają nieco większe wymagania i duży „rozrzut” kontaktów po różnych serwisach społecznościowych, stworzono aplikację Brewster Address Book. Myślę, że już po pierwszym uruchomieniu aplikacji wielu użytkowników może zrezygnować z dalszego użytkowania. Najpierw logujemy się do serwisu za pośrednictwem naszego konta Facebook lub Twitter, a później łączymy profil w serwisie z pocztą GMail. W obydwu przypadkach musimy wyrazić zgodę na dostęp do wielu informacji, co niestety dla wielu użytkowników z góry przekreśla tego typu apki. Brewster Address Book pozwala również dodać do bazy kontaktów nasze konta z innych serwisów. Do dyspozycji będziemy mieli między innymi Instagram, Forsquare, LinkedIn czy Yahoo!. Teraz wystarczy poczekać na utworzenie naszej bazy kontaktów i z powodzeniem możemy rozpocząć pracę z Brewster Address Book.  Niestety w moim przypadku aplikacja „zaplusowała” jedynie dzięki prostej i przejrzystej oprawie graficznej. Jej użyteczność zupełnie nie sprawdziła się, jeśli chodzi o moje potrzeby. Apka tworzy szachownicę naszych kontaktów, składającą się z miniaturek avatarów zaimportowanych z poszczególnych serwisów. Wybierając określoną osobę, możemy sprawdzić, jakie portale podpięte są pod dany profil, sprawdzić dane, które aplikacja pobrała z odpowiednich kont oraz uzupełnić „kartę” o dodatkowe informacje. Wygodnym rozwiązaniem jest możliwość dodawania tagów do poszczególnych kontaktów, co z pomocą wyszukiwarki umieszczonej u góry ekranu pozwala szybko odnaleźć wybraną grupę osób.  Niby wszystko wygląda dobrze, jednak szczerze mówiąc, idea Brewster Address Book nie do końca mnie przekonała. Nie wiem, jak wielu trzeba mieć znajomych, rozrzuconych po najróżniejszych serwisach, żeby apka faktycznie sprawdziła się na co dzień. Jeśli jednak odpowiada wam nietypowa forma książki adresowej, gdzie zamiast wpisów rozmieszczonych jeden pod drugim możemy skorzystać z kwadratowych miniatur, być może apka przypadnie wam do gustu. 