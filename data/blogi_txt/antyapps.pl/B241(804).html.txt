21.05.2013 Twórcy aplikacji Couple wyszli z założenia, że wasza druga połowa zasługuje na oddzielny komunikator, gdzie interakcja obejmować będzie tylko waszą dwójkę. Patrząc z praktycznego punktu widzenia, mając już i tak wystarczający rozrzut znajomych pomiędzy najróżniejszymi mobilnymi komunikatorami, aplikacja ta w żaden sposób nie ułatwi naszego życia. Deweloperzy wiedzieli jednak, że Beatlesi mieli rację i na nic pragmatyczne podejście do życia. Ci, których przez życie prowadzi refren „all you need is love” i tak zainstalują tę apkę, ciesząc się specjalnie przygotowanym komunikatorem tylko dla dwojga. Naszym pierwszym zadaniem będzie założenie konta i wysłanie zaproszenia do swojej drugiej połowy. Możemy to zrobić zarówno za pośrednictwem maila, jak i smsa. Dodatkowo możemy nagrać wiadomość wideo, która jeszcze lepiej przygotuje partnera lub partnerkę na nowy standard komunikacji między wami. Kiedy druga osoba dołączy już do jednoosobowej listy kontaktów można zaczynać zabawę.  Couple oferuje nam cały wachlarz funkcji, które ułatwiają w związku komunikację na odległość oraz dostarczają mniej lub bardziej atrakcyjnej rozrywki. Pierwsza z zakładek, jakie dostępne są w bocznym menu aplikacji, to „ważne daty”. Standardowo możemy tu wpisać daty swoich urodzin oraz rocznicy. Oczywiście istnieje również możliwość zapisania innych ważnych we wspólnym życiu dni. Dla zapominalskich zadbano również o funkcję przypomnienia. Kolejna zakładka to „edytor list”. Dodatek wyjątkowo praktyczny, jeśli nie macie możliwości zrobić zakupów razem. Wtedy każde z was ma możliwość zaznaczyć na liście artykuły które już kupiło, dzięki czemu potrzebne produkty nie będą się powtarzać. Funkcja z pewnością przyda się również, gdy będziecie tworzyć wspólne przyjęcia lub wybierać prezenty. Kolejna zakładka w menu to „momenty”. W tym miejscu zapisywane będą wszystkie przesłane między sobą multimedia. A co możemy przesyłać? Tu właściwie wszystko wygląda podobnie jak w każdym innym komunikatorze. Dostępne są wiadomości głosowe, zdjęcia, filmiki czy lokalizacja. Różnicę stanowi możliwość wysyłania stworzonego wcześniej rysunku i wspólne malowanie w czasie rzeczywistym (z 2 różnych urządzeń). Na koniec zostawiłem sobie funkcje dodane do aplikacji wyjątkowo na siłę. Pierwsza z nich to możliwość wysłania gotowej wiadomości „myślę o tobie”, natomiast druga to przesyłanie wirtualnych buziaków. Gra polega na tym, że na ekranie, w miejscu gdzie dotyka go osoba po drugiej stronie, pojawia się odciska palca. Jeśli dotkniemy go na naszym urządzeniu w telefonie włączą się wibracje, a wyświetlacz zamruga na czerwono. Gratulacje, właśnie daliście sobie wirtualnego całusa!  O komunikatorze dla dwojga (Avocado) pisaliśmy już w lutym przy okazji walentynkowego rankingu aplikacji. Moim zdaniem wspomniany konkurent wypadł lepiej w tej kategorii, ze względu na ciekawszą oprawę graficzną i bardziej przyjazną obsługę. Tak czy inaczej, jeśli macie ochotę rozpocząć swoją przygodę z tego typu apką, warto przetestować obie i samodzielnie dokonać wyboru. Każda z nich jest dostępna na systemy Android oraz iOS. 