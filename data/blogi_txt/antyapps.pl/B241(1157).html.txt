21.06.2013 Jeżeli lubicie mobilną obróbkę fotografii, to pewnie doskonale zdajecie sobie sprawę z tego, że w aplikacjach do takowej przeznaczonych możecie przebierać i wybierać. Każdy powinien znaleźć coś dla siebie — choć najczęściej wszystkie mają podobną formułę. Ale nie Gridditor, który może nie jest najbardziej zaawansowanym edytorem, acz oferuje świeże podejście do tematu. W programie znajdziemy kilkanaście filtrów/efektów, które przyporządkowujemy do czterech krawędzi ekranu. W sumie zatem możemy korzystać z czterech z nich jednocześnie. By wybrać którąś z opcji, wystarczy kliknąć na osadzoną tam aktualnie opcję i z rozwijanego menu wybrać nową. Następnie wczytujemy obrazek i cały ekran naszego smartfona/tabletu zamienia się w wielką siatkę, na której możemy zobaczyć nasze zdjęcie w kilkunastu wariantach. W zależności od tego do której z krawędzi będziemy się zbliżać, efekty związane z wybranymi filtrami będą się nasilać. I… tyle!  Próżno szukać w Gridditorze specjalnych funkcji do nakładania tekstur czy warstw z tekstem. Zabrakło nawet ramek, ot, po prostu, zestaw kilku dodatków które pozwolą podrasować obrazki. Biorąc pod uwagę, że taki Snapseed od dłuższego czasu dostępny za darmo oferuje o wiele większą funkcjonalność, trudno jest mi tę pozycję polecić… Z drugiej strony też działa i pozwala na edycję zdjęć — a taka jej powinność. Działa. Tylko czy ktoś faktycznie będzie chciał wydać na nią dwa dolary? Mam wątpliwości. Ale jeśli czujecie się zachęceni jej „innością”, to znajdziecie ją w AppStorze. 