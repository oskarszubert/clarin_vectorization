20.12.2013 Amatorzy ujemnych temperatur i białego puchu na razie nie mają powodu do radości. Grudzień w pełni, a aura wciąż jakby wiosenna. Od czego jednak mamy AppStore i Google Play;) Wystarczy uruchomić tablet i wybrać odpowiednią grę, by zima zagościła na ekranie. Rąk sobie co prawda nie odmrozimy, a śnieg nie nasypie się za kołnierz, ale zawsze lepsza taka namiastka, niż nic. Jedną z ciekawszych i najbardziej klimatycznych zimowych produkcji jest gra pt. Snowman and the Snowdog. Gra oparta na filmie pod tym samym tytułem należy do niezwykle popularnego i niestety mocno wyeksploatowanego gatunku runnerów. Myli się jednak ten, który po tym przeczytaniu tych słów spisał Snowmana na straty. Tym razem mamy bowiem do czynienia z tytułem, który wnosi do gatunku nieco świeżości. Cechami odróżniającymi Snowmana od całego peletonu przeciętniaków są: niezwykły klimat, nietypowe tempo rozgrywki i zadania poboczne, które przyjdzie nam wykonywać.  W grze znakomicie oddano klimat świata pokrytego grubą warstwą białego puchu. Swoją zasługę mają w tym graficy oraz osoby odpowiedzialne za oprawę dźwiękową. Podczas rozgrywki przyjdzie nam poruszać się po w pełni trójwymiarowym, ciekawie narysowanym świecie. Nie spodziewajcie się jednak hiperrealistycznej grafiki gdyż w Snowman jej nie znajdziecie. W jej miejsce przygotowano pięknie narysowane tła nawiązujące do lokalizacji, w których rozgrywa się akcja oraz komiksowych, ładnie animowanych bohaterów.  Obok specyficznej, charakterystycznej grafiki, Snowman wyróżnia się także tempem rozgrywki. Przywykłem, że w runnerach zazwyczaj biegniemy na złamanie karku, im szybciej, tym lepiej. Tutaj jest natomiast inaczej. Akcja rozgrywa się powoli, jakby leniwie. Wrażenie to potęguje leniwie padający ścieg i spokojna, ale bardzo udana muzyka autorstwa Ilana Eshkeri’ego. Oczywiście, z czasem, w miarę postępów, wszystko nabiera tempa, ale nadal jest wolniej niż w innych produkcjach spod znaku „biegnij i giń”. Niewątpliwą zaletą i całkiem przyjemnym dodatkiem są zadania specjalne, na które natykamy się od czasu do czasu. A to konieczne okazuje się zebranie wszystkich prezentów, zaliczenie kilkunastu obręczy lub dogonienie innego bałwana. Sterowanie podczas standardowej rozgrywki, jak i podczas wykonywania „misji specjalnych” nie sprawia najmniejszego problemu, a całość kontroli nad naszym śniegowym bohaterem opiera się na prostych gestach z lewej do prawej, z dołu do góry i na odwrót. Snowman and the Snowdog to produkcja udana, która jeszcze więcej zyskuje, gdy w kalendarzu zima, a za oknem plucha i kilka stopni na plusie. Gra dostępna jest za darmo w AppStore i Google Play. 