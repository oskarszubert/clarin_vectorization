19.02.2013 Elektroniczne kolorowanki czy programy w których możemy wykazać się naszym talentem plastycznym już na stałe wpisały się w kanon znanego i lubianego zestawu aplikacji. Zatem dziś kolejna propozycja — Drawing Desk. Program który już na starcie dzieli interfejs przygotowany dla dzieci od tego, z którego powinni skorzystać dorośli. Przyjrzyjmy się im zatem bliżej!  Jak już wspominałem, na początku proszeni jesteśmy o wybór biurka. Rozpocznijmy zatem od atrakcji przygotowanych dla dzieci. Biała kartka papieru, a po lewej stronie przybornik: 12 kolorów, pędzel którego grubość możemy dostosować do własnych potrzeb, gumka oraz galeria obrazków, gdzie znajdziemy ilustrowany alfabet. 24 rysunki, od a do z, którym możemy nadać drugie życie kolorując je w sposób, jaki nam się tylko zamarzy. Co ciekawe, kiedy zdecydujemy się na kolorowanie, nie ma mowy o tym, by wyjechać za linię. Możemy zmienić kolor czy grubość pędzla, ale o domalowaniu tła możemy zapomnieć. Przygotowane przez nas obrazki możemy zapisać w pamięci urządzenia, lub bezpośrednio wysłać za pośrednictwem jednej z zainstalowanych w systemie aplikacji. To właściwie wszystko na co pozwala płótno skrojone dla dzieci. Szkoda że nie ma więcej obrazków do pokolorowania, ale cóż, nie można mieć wszystkiego.  W opcji pro z porównaniem do wariantu dziecięcego trochę więcej atrakcji, choć także nie oczekujcie cudów. Największym plusem jest pełna paleta kolorów, w której możemy poszaleć i przebierać w odcieniach. Oprócz tego nowością jest także opcja dodawania stempli spośród zestawu kilkudziesięciu wzorów oraz tekstury czy koloru w tło. Jeżeli uznacie że tych pierwszych Wam za mało, zawsze możecie skusić się na zestaw dodatków premium, choć mam wątpliwości, czy te byłyby warte swojej ceny, nawet jeśli to tylko najniższa stawka w AppStorze. I to właściwie byłoby na tyle, bo o dodatkach takich jak wyciągnięcie na wierzch skrótów by podzielić się tworem na Twitterze czy Facebooku nawet wspominać nie będę… Pomijając podział na dwie strefy, to Drawing Desk jest dość ubogą aplikacją w której możemy porysować, ale w gruncie rzeczy do dyspozycji dostajemy jedynie różnej wielkości pędzle oraz gumkę. Jeżeli miałbym ją komukolwiek podsunąć, to prawdopodobnie byłoby to jakieś dziecko, w ramach ćwiczeń z literkami po angielsku mogłoby nadać koloru przygotowanym rysunkom. Szkoda, przyznam szczerze, że miałem z tym projektem o wiele większe nadzieje — szczególnie że aplikacja kosztuje 2$. Na szczęście wciąż trwa jeszcze promocja i pobrać go można za darmo, dlatego jeśli chcecie przekonać się na własnej skórze, to spieszcie się — moim zdaniem nie jest on wart pełnej stawki, jakiej żądają za niego autorzy. 