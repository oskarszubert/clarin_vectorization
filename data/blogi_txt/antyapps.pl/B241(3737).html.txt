10.10.2013 Tradycyjny notatnik mam zawsze przy sobie, choć już nie raz złapałem się na tym, że nim znajdę go w plecaku, wydobędę długopis i zapiszę co chciałem, myśl zdąży mi uciec trzy razy. Z telefonem zadanie jest o tyle proste, że to kwestia sekund — i właśnie dlatego co rusz sklepy z mobilnymi aplikacjami są zalewane notatnikami. Tym razem twórcy zdecydowali się nie dawać tak rozbudowanych opcji jak najwięksi gracze na rynku, jak choćby Evernote, a skupić się na prostocie działania. Z całkiem niezłym skutkiem, muszę przyznać. Dodanie wpisu: po otwarciu aplikacji, dosłownie jedno kliknięcie. I zapisujemy co nam w głowie siedzi, długo, krótko, średnio — to zależy już tylko od nas, bez szaleństw z czcionką czy dodawaniem obrazków albo też innych mediów. I jeżeli chodzi o rdzeń działania programu, to już wszystko — cała reszta jest tylko dodatkiem, z którego korzystać przecież nie musimy. Jednak trzymanie wszystkich pomysłów w kolejności chronologicznej, czyli najzwyczajniej w świecie — w bałaganie — nie sprawdzi się najlepiej. Stąd opcja oznaczania ich flagami, albo też przyporządkowania do stworzonych własnoręcznie grup, które zastąpią nam coś w rodzaju folderów.  Na deser zaś standard, bez którego takie aplikacje wydają się być bezużyteczne — opcja eksportu danych albo też synchronizacji danych z jedną z najpopularniejszych usług do trzymania plików w chmurze — Dropboxem. Dla idei wartych miliardy dolarów może okazać się niewystarczającym, choć kto wie — dostęp do programu możemy zabezpieczyć przed niepowołanymi użytkownikami czterocyfrowym kodem PIN.  Interfejs aplikacji nie powala, jest minimalistyczny, jednak Idea Store wciąż nie doczekał się aktualizacji pasującej do designu najświeższej odsłony mobilnego systemu Apple. Są tekstury, gradienty i stara klawiatura — ale spokojnie, sama nawigacja do trudnej nie należy. Autorzy nie zapomnieli o systemie gestów znanych z pewnością wszystkim miłośnikom iOS oraz intuicyjnym rozmieszczeniu przycisków. Idea Store to tylko, albo i aż, notatki. Proste, klarowne i bez żadnego „ale”. Podobnie jak w Quick Drafts nie ma tu mowy o żadnych zawiłościach, co jest zdecydowanym plusem, bo telefon na pewno znajdziemy szybciej niż notatnik i pisadło, niekoniecznie mowa tu o damskiej torebce. Aplikacja dostępna jest w AppStorze za 2,99$, co jest sporą kwotą biorąc pod uwagę liczbę darmowych (lub po prostu tańszych), równie dobrych w moim mniemaniu alternatyw… 