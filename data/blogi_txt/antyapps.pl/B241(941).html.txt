20.10.2011 Jaka jest największa siła gier wydawanych na iOSie? Oczywiście chodzi o możliwość częstych aktualizacji, dzięki temu gracze nie muszą, a nawet nie chcą kasować danej produkcji ze swojego telefonu. Jednym z takich koronnych przykładów jest dla mnie Death Rally, którego zmiany wystarczyłyby na przynajmniej dwie kontynuacje, gdyby gra ukazała się na przykład na konsolach. Tutaj to wszystko mamy w cenie 0,79 Euro, a ostatnią nowością są rozgrywki w sieci. Na razie w wersji beta, ale już działa bez zarzutu i pozwala walczyć na trasie 5 graczom naraz. Tryb ten wygląda identycznie, jak podstawowa kampania, ale tym razem walka jest dużo trudniejsza, bo żywy przeciwnik nam nie odpuści. Przy okazji dodaje to też zabawie odrobinę smaczku, bo AI co by nie mówić raczej nie popełniało błędów, ale również nie potrafiło specjalnie się na graczu skupić.  Chwilowo w tym trybie dostępnych jest jedynie 6 map i jeden samochód, ale rozwijamy go od nowa, więc jeśli myślicie, że osiągnęliście w Death Rally już wszystko to spokojnie możecie wrócić do gry. Oczywiście nie mogło zabraknąć nowych osiągnięć do odblokowania oraz nowej broni – miotacza płomieni. Niestety ten ostatni jest w paczce dodatków do kupienia, która kosztuje dwa razy więcej niż sama gra, więc wybaczcie, ale nie. Death Rally to mnóstwo frajdy z jeżdżenia, rewelacyjna oprawa i miłe wspomnienie dawnych lat, więc jeśli macie 0,79 Euro na koncie to powinniście tę grę kupić. Tak po prostu. 