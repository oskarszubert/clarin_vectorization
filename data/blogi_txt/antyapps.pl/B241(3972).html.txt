21.05.2013 Nie będę ukrywał, że przygody Kapitana Kirka i spółki nigdy nie należały do moich ulubionych serii z gatunku science fiction. Od zawsze byłem w drużynie Gwiezdnych Wojen, jednak po zapoznaniu się z aplikacją Trek Episode Guide muszę przyznać, że fani sagi Lucasa mają czego zazdrościć entuzjastom Star Treka. Przewodnik po odcinkach,  bohaterach i statkach to naprawdę bogate kompendium wiedzy, godne polecenia wszystkim amatorom serii, która towarzyszy nam już od przeszło 50 lat. Na wstępie chciałbym wyjaśnić, że nie ta aplikacja miała być tematem recenzji, jednak wyglądająca znacznie lepiej (przynajmniej na screenach w Google Play) Trek Episode Guide, najzwyczajniej w świecie nie chciała się pobrać na żadne z trzech urządzeń wyposażonych w system Android, jakimi dysponowałem. Okazuje się jednak, że w tym przypadku treść wzięła górę nad oprawą graficzną i spragnieni wiedzy o serialu Star Trek powinni zadowolić się podobnym tytułem, który udało mi się odnaleźć. Aplikacja to kompleksowy przewodnik po 178 odcinkach serialu. Będzie to wygodne narzędzie dla tych, którzy chcą szybko odszukać ulubiony fragment lub po prostu nie mają ochoty przeprawiać się przez całą sagę, aby dowiedzieć się jak toczyła się fabuła odcinków od 1987 roku, czyli od początku serii „Następne Pokolenie”. Odcinki opisano w krótki i treściwy sposób. Zabrakło mi tu jednak zdjęć, które znacznie podniosłyby atrakcyjność przewodnika.  Aplikacja to jednak nie tylko streszczenia odcinków. Twórcy zadbali również o krótki przewodnik po postaciach (tu nie zapomniano o uzupełnieniu profili bohaterów zdjęciami), a także kompendium wiedzy o statkach kosmicznych jakie pojawiały się w Star Treku. Dział „Exstras” to niestety tylko skromny przelicznik fikcyjnej jednostki prędkości „warp”, z jaką kosmos przemierzały wszelkie wymyślone pojazdy. Myślę, że w tym miejscu twórcy aplikacji również mogli postarać się bardziej i tworząc dział z dodatkami, wypełnić go o coś więcej. Biorąc pod uwagę, że już za niespełna dwa tygodnie będzie miała miejsce premiera nowego filmu kinowego Star Trek, aplikacja z pewnością przyda się tym, którzy nie są na bieżąco z bohaterami serii. Czekam również na wasze opinie dotyczące konkurencyjnej aplikacji, o której wspomniałem na początku tekstu. Być może serwis bazujący na encyklopedycznym serwisie Memory Alpha poza ładniejszą szatą graficzną jest jeszcze bogatszy w treści. 