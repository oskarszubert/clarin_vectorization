21.05.2012 Poniedziałki są trudne – szczególnie, kiedy musimy rano wstać i pójść do pracy. Szef denerwuje, klienci nie ułatwiają poniedziałkowej egzystencji… Dobrze byłoby się w jakiś sposób odstresować – można na ten przykład zrobić szefowi krzywdę. Oczywiście nie na żywo, a przy pomocy aplikacji Whack Your Boss. Poniedziałek, 9 rano, siedzisz w biurze, przy komputerze i nagle przychodzi szef. Wita się z tobą, przedstawia ci twoje projekty i mówi, że to zrobiłeś źle, to nie tak, tego nie powinno być, a to co być powinno – nie zrobiłeś. Z tego powodu nie masz premii i wolnego weekendu, bo musisz wszystko naprawić. Gotuje ci się krew w żyłach i zaczynasz się nerwowo rozglądać w poszukiwaniu czegoś, czym mógłbyś zrobić szefowi krzywdę… O tak – o tym jest aplikacja, którą dziś wam przedstawiam.  W Whack Your Boss dostajemy do dyspozycji całe biuro i wiele przedmiotów (20), którymi możemy zrobić naszemu szefowi krzywdę. Masakrę w biurze możemy zrobić za pomocą monitora, krzesła czy nawet ściany. Jesteśmy ograniczeni tylko wyobraźnią autora. Do każdego narzędzia, które wybierzemy mamy dorobioną piękną animację. Oczywiście większość z nich kończy się oglądaniem nieruchomego, rysunkowego szefa leżącego w kałuży krwi. Whack Your Boss można ściągnąć za darmo z Google Play i nie polecam robić tego osobom, które teraz są w pracy i tym, które mają słabe nerwy. Niektóre animacje są naprawdę brutalne. 