25.04.2013 Google Play wielokrotnie już zaskakiwało mnie niszami jakie zapełniają niektóre aplikacje stworzone z myślą o konkretnych zainteresowaniach czy profesjach. Nie inaczej było tym razem. Poligrafia Polska to apka agregująca wokół siebie informacje związane z wytwarzaniem druku w naszym kraju, jak również branżowe nowiny z całego świata. Niezwykle prostą aplikację podzielono na trzy główne działy: aktualności, wideo oraz targi. Każdy z nich budowany jest w oparciu o największe serwisy dotyczące druku w Polsce. Twórcy aplikacji wskazują między innymi na: poligrafika.pl, printinpoland.com, swiatdruku.eu, swiatpoligrafii.pl, vidart.com.pl oraz signs.pl. Biorąc pod uwagę fakt, że po wpisaniu słowa “poligrafia” w Google, większość wyników to strony reklamujące drukarnie, apka znajdzie swoich zwolenników wśród tych, którzy nie do końca wiedzą, gdzie szukać branżowych informacji. Wiadomości w poszczególnych działach aktualizowane są codziennie. Po kliknięciu w nagłówek aplikacja przenosi nas na stronę, z której pochodzi informacja, gdzie możemy przeczytać tekst w całości. Jedynie kategoria wideo została potraktowana nieco po macoszemu, przez co możemy tu zobaczyć jedynie cztery skromne filmiki. Nie są one jednak najbardziej istotną częścią apki, a stanowią raczej miły dodatek do aktualizowanych na bieżąco artykułów. Osobiście nie mam zbyt wiele wspólnego z branżą poligraficzną, jednak z pewnością wśród czytelników AntyApps znajdą się tacy, którzy docenią tę dosyć niszową aplikację. Być może nie będzie to wielki tłum, ale z pewnością zainteresowani, którzy nie słyszeli o apce wcześniej znajdą dla niej zastosowanie w swoich smartfonach i tabletach. 