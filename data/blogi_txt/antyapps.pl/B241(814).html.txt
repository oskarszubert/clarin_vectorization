17.06.2013 Na desktopach CPU-Z jest skarbnicą wiedzy o procesorze. Korzystają z niego miliony użytkowników, czyniąc tym samym niemalże elementarnym źródłem informacji. Teraz CPU-Z podbija platformy mobilne. Wersja beta aplikacji wylądowała w Google Play.  Czy osiągnie podobny sukces co stacjonarny odpowiednik? Od razu na wstępie należy zaznaczyć, że platformy mobilne rządzą się innymi prawami niż desktopy, co wcale nie musi oznaczać dla CPU-Z sukcesu. Wręcz przeciwnie – czy użytkownicy smartfonów i tabletów równie mocno potrzebują informacji o procesorze w swoim urządzeniu? Jak bardzo te dane mogą być dla nich przydatne? Okazuje się, że twórcy aplikacji przewidzieli taką sytuację, a więc rozszerzyli CPU-Z o szereg dodatkowych modułów. W rezultacie otrzymaliśmy nie tylko aplikację informującą o stanie naszego CPU, ale też innych podzespołów. W ten oto sposób powstały cztery różne ekrany, na których znajdziemy szczegółowe dane charakteryzujące nasze urządzenie.   Pierwszy ekran prezentuje naturalnie charakterystykę zainstalowanego w urządzeniu chipu. Aplikacja informuje nie tylko o modelu, producencie i częstotliwości taktowania, ale też o aktualnym obciążeniu oraz aktywnych rdzeniach. Możemy na tej podstawie stwierdzić m.in., czy nasze urządzenie jest aktualnie intensywnie eksploatowane przez jakiś proces. Na drugim z ekranów umieszczono natomiast informacje o systemie. Tutaj znalazło się też miejsce o dostępnej pamięci oraz jądrze, na którym aktualnie pracujemy. Trzeci ekran prezentuje się dość skromnie i pokazuje dane baterii – jej kondycję, temperaturę oraz aktualny poziom. Oczopląsu można dostać na czwartym z ekranów, który prezentuje dane z wszystkich zainstalowanych w gadżecie czujników. Tuż za nim znajdziemy jeszcze informacje o aplikacji. Stamtąd możemy przenieść się bezpośrednio do ustawień, ale tam czeka na nas rozczarowanie. Jedyne co pozwolili skonfigurować twórcy to… jednostka temperatury. Zapewne CPU-Z doczeka się jeszcze szeregu dodatkowych funkcji i ustawień, co też zaznaczają sami twórcy w opisie aplikacji. Aktualnie jest to po prostu solidny zbiór informacji o naszym urządzeniu (i pewnie takim pozostanie). Oczekiwałbym jednak nieco większych możliwości, jak np. widżetu na pulpit informującego o aktualnym obciążeniu procesora, czy chociażby możliwości zapisywania raportów ze szczegółowym sprawozdaniem z pracy urządzenia. Dzięki tego typu rozwiązaniom aplikacja mogłaby stać się ciekawym narzędziem diagnostycznym i nie tylko. Jak widać zatem potencjał jest ogromny, oby go wykorzystano. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 