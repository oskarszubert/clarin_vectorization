22.11.2011 123people to najbardziej znana i wydaje mi się, że najlepsza wyszukiwarka osób. Zbiera dane z najpopularniejszych serwisów społecznościowych, przeszukuje blogi i inne źródła w poszukiwaniu śladów aktywności internetowej danej osoby. Firma, która jest twórcą tej usługi postanowiła poszerzyć swój zasięg i wypuściła swoją wyszukiwarkę w wersji mobilnej – w postaci natywnych aplikacji. Narzędzie to momentami bywa naprawdę przydatne. W dzisiejszych czasach marka osobista ma naprawdę spore znaczenie, w dzisiejszych czasach praktycznie każdego można wygooglować. 123people właśnie tym się zajmuje, dodatkowo filtrując poszczególne wyniki. Wyświetla informacje w konkretnych kategoriach – zdjęcia danej osoby, jej wpisy na blogach czy profile w serwisach społecznościowych. Wyszukiwarka 123people nie bazuje na żadnych tajnych źródłach. Przeczesuje jedynie publicznie dostępne informacje w takich serwisach jak Facebook, Twitter, YouTube, Google, Linkedin, Xing, Last.fm, Flickr, Hi5, Netlog, Hyves etc. Z powodzeniem działa w języku polskim, jak i w kilku innych na przykład angielskim i niemieckim. Za pomocą tego narzędzia najłatwiej wyszukiwać osoby o unikalnym imieniu i nazwisku. W innym przypadku dostajemy niekiedy dość sporo wyników dla danego połączenia imienia i nazwiska i sami musimy na podstawie zebranych danych stwierdzić, który numer jest tego Jasia Kowalskiego, którego szukamy. Jak przystało na nowoczesną aplikację, są dostępne opcje związane z social media – wybranymi wynikami wyszukiwania możemy dzielić się na Facebooku i Twitterze. Oprócz tego numery telefonów czy adresy osób możemy dodawać bezpośrednio do listy kontaktów. Do narzędzia dołączony został także wygodny widżet na pulpit. 123people ma naprawdę przyjemny interfejs i spełnia swoją funkcję. Szkoda, że aplikacja wymusza użycie w pionie, bo na Huawei z fizyczną klawiaturą muszę wprowadzać nazwiska bokiem :) Tak czy inaczej aplikacja jest darmowa, dostępna nie tylko dla Androida, ale również na iOS. 