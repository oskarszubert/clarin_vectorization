06.06.2013 Wikiweb to sposób na korzystanie z zasobów Wikipedii, z jakim nie spotkałem się nigdy wcześniej. Projekt wyróżnia się niezwykle ciekawym podejściem do sposobu wyszukiwania informacji – użytkownik krok po kroku zagłębia się w interesującą go dziedzinę tworząc jednocześnie swego rodzaju drzewo wiedzy. Aplikacja związana z tą oryginalną i efektowną inicjatywą dostępna jest obecnie za darmo. Oto swoisty paradoks. Przed Wami niecodzienny czytnik największej internetowej encyklopedii, który jest najbardziej efektownym i jednocześnie najbardziej minimalistycznym narzędziem tego typu z jakim się dotychczas spotkałem. Interfejs aplikacji został ograniczony praktycznie do zera, a graf wiedzy prezentujący hasła związane z naszymi poszukiwaniami jest na tyle widowiskowy, że niejednokrotnie zamiast wykorzystywać go do poszerzania własnych horyzontów, będziemy się nim po prostu… bawić.  Aplikacja Wikiweb zbudowana jest z dwóch modułów. Pierwszy to wyszukiwarka haseł połączona z ciekawym mechanizmem tworzenia siatki połączeń pomiędzy powiązanymi tematami. Powstający w wyniku naszych działań graf terminów zbudowany jest zarówno z haseł poszukiwanych, jak i zagadnień z nimi powiązanych. Nawigacja w obrębie tego modułu oparta jest na intuicyjnych gestach (m.in. przybliżanie i oddalanie widoku za pomocą “szczypnięć”). Zaznaczenie danego hasła skutkuje wyświetleniem na ekranie terminów powiązanych z nim bezpośrednio. Jeżeli którekolwiek z nowo wyświetlonych powiązań wyda się nam interesujące możemy procedurę powtórzyć (dotykając wybranego hasła sprawimy, że na wyświetlaczu pojawi się kolejna gałąź naszego grafu), lub sprawdzić jego opis. Skok do encyklopedycznej definicji poszukiwanego terminu wykonujemy poprzez prosty gest przesunięcia palcem od prawej krawędzi ekranu do jego środka. Tym sposobem znaleźliśmy się w drugim module aplikacji, będącym odpowiednikiem typowej strony z dowolnym hasłem z nieprzebranych zasobów Wikipedii.  WikiWeb from ShineCreative.tv on Vimeo. Strony z Wikipedii zostały w Wikiweb sformatowane do bardzo prostej postaci. Dostajemy tekst pozbawiony wszelkich ozdobników i elementów mogących odwracać naszą uwagę. Jedynymi wyróżnionymi fragmentami są terminy będące odnośnikami do innych tekstów stworzonych przez Wikipedystów. Bardzo praktyczną funkcją jest możliwość skorzystania z wysuwanego spisu treści, co jest niezastąpione w przypadku obszernych haseł. Aplikacja umożliwia również zmianę wielkości czcionki tekstu wyświetlanego na ekranie.  Wikiweb prezentuje bardzo oryginalne podejście do najpopularniejszej internetowej encyklopedii. Korzystanie z Wikipedii w tej postaci jest świetną zabawą i pozwala dotrzeć do haseł i treści, do których tradycyjnym sposobem nigdy byśmy nie trafili. Wikiweb to program uniwersalny (iPad, iPhone, iPod Touch), którego normalna cena wynosi 4,49 euro. Z racji trwającej obecnie promocji aplikację możecie pobrać za darmo, do czego nie muszę już chyba nikogo dodatkowo zachęcać. 