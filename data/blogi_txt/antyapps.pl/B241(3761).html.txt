14.06.2012 Wczoraj pisałem o tym, jak najlepiej się wybudzić, prezentując Wam aplikacje Alarm Clock Extreme, a dziś będzie nieco więcej o śnie, a właściwie spaniu. Każdy jest w stanie powiedzieć, ile przespał ostatniej nocy, czy zarwał nockę, czy też przespał pół dnia. Ale czy kiedyś zastanawialiście się nad tym, jak wyglądają Wasze nawyki w tej kwestii? Jak średnio długo śpicie, ile chcielibyście, a ile Wam się udaje? Jeżeli nie, to macie świetną okazję. Wystarczy, że sięgnięcie po Sleep Gadget. Jak sama nazwa wskazuje aplikacja ta należy do kategorii, typu: na pierwszy rzut oka mało potrzebne, ale jednak ktoś to stworzył. No, po prostu gadget. Co ów gadget dla śpiochów potrafi? Przede wszystkim za jego pomocą możemy przeanalizować nasze zwyczaje dotyczące spania. Działanie aplikacji jest proste. Kiedy kładziemy się spać, uruchamiamy licznik, wyłączamy go, gdy wstajemy. Czynność tą powtarzamy za każdym razem, kiedy chcemy powędrować do Krainy Wiecznych Snów. Możemy również dodać wpis ręcznie, jeżeli zapomnieliśmy ustawić licznik, ale pamiętamy, ile spaliśmy.    Zebrane informacje aplikacja dla nas analizuje i przedstawia w graficznej formie. Albo pod postacią kalendarza, albo wykresu liniowego. Oprócz tego Sleep Gadget określa nam takie rzeczy, jak ile średnio sypiamy, o której najczęściej się kładziemy i o której wstajemy, oraz gdzie są najczęstsze odchylenia od tych nawyków, rano, czy wieczorem. Dodatkowo dowiemy się, ile najdłużej i najkrócej spaliśmy, o której wstaliśmy najwcześniej, o której najpóźniej, itd. Oprócz tego w ustawieniach aplikacji możemy określić nasz cel: na przykład, że chcemy spać średnio 8 godzin  na dobę. Aplikacja pokaże nam, o ile mniej przespaliśmy lub o ile za dużo, od ustalonej średniej. Dane z aplikacji możemy wyeksportować za pomocą PDFa, CSV, lub śląc je na maila.    Generalnie aplikacja spełnia swoje zadanie, czyli gromadzi informacje o naszych zwyczajach i długości snu. Sleep Gadget bez wątpienia może być w niektórych przypadkach przydatny, na przykład, jeżeli mamy jakieś problemy ze snem i chcemy kontrolować te kwestie, lub po prostu, jeżeli lubimy analizować takie aspekty naszego życia. Nie mogę nie oddać tej aplikacji, że jest użyteczna, choć zastanawiam się, ile osób rzeczywiście interesują takie dane dotyczące ich spania. Co ciekawe, normalnie ta aplikacja kosztuje 0,79 euro. Nie wiem, czy osobiście zdecydowałbym się na jej zakup. Na razie jednak trwa na nią promocja i można pobrać ją za darmo, więc każdy może wypróbować ją i sprawdzić, czy jest mu potrzebna. Ocena: 4 