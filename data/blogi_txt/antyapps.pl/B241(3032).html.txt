23.01.2012 Sukces instagram stał się inspirujący. Dla wielu być może za bardzo, gdyż postanowili stworzyć niemal wierne kopie tej aplikacji i serwisu społecznościowego w jednym. Oczywiście w samym naśladowaniu innych nie ma w zasadzie nic złego – każdy ma jakieś miejsca do poprawienia. Gorzej, jeśli nie ma się nic do dodania od siebie i w zasadzie od początku liczy jedynie na łut szczęścia i złapanie części przypadkowych użytkowników. Jak jest z PicYou?  W tym przypadku autorzy stanęli okrakiem gdzieś na środku. Najkrócej rzecz ujmując, to nieco „poprawiona” wersja instagramu. Po odpaleniu aplikacji proszeni jesteśmy o założenie konta lub zalogowanie się via Facebooka lub Twittera. Następnie pokazuje się nam nasz „feed” (jeszcze pusty) oraz 5 ikon na dole. Rzeczony feed właśnie, popularne w serwisie zdjęcia, aparat pozwalający zrobić fotografię (lub wybrać ją z biblioteki), „activity” (powiadomienia, np. o tym, że ktoś polubił nasze zdjęcie) oraz profil. Na początek wypadałoby zrobić zdjęcie – po kliknięciu środkowej ikony decydujemy którą kamerką uchwycimy moment, a następnie przechodzimy do wyboru filtra. Tych jest kilkanaście i tutaj tkwi największa siła PicYou. Nie, filtry nie są jakoś wybitnie wyróżniające się na tle innych programów, ale, po pierwsze, wgrywają się fantastycznie szybko, a po drugie znajdującym się na górze przyciskiem możemy wyłączać ramki. Domyślnie ustawione są bardzo ładne, ale czasami potrafią przeszkodzić. Szkoda tylko, że fotki automatycznie zamieniane są w kwadrat o wielkości 640x640px. To jednak w przypadku tego typu aplikacji typowe. Funkcje społecznościowe są dobrze zintegrowane z innymi serwisami (FB, Twitter – szukanie znajomych, zapraszanie etc), ale największa siła PicYou powinna tkwić w masie osób korzystającej z aplikacji. W obecnej chwili jednak nawet najpopularniejsze zdjęcia mają raptem kilkanaście „polubień”, co stawia ten program w zestawieniu z instagramem na pozycji dość niszowej. Jeśli lubicie eksperymentować ze zdjęciami, to warto jednak sprawdzić i PicYou. W końcu jeśli nawet nie jako sieć społecznościowa, to jako „przerzutnia” fotek na Facebooka i Twittera sprawdzi się dobrze. PicYou można pobrać stąd. 