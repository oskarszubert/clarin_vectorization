W teorii: jesienna zmiana czasu = godzina snu więcej = bosko!!! Niestety, Pan Leoś zmiany czasu do wiadomości nie przyjął. Dalej z uporem maniaka wstawał zgodnie z letnim zegarem, co w praktyce uczyniło z godziny w pół do szóstej – godzinę w pół do piątej. I nie ma zmiłuj, wstajemy i koniec (a jak nie, to zepsuję cenny na wagę złota czujnk do pulsoksymetru)!!!   Po trzech takich koszmarnych pobudkach, Leoamama wzięła syna na poważną rozmowę. Perswadowała, tłumaczyła, przekonywała, błagała…   I Pan Leoś (jak zwykle ugodowy i uprzejmy) swój wewnętrzny czas przesunął. Równiuteńko o godzinę. Do tyłu. Z godziny w pół do piątej zrobiła się godzina w pół do czwartej. Innymi słowy 3.30 :-/ Punktualnie o 3.30, nie zważając na panujący dookoła gęsty mrok, Pan Leoś usiadł w łóżeczku odłączył się od respiratora i zarządził powszechną pobudkę.   Działając w afekcie, Leorodzice postanowili dziecko ubezwłasnowolnić. Wraz z całym asortymentem porwali go z łóżeczka, wrzucili do własnego łóżka, zakneblowali smoczkiem, skrępowali kołdrą, unieruchomili objęciem i zamarli w oczekiwaniu na awanturę. Tymczasem Pan Leoś westchnął, przytulił się… i leżał tak do 8.30!! Bez respiratora, na własnym oddechu !!! A Leorodzice spali wtuleni w niego!!! Po raz pierwszy od leonarodzin leżeli w trójkę w łóżku, nieskrępowani zwojami kabli i rur, bez akompaniamentu rytmicznego świstu respiratora… Czyli są jednak dobre strony zmiany czasu :-)  SharePrintEmail 