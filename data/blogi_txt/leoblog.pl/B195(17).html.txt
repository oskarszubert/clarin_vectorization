Leorodzice od dłuższego czasu poszukują logopedy, który podjąłby się bojowego zadania – nauczenia Leosia mówienia. Prywatnie, w domu, bez stresu. Wykonali setki tysięcy telefonów, ciągnęli za wszystkie znane im sznurki. Pytali, prosili, jednak wszelkie tropy ginęły we mgle niewiedzy, za murem niechęci bądź pod falą bezczelności: - Z tracheotomią? Nie! Takimi dziećmi to ja się nie zajmuję!   Po długich poszukiwaniach przez przypadek natknęli się na Program Wczesnego Wspomagania Rozwoju. I okazało się, że Leosiowi, z racji jego niepełnosprawności, przysługują zajęcia ze specjalistami. Dwa razy w tygodniu! Bezpłatnie! Leorodzice poszli do Poradni Pedagogiczno-Psychologicznej, gdzie przez przemiłą panią zostali sprawnie przeprowadzeni przez procedury i Leo został zakwalifikowany do programu. Tu zaczęły się kolejne schody związane ze znalezieniem ośrodka, który wziąłby Leo pod swoje skrzydła. Znowu zrobiło się bezinteresownie niemiło:    – Nie. Nie zapisze Pani do nas swojego dziecka. Mamy za dużo dzieci. Nie ma zapisów!!!  – A kiedy będą?  – Nie ma. Są zawieszone.  – Na zawsze?  – W nowym roku może będą. Ale niech Pani sobie nie myśli, że Panią tak z ulicy przyjmiemy. Będzie musiała Pani czekać.  – Ile?  – Nie wiem ile. Półtora roku. Dwa lata. Nie wiem. Trzeba było z dzieckiem wcześniej przyjść.    Itd., itp. …   W końcu się jednak udało. Leorodzice znaleźli ośrodek. Pęka on niestety w szwach, więc zamiast dwa razy, Leo będzie spotykał się z Logopedą tylko raz w tygodniu, ale na początek, dobre i to. Nasuwają się natomiast pytania: Czemu podczas dziesiątek wizyt lekarskich nikt Leorodzicom o programie nie powiedział? Czemu takie informacje nie są z automatu przekazywane rodzicom chorych dzieci? Czemu z (prawie) wszystkim trzeba sobie radzić samemu? Leo za moment skończy dwa lata. Stracił około 170 godzin zajęć, które mogły były mu pomóc w bardzo ważnym dla niego okresie. Ale nie pomogły. Bo trzeba było przyjść wcześniej.   Walter Schmögner, Tyrannentreppe 2011  W tym miejscu należą się jednak także i podziękowania: - Pani M.W. z Trójmiasta, która w czasie wakacji znalazła czas dla Leo i kilkakrotnie się z nim spotkała! - Pani G. z Poradni Psychologicznej na Ochocie, której zaangażowanie i sumienność są niezrównane!!! - Paniom A. A. z Ośrodka Wczesnego Wspomagania, które podjęły się spotkań z Leo!!!! Dziękujemy!!!! P.S. Leorodzina nadal szuka logopedy. Ktokolwiek słyszał? Ktokolwiek wie? SharePrintEmail 