Niby cały czas był zajęty zabawą i nie słuchał… Z resztą, On nigdy nie słucha, zawsze jest w stu procentach skoncentrowany na tym co robi. A jak słucha, to pewnie i tak nie wszystko rozumie. Więc Leorodzice sobie swobodnie rozmawiali. - Najadł się brokułami. Daj mu mniej pierogów. - Dam mu sześć. - Tak dużo? Mniej. - Kiedyś jadł osiem, ale ostatnio zawsze je sześć. Najwyżej nie zje. - No dobrze, niech będzie sześć. Po kilkunastu minutach Leorodzice zawołali Leo na obiad. Przyszedł, spojrzał na talerz (gdzie leżały ukochane pierogi), potem na rodziców (wzrokiem zranionej łani) i uderzył w ryk. - Co się stało, synku? - Osiem!!!! Sześć – nieeee!!!! I rozszlochał się na dobre, obrócił na pięcie, odmówił jedzenia. Nie było mowy o negocjacjach. Nie działały argumenty, że przecież zjadł przed chwilą talerz brokułów i ośmiu pierogów nie zmieści, albo że dostanie dodatkowe dwa, jak zje te, co ma na talerzu… Albo osiem, albo w ogóle!!! Nikt mu nie będzie racjonował jedzenia i koniec. No i postawił na swoim. Dostał osiem. I zjadł osiem. Gustav Vigeland, Leo SharePrintEmail 