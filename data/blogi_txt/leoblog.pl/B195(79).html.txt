Leo nie jest w ciemię bity – już dawno zorientował się, że ma rodziców w szachu i może wyegzekwować wszystko, co mu się żywnie podoba… Do perfekcji opracował system szantażu i manipulacji, odrzucając płacz i tarzanie się w spazmach, na rzecz bardziej wyrafinowanych metod. Pierwsza metoda – odwrócenie uwagi – stosowana jest w przypadku, gdy Leorodzice proszą go o coś, co nie jest po jego myśli. Wtedy on natychmiast oznajmia, że musi iść spać. - Zmęczony jesteś? - Tak. - Chcesz spać? - Tak. - Podłączyć cię do respiratora? - Tak. - Źle ci sie oddycha? - Tak. Druga metoda jest gorsza – stosowana jest jako kara za złe zachowanie Leorodziców. Leo obraża się i niepostrzeżenie, po angielsku, wymyka się do swojego pokoju, kładzie do łóżka i…udaje, że śpi! Bez uprzedniego podłączenia do respiratora. Trzecia metoda – wprowadzenie rodziców w stan szoku - znajduje zastosowanie, gdy oni śmią nie darzyć syna należytą atencją, lub nie dostarczają mu odpowiedniej ilości wysokiej klasy wrażeń. Leo kładzie się wtedy na podłodze i zamiera. Wbija martwy, przeszkolony wzrok w odległy punkt, przybiera tępy wyraz twarzy, rozluźnia mięśnie. Jednym słowem, udaje trupa. I Leorodzice muszą zareagować. Po prostu muszą. Bo prawda jest taka, że całej mistyfikacji może towarzyszyć realne spłycenie oddechu. W sumie, sami są sobie winni, trzeba było być bardziej empatycznym, gdy Leo szantażował ich tradycyjnmi metodami stosowanymi przez trzylatki…  PS. Jest jeszcze czwarta metoda. Leo udaje, że wiotczeją mu kończyny i staje się bezwładny. Stan ten występuje przy ubieraniu się i kilkakrotnie przyprawił Leomatkę o rozległy zawał serca, gdyż czyta ona blogi i kibicuje dwóm chłopcom z SMA i takie wiotczenie mięśni wlasnie z tą chorobą jej się kojarzy. SharePrintEmail 