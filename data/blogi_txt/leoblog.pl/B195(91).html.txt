Czasem jest tak, że trzeba coś załatwić. Na drugim końcu miasta. I nie ma z kim zostawić dziecka, trzeba je wziąć ze sobą. Trzeba iść, jechać tramwajem, potem metrem, znowu iść. Wszyscy kichają, prychają, jest zimno i niesprzyjająco. Sama podróż trwa blisko godzinę. To, że dziecko jest chore z niczego nie zwalnia. Trzeba pracować, zarabiać, żyć… I tak właśnie było wczoraj. Leo i Leomama musieli pojechać coś odebrać. Droga zajęła im prawie godzinę. Tramwaj, metro, kilkadziesiąt metrów na piechotę, w żółwim tempie. Dotarli. Weszli do punktu odbioru przesyłek, a tam – tłok. Leomama omiotła wzrokiem znudzony tłum i oszacowała sytuację na 1,5-2 godziny stania w kolejce. W zamkniętym, dusznym pomieszczeniu. Jeśli ktoś ze zgromadzonych miałby infekcję, to kaplica – Leo z grypą trafia na OIOM. Wniosek drugi był taki, że za dwie godziny Leo będzie senny. Po dwóch godzinach czekania, godzinna podróż do domu zrobi się niebezpieczna.* Leomama podeszła więc do jednego z obsługujących okienko panów i zapytała, czy może bez kolejki, bo dziecko z tracheo etc. - Jasne - odparł pan. I to się nie spodobało. Z tłumu wyrwał się facet. Najpierw wyskoczył za drzwi, skąd porwał bawiące się z matką dziecko. Następnie, z obłędem w oczach i dzieckiem pod pachą (stanowiącym żywy dowód impertynencji Leomamy) zaakatkował! - Co pani se myśli? Ma pani takie same dziecko jak ja! I myśli se pani, że bez kolejki wejdzie. - Przepraszam, czy Pana dziecko ma tracheotomię? - Takie same dziecko! W tym samym wieku!!   Nie ma pani prawa tak wchodzić bez kolejki! Bezczelność! - To dziecko ma tracheotomię, jest bardzo narażone na infekcje, a każda infekcja jest poważnym zagrożeniem zdrowia  – warknęła Leomama. - Nic mnie to nie obchodzi!!!! – facet darł dalej ryja, potrząsając swoim nieco zdziwionym dzieckiem - Kolejka! obowiązuje kolejka! - Przysięgam, że nie chciałby pan być na moim miejscu! –  Leomama poczuła że struna jej cierpliwości jest niebezpiecznie napięta. Czuła na sobie wzrok kilkudziesięciu osób. Poziom adrenaliny rósł w zastraszającym tempie… Kłótnię przerwał jeden ze sprzedawców. - Proszę nie krzyczeć, pana też obsłużę bez kolejki. Furiat skwapliwie skorzystał z propozycji, nagle nie widząc niczego bezczelnego w priorytetowym traktowaniu. A Lwica ostrzega, żeby nie wchodzić jej w drogę. Bo następnym razem nie będzie taka uprzejma. (informacja dla niecierpliwych: oglądać od 5 minuty)    *gdy Leo jest zmęczony, robi się niewydolny oddechowo podczas dłuższej jazdy samochodem/ metrem/ tramwajem/ autobusem… SharePrintEmail 