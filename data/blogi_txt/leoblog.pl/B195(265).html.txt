Dziś, z okazji końca roku, chcielibyśmy podziękować wszystkim, którzy nam pomagają - na wszelkie sposoby – począwszy od wsparcia emocjonalnego, poprzez wsparcie merytoryczne, duchowe, organizacyjne, towarzyskie, praktyczne i skończywszy na finansowym. Dziękujemy bardzo za 1% podatku, wszelkie datki, poświęcony czas, akcje, aukcje, maile, maratony, telefony, informacje, słowa, myśli, gesty, przetwory i inne dowody pamięci, zaangażowania i sympatii!!!!  A teraz, czas na małe resume:  Odnieśliśmy w tym roku sporo sukcesów: - Leo nauczył się raczkować, podciągać do stania, chodzić, chodzić do tyłu i chodzić po schodach; - całkowicie usamodzielnił się w kwestii jedzenia i operowania sztućcami, nauczył się pić z kubka i zwykłej butelki (nawet pełnej, półtoralitrowej); - zaakceptował orator (nakładka na tracheo umożliwiająca wydawanie dźwięków), i co za tym idzie, poczynił pewne postępny w komunikacji werbalnej; - rozwinął do perfekcji komunikację pozawerbalną, opracował autorskie gesty i miny, które łączy w pełne zdania; - nauczył się rozpoznawać około 30-40 (???) gatunków zwierząt, kilka liter, wykonywać polecenia (jak ma ochotę), bardzo świadomie rysować (kółka, zygzaki, kreski, kropki itp), precyzyjnie konstruować budynki z klocków, odróżniać kolory, obsługiwać zmywarkę, DVD, magnetofon, sprzęt medyczny (…) - przestawił wewnętrzny budzik z godziny 5.30 na 8.15! Odbyliśmy kilka podróży: kilkakrotnie do Trójmiasta, na Kaszuby i Mazury, podczas których Leo doświadczył kąpieli w jeziorze, spacerów po lesie i nad morzem, wieczornego siedzenia przy ognisku, jedzenia jabłek prosto z drzewa, bawił się śniegiem, chodził po deszczu, całe dnie spędzał w lesie… Pokonaliśmy trawofobię, dzieciofobię i odkurzaczofobię. Zaczęliśmy chodzić do żłobka (raz w tygodniu). Trzy razy byliśmy na izbie przyjęć, zaliczyliśmy dwa koszmarne pobyty na OIOMIe, kilkadziesiąt wizyt lekarskich, około 200 godzin rehabilitacji, jedno omdlenie, jednego rota i jedno zapalenie płuc. Niestety, przybył nam  grat w postaci koncentratora tlenu – czasami jest niezbędny… Poza tym, pomijając okresy infekcji, oddechowo w ciągu dnia jest znacznie lepiej. A! No i prawie założyliśmy (wraz z kilkoma innymi rodzinami chorych) POLSKIE STOWARZYSZENIE CCHS!  Zapraszamy do Leogalerii 2012 i życzymy szczęśliwego roku 2013!!!! SharePrintEmail 