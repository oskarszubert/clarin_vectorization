Relacje z wydarzenia są chaotyczne. Leorodzice byli daleko. Leobabcia dokazywała z Leosiem na łóżku. Leo fikał i brykał. W pewnym momencie (jak zawsze) rzucił się do tyłu, na plecy. Zaczął charczeć. Stracił przytomność. Zsiniał. Zrobił się wiotki.   Przybiegł Leodziadek. Zaczął wentylować Leo ręcznie (za pomocą ambu). Leobabcia w tym czasie próbowała podłączyć go do pulsoksymetru. Żaden czujnik nie działał. W końcu się udało. Leobabcia wezwała pogotowie i program wentylacji domowej. Leodziadek dalej wykonywał sztuczne oddychanie. Leo pozostawał nieprzytomny. Leodziadkowie podjęli próbę podłączenia go do respiratora. Respirator generował za duże (albo za małe, trudno ustalić) objętości w płucach. Saturacja leciała w dół. Leodziadek wrócił do ambu.   Po pół godzinie (sic!) przyjechało pogotowie i Wentylacja Domowa. Leo nagle otworzył oczy. I wrócił do własnego oddechu. Został gruntownie przebadany. Wszystko było w porządku. Jakby nic się nie stało. A jednak stało się… SharePrintEmail 