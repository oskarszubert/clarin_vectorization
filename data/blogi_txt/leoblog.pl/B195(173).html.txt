Nadchodzi fax z Paryża. Badania laboratoryjne potwierdziły Zespół Centralnej Hipowentylacji (CCHS). Mutacja genu PHOX2B 20/26. Klątwa jednak została rzucona.  W praktyce oznacza to, że Leo nigdy nie będzie mógł samodzielnie oddychać w czasie snu (a może również i czuwania, czas pokaże…). Wykonany zostanie zabieg tracheotomii, co umożliwi podłączanie chłopca do respiratora. Maszyny, od której Leo zależny będzie do końca życia. To nie wszystko. Choroba wiążę się również z innymi komplikacjami i dolegliwościami, takimi jak: epilepsja, dysfunkcje autonomicznego układu nerwowego: dysfagia, zaburzenia motoryki przełyku, nieprawidłowa motoryka żołądka, zaburzenia rytmu serca prowadzące do omdleń wazowagalnych, asystolia (brak czynności elektrycznej serca), nieprawidłowe reakcje źrenic na światło, incydenty zlewnych potów, obniżona temperatura ciała, zaburzona termoregulacja, wady wzroku i słuchu, hiperinsulinizm, deformacja twarzy (…) neuroblastoma, czyli nowotwór złośliwy jamy brzusznej….  To nie wszystko. Respirator bezpowrotnie niszczy płuca i skraca ich żywotność. To nie wszystko. Nie wszyscy z tracheotomią uczą się mówić. Leo może być niemy. Zabieg może zniszczyć struny głosowe. To nie wszystko. Chorych na świecie jest zaledwie 200 osób. Chorobami sierocymi nikt się nie interesuje. Postęp medycyny nie obejmie tej choroby. To nie wszystko. Choroba wiążę się z obniżonym progiem bólu i lęku, co prowadzi do poważnych zagrożeń związanych z impulsywnymi zachowaniami.   I jeszcze na dodatek: Leo nigdy nie będzie mógł przebywać bez fachowej opieki, nigdy nie będzie mógł pojechać na obóz, nie będzie nurkować, podróżować, spać pod gołym niebem, jeździć na spływy kajakowe, nie będzie nawet mógł zdrzemnąć się na nudnym wykładzie w szkole (jeżeli w ogóle pójdzie do szkoły), ani w korku w autobusie, ani oglądając przydługi film. W ogóle nigdy nie będzie mógł zasnąć bez opieki. Nie będzie też mógł spożywać alkoholu (ani innych substancji psychoaktywnych), gdyż mogą one spowodować śpiączkę lub śmierć. „Padł na Państwa wyrok. Państwa życie nigdy już nie będzie normalne. Proszę się przygotować, że ktoś z Państwa będzie musiał całkowicie zrezygnować z życia zawodowego i prywatnego, i poświęcić się opiece nad chorym dzieckiem…”      SharePrintEmail 