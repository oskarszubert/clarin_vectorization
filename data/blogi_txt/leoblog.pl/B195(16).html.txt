Nieubłaganie nadchodzi termin kolejnej pHmetrii.   Dojazd na badania to skomplikowne zadanie logistyczne. Potrzebne są dwie dorosłe osoby – jedna jako kierowca, druga jako osoba obsługująca sprzęt, monitorująca oddech, zmieniająca parametry respiratora, odsysająca tracheo itp. W samochodzie Leo, nie wiedzieć czemu, spłyca oddech i wymaga szczególnej uwagi. Leotata jest zapracowany, więc do pomocy przyjeżdża Leodziadek. Z Trójmiasta.   Procedury wykonania pHmetrii są absurdalne. Trzeba się rejestrować na izbie przyjęć, nie opierać się o ladę, tłumaczyć się (?!) z błędu na skierowaniu, żądać, żeby jednak Leo został przyjęty, nie robić min, rejestrować się w hotelu, nocować w hotelu, płacić za hotel, odbierać papiery, zanosić papiery, jeździć z piętra na piętro (z całym ekwipunkiem, opisanym w poprzednich wpisach), odwiedzać kolejne oddziały, znowu się rejestrować (uwaga na ladę!), przechodzić rutynowe badania, i ciągle na coś czekać… Trwa to dobę.   Ostatecznie Leo, na czczo, stawia się pod gabinetem lekarskim, gdzie głodny i przestraszony czeka ponad godzinę na przyjście Pana Doktora. Okazuje się jednak, że badanie nie zostanie wykonane, bo Pan Doktor zapomniał poinformować, że Leo ma odstawić lek.   W związku z tym, cały cyrk zacznie się od początku. W innym terminie. Znowu trzeba będzie zorganizować transport Leosia, rejestrować się na izbie przyjęć, nie opierać się o ladę, tłumaczyć się (?!) z błędu na skierowaniu, żądać, żeby jednak Leo został przyjęty, nie robić min, rejestrować się w hotelu, nocować w hotelu, płacić za hotel, odbierać papiery, zanosić papiery, jeździć z piętra na piętro, odwiedzać kolejne oddziały, znowu się rejestrować (uwaga na ladę!), przechodzić rutynowe badania, i ciągle na coś czekać… Kafka.  M. C. Escher, House of stairs SharePrintEmail 