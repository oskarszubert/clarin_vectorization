Wraz z końcem września Leorodzina zamyka sezon letnich wojaży, podczas których Leo z małego dzidziusia przeobraził się w prawdziwe chłopaczysko; z poobdrapywanymi nogami, zdartymi kolanami, guzem na czole.  Przez ostatnie 3,5 miesiąca był w ciągłej podróży. Towarzyszył rodzicom w wyjazdach zawodowych i rekreacyjnych w sumie pokonał około 5000 km – czyli 1/8 długości równika, lub trasę z Warszawy do Beninu :) Był nad morzem i w górach, nad jeziorem, rzeką, zalewem, w mieście, na wsi, w lesie na plaży. W Beskidach, Tatrach, Pieninach, Krakowie, Zakopanym, Sopocie, na Kaszubach i na Mazurach. W Ińsku, Rańsku i Pcimiu (!) Na festiwalu muzycznym i filmowym, na warsztatach tańca i panelu dyskusyjnym, w ZOO i w ogrodzie botanicznym, na kiermaszu ludowym i weselu afrykańskim, w schronisku górskim i na koncercie chóru. Palił ogniska i grilował, pływał łódką i jeździł na rowerze, zajadał gruszki prosto z drzewa i zbierał grzyby, dotykał świńskie ryje i krowie cycki, brodził w zbożu i śniegu, tarzał się w trawie, jeździł kolejką linową, eksplorował jaskinie i doliny, kąpał się w jeziorze, morzu, strumieniu i kałuży, zdobył wieżę na Wieżycy i Kasprowy Wierch (powiedzmy;), obserwował bociany, jaskółki i kozice górskie, widział zachód słońca i wschód księżyca. I z tymże bagażem doświadczeń zaczyna rok (przed)szkolny. Plan zajęć szykuje się napięty: dwa razy w tygodniu zajęcia z wszesnego wspomagania, dwa razy rehabilitacja, raz logopeda, raz przedszkole muzyczne… SharePrintEmail 