Najbardziej wypielęgnowane i wypieszczone zwierzę świata - pies Leosia. Na imię ma Piesek. Życie Pieska nie jest pieskie. Piesek sypia w czystej pościeli, w Leołóżku (lub Leorodziców łóżku) starannie przykryty kołderką, żeby nie zmarzł. Na śniadanie dostaje ekologiczne musli z mlekiem, obiady jada siedząc przy stole, widelcem – trafiają mu się najlepsze kąski. Jest kąpany, wycierany ręcznikiem, smarowany kremem, masowany. Ma odsysane tracheo, którego nie ma, ssakiem, który jest. Pokazywane mu są obrazki w książkach i zdjęcia na smartfonie. Leo identyfikuje sie z Pieskiem, Leo i Piesek współodczuwają. Proces integracji Leo i Pieska ciągle postępuje. Komunikacja z Leo odbywa się via piesek. - Czy pieskowi jest zimno? Czy Pieskowi się podoba? - Czy piesek jest głodny? Czy pieskowi chce się pić? Jeżeli Piesek potwierdzi (skinieniem głowy), że czegoś chce – dostaje. Resztki trafiają do Leosia. Piesek ma zawsze pierszeństwo. Piesek jest najwierniejszym leotowarzyszem. Wytarł już futrem okoliczne chodniki, tramwaje, podłogi, przychodnie, sklepy. Jest wyliniały, brudny i nie pachnie najładniej, Piesek śmierdzi. Piesek wygląda jak wyjęty psu z gardła! Ale i tak śpi z Leorodziną w łóżku, je ze wspólnej miski a na dobranoc jest całowany w pyszczek. Przez Leorodziców także, bo inaczej nie zaśnie…     SharePrintEmail 