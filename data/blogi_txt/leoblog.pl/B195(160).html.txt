Narodowy Fundusz Zdrowia… refunduje, płaci, pomaga, zabezpiecza, chroni, dba o swoich podopiecznych i cały czas myśli jak ułatwić im życie… Ostatnim spektakularnym osiągnięciem NFZu jest dostarczenie rodzicom pacjentów będących w programie wentylacji domowej, nowej, wspaniałej rozrywki. W wolnych chwilach (których mają aż za dużo!) muszą wypełniać tabelki. Codziennie, a raczej kilka razy dziennie. Skrupulatnie. W pierwszą rubryczkę muszą wpisać datę (DD.MM.RRRR). W drugą – godzinę podłączenia do respiratora. W trzecią – godzinę odłączenia od respiratora. Następnie, w czwartej rubryczce, muszą złożyć czytelny podpis. Imię i nazwisko (albo imię i dwa nazwiska). Ponieważ dziecko podłączane jest do respiratora kilka razy w ciągu doby, datę przepisuje się kilkakrotnie. Kilkakrotnie powinno się również złożyć podpis. CZYTELNY! Oprócz tego, Leorodzice podpisują papiery: po każdej wizycie lekarskiej (raz w tygodniu), pielęgniarskiej (dwa razy w tygodniu), rehabilitacji (dwa razy w tygodniu). Niestety, NFZ nie ma pieniędzy na refundację logopedy, dodatkowych godzin pielęgniarki (w Niemczech pacjentom chorym na CCHS przysługuje pielęgniarka 12 godzin na dobę na każdą noc, w Polsce – 4 godziny… na tydzień) i wielu niezbędnych sprzętów medycznych, ponieważ rosną koszty związane z opłaceniem magazynów makulatury oraz opłacaniem etatów osób sprawdzających poprawność tabelek…  SharePrintEmail 