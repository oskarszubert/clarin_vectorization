Dzieje się to z zaskakującą regularnością: nad niepełnosprawnymi i ich rodzinami zawisają projekty kolejnych ustaw. Zawisają i straszą. Spędzają sen z powiek. Czasem spadają. I miażdżą. Hitem zeszłego roku był plan zabrania możliwości dedykowania 1% podatku konkretnej osobie. Gdyby ustawa weszła, byłaby dla wielu równoznaczna z wyrokiem, bo prawda jest taka, że tysiące ludzi funkcjonuje i utrzymuje się na powierzchni tylko i wyłącznie dzięki zbiórce 1% podatku. Na skutek licznych protestów i petycji, projekt na szczęście wycofano. Za to, wraz z nowym rokiem, weszła inna ustawa – jeszcze lepsza! Dotyczy wentylacji nieinwazyjnej, czyli wentylacji za pomocą respiratora i maski, lub np. stymulatora przepony (w który to, jest plan wyposażyć Leosia). Ustawa redukuje dofinansowanie pacjentów aż o 30%. W rezultacie tracą oni prawo do rehabilitacji, ale za to każdemu choremu przysługuje jedna godzina opieki pielęgniarskiej i jedna domowa wizyta lekarska raz na…(prosimy usiąść, lub chwycić się czegoś mocno)…kwartał!!! Prawda jest taka, że te dwie godziny na kwartał, to może sobie NFZ w dupę wsadzić, bo taka ilość nie jest nikomu do niczego potrzebna. Dodatkowo dla osób z niektórymi schorzeniami (np. z SM, SMA) brak regularnej rehabilitacji równa się przyspieszenie postępowania choroby. Powyższa ustawa może doprowadzić do niemożności leczenia chorych w warunkach domowych, czyli osoby takowe, zamieszkają na stałe w szpitalach, na oddziałach intensywnej terapii. Na jakiś czas zablokują miejsca innym (co będzie w skutkach tragiczne), ale zapewne nie na długo, bo szybko umrą – na sepsę, żółtaczkę gruźlicę i inne tego typu szpitalne przyjemności. Artykuł o ustawie tutaj: http://domsueryder.org.pl/zycie-pacjentow- podlaczonych-do-respiratorow-zagrozone-dlaczego/  Cindy Sherman. Untitled #175. 1987 SharePrintEmail 