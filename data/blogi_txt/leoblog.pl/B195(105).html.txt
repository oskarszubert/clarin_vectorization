Leo eksploruje swoje ciało. Mała rączka wędruje po buzi i raz na jakiś zatrzymuje się pytająco. - To jest oko, Leosiu. Rączka rusza w dalszą drogę. - To drugie oko. - Nos. - Ucho. - Drugie ucho. - Broda. Nagle łapka zbacza ze znanego toru. Kieruje się w dół, na południe, w nieznane… Stop. Uważny wzrok wbija się w mamę. W powietrzu zawisa kolejne, zupełnie nowe pytanie. - To jest tracheo, Leosiu. Rurka tracheotomijna. Chwila namysłu. Paluszki odrywają się od rurki i kierują w strone szyi Leomamy. Rączka rozpościera się w geście „nie ma”. - Tak, Leosiu. Mama nie ma rurki. Skupioną buzię rozjaśnia triumfalny uśmiech. Wiedza została zdobyta, horyzont się poszerzył. Odkrywca może wrócić w znajome rejony dawno opracowanych zestawów pytań i odpowiedzi…  SharePrintEmail 