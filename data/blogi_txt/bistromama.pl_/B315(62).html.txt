Czasami niewiele potrzeba do szczęścia :)  Do dość cierpkiego szczęścia,   bo soku z cytryn do lemon curd nie żałowałam. Przepis będzie wyjątkowo krótki :)    Ach, i jeszcze coś...  Nie wpadłam sama na to, że z ciasta francuskiego można zrobić tort. Kiedy miałam 11 lat mama zabrała mnie ze sobą w sentymentalną podróż na Ukrainę.Bardzo się wtedy bałam, żeby się nie zgubić, żeby na chwilę nie stracić mamy z oczu.  Pamiętam też, jak po męczącej podróży przysypiałam nad talerzem zupy   i jak chwilę później słodko usnęłam w wielkim łóżku pod wielką pierzyną.   I pamiętam tort z ciasta francuskiego, przyniesiony z cukierni. Pierwszy raz wtedy usłyszałam o cieście francuskim.   Był przełożony kremem waniliowym i to jeden z tych smaków z podróży, który pozostał w mojej pamięci na zawsze.              2 opakowania mrożonego ciasta francuskiego 1 słoiczek LEMON CURD wg tego przepisu owoce i cukier puder do dekoracji   Z płatów ciasta francuskiego wycinamy dwa krążki o średnicy 20-22 cm. Ciasto, które nam pozostało delikatnie razem łączymy i z niego wycinamy trzeci krążek.  Krążki układamy na papierze do pieczenia i pieczemy po kolei, każde ok. 10 minut w piekarniku nagrzanym do 200 st.  Ostudzone przekładamy lemon curd, wciskając delikatnie wyrośnięte poduszeczki na cieście do środka. Środek górnego krążka również smarujemy kremem cytrynowym i układamy na nim owoce (jagody, borówkę amerykańską, jeżyny, maliny) i lekko przyprószamy cukrem pudrem. Ciasto najlepsze jest tuż po zrobieniu, gdy krążki francuskie nie zdążą jeszcze przesiąknąć kremem i pozostają kruche.  Smacznego :) 