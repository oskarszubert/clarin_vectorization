Dawno nie jadłam borówki amerykańskiej.Nie będę ukrywać, że wolę je na śniadanie z jogurtem niż w cieście. Ale własny blog zobowiązuje :)) więc jest tarta z kremem waniliowym i rzeczonymi owocami!    Ciasto kruche:  na formę o średnicy 27 cm     2 szklanki mąki (lub inaczej - tyle, ile zabierze ciasto)   1/3 szklanki cukru   10 dag masła   1 jajko   2 łyżki kwaśnej śmietany.    Składniki siekam nożem na tortownicy, następnie zagniatam ciasto i chowam na pół godziny do lodówki. Po tym czasie rozwałkowuję, przenoszę na formę do pieczenia tarty, nakłuwam widelcem i piekę ok. 10 minut w piekarniku nagrzanym do 180 st.    Krem waniliowy:  100 ml mleka 100 ml słodkiej śmietanki (36 %) cukier wanilinowy 5 żółtek 3 łyżki cukru  2 czubate łyżki budyniu waniliowego  Mleko i śmietankę zagotowałam z cukrem wanilinowym i odstawiłam, żeby wystygło. Oczywiście najlepiej jak mamy prawdziwą wanilię, a jak nie to ratujemy się cukrem i budyniem waniliowym :) Żółtka ubijam z cukrem pudrem i do ubitej masy dodaję powoli przestudzone mleko. W części mleka roztrzepuję budyń, tak aby nie powstały grudki i dolewam do masy. Kiedy wszystko ładnie się połączy, wylewam na podpieczony spód ciasta, posypuję połową borówek i piekę ok. 10-15 min. w piekarniku (180 st.) Resztę owoców posypuję już na upieczone ciasto, tuż przed podaniem. 