Ta sałatka pewnie nigdy nie znalazłaby się na blogu, gdyby nie... no właśnie. Ktoś powiedział, że macierzyństwo to wszystko, tylko nie sztywny plan. Nie da się niczego zaplanować na 100 %. Pewnie można sypać przykładami, że mając dzieci nie trzeba z niczego rezygnować, można się spełniać, zwiedzać świat autostopem, wrócić do pracy w 4 tygodnie po porodzie.  Można, pewnie że można.       Można też rano wstać, przygotować wszystko, ubrać się do pracy i dotknąć czoła dziecka. Na termometrze 38,5. W głowie rachunek - co dziś w pracy, co jutro.... co u męża dzisiaj, co jutro. Ja jutro być muszę, powinnam przynajmniej. Mąż nie może. To ja dziś zostanę, jutro poprosimy teściów.     Sałatkę miałam przygotowaną w plastikowym pojemniku do zabrania do pracy. Ale skoro już zostałam w domu, przełożyłam delikatnie jej zawartość do miseczki i uwieczniłam na zdjęciach. Na jutro mam przygotowaną identyczną... odpukuję w niemalowane... mam nadzieję, że rano stanów gorączkowych nie będzie.       składniki: proporcje wg uznania  mix sałat lub sałata lodowa ser z niebieską pleśnią suszona żurawina lub rodzynki  orzeszki ziemne (karmelizowane lub w miodzie)  Sałaty myjemy i suszymy, układamy w miseczce. Ser kroimy lub rozdrabniamy w palcach na mniejsze cząstki. Posypujemy żurawiną i orzeszkami. Delikatnie mieszamy. Sosem polewamy tuż przed podaniem.   sos:  1 łyżeczka musztardy  1 łyżka soku z cytryny 1 łyżeczka miodu 3 łyżki oliwy z oliwek 3 łyżki oleju szczypta soli  W słoiczku mieszamy musztardę z sokiem cytryny i miodem. Pod koniec dodajemy oliwę z oliwek i olej. Całość potrząsamy razem tak długo, aż wszystkie składniki dokładnie się połączą. Smacznego! 