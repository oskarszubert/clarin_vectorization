Wielka pochwała dla Jamiego za umieszczenie tego przepisu w swojej książce "Kulinarne wyprawy Jamiego". Nazwał je "seksownymi" i powiem Wam, że miał rację :) Choć przed pieczeniem, a zwłaszcza podczas ich formowania, nie miałam pojęcia co miał na myśli... tak po ich spróbowaniu zrozumiałam :)     Nie chcę pisać wprost o kulinarnych orgazmach, bo średnio lubię taką retorykę, ale w tym wypadku tak... rozkosz dla podniebienia jest przeogromna. Połączenie jagód, kardamonu i pomarańczy jest absolutnie genialne!        I choć ciężko zapanować nad jagodami, których jest tu całkiem sporo, nad wyciekającym zewsząd sokiem,     to w sezonie warto poświęcić się dla tych drożdżówek choć raz :)      Opis przygotowania czytałam kilka razy. Nie umiałam tego zapamiętać... dlatego przygotowałam małą ściągę z poszczególnych etapów wałkowania, zawijania, zakręcania. Jeśli chcecie uniknąć pobrudzonych jagodami rąk, natrzyjcie je wcześniej oliwą. Ręce, nie jagody :) Tak podpowiedział mi mój mąż, kiedy zaczęłam psioczyć, że rąk po tych jagodach nie domyję przez tydzień. Ponoć tak radził w swoim programie Pascal, zanim zaczął obierać buraczki.      ciasto: 30 g świeżych drożdży lub 7 g suszonych  375 ml ciepłego mleka 1 łyżeczka mielonego kardamonu lub ok. 20 ziaren (wyłuskanych i pokruszonych) 2 jajka szczypta soli 200 g cukru 50 g stopionego masła 800 g mąki (ok. 500 g do ciasta, reszta do podsypywania) nadzienie:   400 g opłukanych i oczyszczonych z listków jagód 75 g cukru 1 pomarańcza    oraz:   15 g masła 75 g brązowego cukru Drożdże rozpuszczamy w ciepłym miejscu w miseczce i odstawiamy na bok. Jajka lekko ubijamy ze szczyptą soli w dużej misce. Dodajemy do nich sproszkowany kardamon, cukier, stopione masło, 500 g mąki i mleko z drożdżami. Dodając kolejne składniki, cały czas mieszamy całość trzepaczką lub drewnianą łyżką, aż uzyskamy gęstą kleistą masę. Dodajemy ok. 200 g pozostałej mąki i zaczynamy wrabiać ciasto rękami. Pozostawiamy je w misce, którą odkładamy w ciepłe miejsce na godzinę lub do momentu, aż ciasto podwoi swoją objętość.      W tym czasie umyte jagody przekładamy do miski, dodajemy cukier i ścieramy skórkę z pomarańczy. Wlewamy sok wyciśnięty z pomarańczy (można z całej lub z połowy) i ugniatamy owoce tłuczkiem do ziemniaków. Powinny puścić sok, ale większa część jagód powinna zachować swój kształt.     Blachę wykładamy papierem do pieczenia, układamy na nim kilka kawałków masła i posypujemy go połową brązowego cukru. Na stolnicę przesypujemy pozostałą mąkę. Delikatnie rozciągamy ciasto, aby było większe od formatu kartki A4. Za pomocą łyżki cedzakowej nakładamy na nie ponad połowę jagód. Podnosimy brzegi ciasta i składamy je do środka, tworząc kopertę. Następnie dalej zwijamy i ściskamy ciasto.    Kroimy ciasto na 8-10 równych części. Każdą z nich rozciągamy jak kiełbaskę, mocno przy okazji przyprószając mąką (sok jest wszędzie!). Następnie zwijamy w dowolny, ale dość ciasny węzeł. Układamy bułeczki na blaszce, pozostawiając między nimi odstęp. W każdej bułeczce robimy palcami małe wgłębienie, wkładamy do niego łyżką trochę pozostałych jagód, polewamy całość sokiem i posypujemy brązowym cukrem (można również startą skórką z pomarańczy). Zostawiamy do wyrośnięcia na ok. 20 minut.    W tym czasie nagrzewamy piekarnik do 180 st. Kiedy bułeczki urosną pieczemy je przez 25-30 minut, aż będą ładnie zarumienione z wierzchu. Pysznie smakują jeszcze ciepłe, ale na drugi dzień też niczego im nie brakowało :)    Smacznego! 