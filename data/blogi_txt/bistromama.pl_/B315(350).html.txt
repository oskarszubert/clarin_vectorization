Dobrych kilka lat temu, jeszcze przed wejściem Polski do UE, pracowałam w UK jako au pair.  Nie mogłam się nadziwić, że jakieś ciasto można piec przed świętami już miesiąc wcześniej. Rodzina, u której pracowałam nie była tradycyjną angielską rodziną, ojciec był urodzonym w Meksyku Szkotem, a matka pochodziła z Trynidadu i Tobago.  Przez jakiś czas myślałam, że przepis na to ciasto pochodzi z Karaibów :) I takiego szukałam też w internecie, w końcu trafiłam na przepis, który zaprowadził mnie z powrotem do Wielkiej Brytanii.To tzw. Christmas Rich Fruit Cake.         To ciasto robiłam w zeszłym roku na święta, o tej porze było już gotowe.   Zdjęcia pochodzą z mojego archiwum z 2010 r.   W tym roku, mimo wielkich chęci, nie zrobiłam tego ciasta,   ze względu na nowe życie, które w sobie noszę.   To ciasto jest zbyt alkoholowe, a z kolei bez alkoholu to nie to samo,   a obawiam się, że uległabym pokusie.... Zrobię angielskie Mince Pie.       A do tego ciasta powrócę w przyszłym roku :)   A Wam serdecznie polecam, bo smak niezapomniany!   Jest mokre, trochę klejące, trochę piernikowe, mocno alkoholowe.    Może nie smakować tylko tym, którzy nie lubią bakalii.   Ciasto należy zrobić co najmniej na 3 tygodnie przed Bożym Narodzeniem.     Składniki na tortownicę o średnicy 27 cm:   600 g sułtanek 230 g rodzynek 110 g koryntek 10 g suszonych wiśni lub żurawiny  100g kandyzowanych skórek cytrusowych 120 ml brandy/whisky,  225 g miękkiego masła 195 g brązowego cukru 1 łyżeczka otartej skórki pomarańczowej 1 łyżeczka otartej skórki cytrynowej 4 duże jajka 2 łyżki marmolady lub powideł  350 g mąki 1 łyżeczka przyprawy korzennej 1/4 łyżeczki cynamonu,  1/4 łyżeczki gałki muszkatołowej Alkohol (brandy, whisky, rum, amaretto) do "podlewania", nie żałowałam     Dzień wcześniej wszystkie bakalie i skórki (pomarańczy i cytryny) wymieszałam w   misce, zalałam alkoholem i odstawiłam do lodówki na noc.  W misie zmiksowałam masło z cukrem, dodając po jednym jajku. Powoli dodawałam wymieszaną mąkę z wszystkimi suchymi składnikami na zmianę z bakaliami namoczonymi w alkoholu i marmoladą. Mieszałam mikserem na wolnych obrotach.  Piekarnik nagrzałam do 160 stopni, ciasto przełożyłam do tortownicy wyłożonej papierem do pieczenia (dno wyłożyłam 3 warstwami) i piekłam blisko 3 godziny, do tzw. "suchego patyczka".   Z wierzchu, mniej więcej w połowie pieczenia, przykryłam papierem, żeby się nie przypaliło.  Po wyjęciu z piekarnika, jak już trochę przestygło, nakłułam w kilku/kilkunastu miejscach patyczkiem i nasączyłam alkoholem (miałam mieszankę brandy, amaretto i rumu)  Gdy wystygło, zawinęłam je w folię aluminiową i wyniosłam na miesiąc do chłodnego pomieszczenia. Podlewałam je alkoholem 1-2 razy w tygodniu, a ciasto idealnie piło :) 