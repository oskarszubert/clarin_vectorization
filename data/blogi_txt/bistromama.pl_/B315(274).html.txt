Przepis na to ciasto znajduje się   chyba w każdym zeszycie z przepisami z lat 80-tych.  Tak jak u mnie.   Jako nastolatka, oprócz prowadzenia zeszytu z piosenkami i "Złotych myśli", uwielbiałam przepisywać od sąsiadek co ciekawsze przepisy. Szkoda, że z tego okresu zachowałam tylko jeden brulion,   ale najważniejsze, że akurat ten, w którym jest przepis na Pleśniaka :)           3 szklanki mąki 3 łyżki cukru pudru 1 masło (200 g) 1 łyżeczka proszku do pieczenia 4 jajka (osobno białka i żółtka) 3/4 szkl. cukru 2 łyżki kakao 4-5 jabłek cynamon   Jabłka myjemy, obieramy i kroimy w kostkę. Prażymy z cynamonem (jeśli kwaśne to z 2-3 łyżkami cukru), aby trochę zmiękły i odstawiamy do wystygnięcia.    Z 2,5 szkl. mąki, miękkiego masła, żółtek, cukru pudru, proszku do pieczenia zagiatamy elastyczne ciasto. Dzielimy je na 3 części:    I - największa  II - średnia, dodajemy do niej kakao i zagniatamy raz jeszcze  III - najmniejsza, dodajemy do niej pozostałą mąkę i zagniatamy. Wszystkie trzy kule ciasta wkładamy na ok. pół godziny do lodówki.  Białka ubijamy na sztywną pianę razem z cukrem.    W formie (u mnie 26 x 21 cm) wyłożonej papierem do pieczenia wykładamy warstwy w kolejności:  - rozwałkowana I część ciasta - masa jabłkowa   - "szczypana" II ciemna część ciasta  - piana z białek  - "szczypana" III najmniejsza część ciasta    Piekłam w temperaturze 170 st. przez godzinę. Wolałam na niższej niż standardowe 180 st., a dłużej,  żeby lepiej upiekło się w środku. Bałam się, żeby środkowa część z kakao nie była surowa. Jak widać, upiekło się idealnie :) 