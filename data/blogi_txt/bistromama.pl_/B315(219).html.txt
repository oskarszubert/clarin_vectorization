Dziś tak po prostu, zwykły obiad.Muszle, tuńczyk, suszone pomidory, czarne oliwki, marynowany czosnek, sos pomidorowy i trochę żółtego sera. Sprzątanie lodówki :)Czy przepis jest w ogóle potrzebny?Tak, bo jak to kiedyś podsumowała mama Tymka:" to mniej więcej tak, jak gdyby stolarz powiedział: cztery deski, osiem gwoździ i biurko gotowe" ;)    15-20 muszli makaronowych (dość dużych) 1 puszka tuńczyka w kawałkach (w oleju) 7 sztuk pomidorów suszonych  12 czarnych oliwek 1 cebula 4-5 ząbków marynowanego czosnku (lub 1 ząbek świeżego) 300 g przecieru pomidorowego (passaty)  100 g startego żółtego sera 2 łyżki masła sól, pieprz, ostra papryka - do smaku    Makaronowe muszle gotujemy w osolonej wodzie o 1-2 minuty krócej niż podaje przepis na opakowaniu. Przecedzamy na durszlaku i odstawiamy na bok.  Cebulę drobno kroimy i podsmażamy na łyżce masła. Dodajemy do niej pokrojone suszone pomidory, pokrojone w plasterki oliwki i ząbki czosnku. Wszystko razem dusimy przez kilka minut. Dodajemy odcedzonego z zalewy tuńczyka, delikatnie mieszamy. Zalewamy całość przecierem pomidorowym i doprowadzamy do wrzenia, zostawiamy na małym ogniu jeszcze przez chwilę. Doprawiamy do smaku solą, pieprzem i ostrą papryką.    Naczynie do zapiekania smarujemy masłem. Ostudzone muszle napełniamy farszem i układamy obok siebie (dwie warstwy). Posypujemy startym żółtym serem i zapiekamy w piekarniku nagrzanym do 180 st. przez ok. 30 minut, aż ser się roztopi i ładnie przyrumieni. Smacznego! 