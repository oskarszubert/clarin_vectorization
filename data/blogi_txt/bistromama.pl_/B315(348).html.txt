Mój osobisty testowy sezon  przedświąteczny uważam za otwarty! Lubię smakołykami cieszyć się przez cały grudzień.     Zawartość tych słoiczków została nazwana przez Nigellę "Najczerwieńszym sosem żurawinowym"     I zgodzę się z nią. Kolor jest piękny, ale to smak tego sosu jest jego największym atutem.    Jeden słoik tej pysznej żurawiny zjedliśmy z serami pleśniowymi. Zawartość drugiego przełożyłam do plastikowego pojemnika i zamroziłam.     Czeka na Święta. Będzie wyśmienitym dodatkiem do mięs.          Przepis pochodzi z książki "Nigella Świątecznie" 340 g świeżej żurawiny 200 g cukru 45 ml wiśniówki 75 ml wody Wszystkie składniki wkładamy do rondla i podgrzewamy, mieszając co jakiś czas drewnianą łyżką, aż owoce zaczną pękać. Zajmie to ok. 10 minut.   Duża zawartość pektyn w żurawinie powoduje, że mieszanina łatwo się zestala po ostygnięciu. Gdy owoce się rozpadną, sos wygląda na bardziej rzadki niż powinien. Pod koniec mieszamy owoce dość energicznie, żeby żurawina popękała i się rozpuściła. Próbujemy czy nie jest zbyt słodki (najprawdopodobniej nie), gdyby jednak był - dodajemy trochę soku z cytryny. Przekładamy do miski, żeby wystygł.  Sos zrobiony wcześniej zmieni się w galaretkę, którą przed podaniem trzeba rozluźnić widelcem.    *     Sos przechowujemy w lodówce ok. tygodnia.  ** Jeśli chcemy zamrozić, sos przygotowujemy do miesiąca wcześniej. Rozmrażamy przez noc w temperaturze pokojowej. Podajemy dobrze wymieszany. 