Człowiek zawsze sobie roboty dołoży, ale czasami warto :) Tak miałam z domową nutellą, do której przymierzałam się od dłuższego czasu, ale zawsze znalazło się coś ważniejszego, pilniejszego i na już. Odkładałam w nieskończoność. Przeczytane przepisy i składniki (stąd i stąd) znałam na pamięć i tak przypadkiem, robiąc zakupy, zapakowałam do koszyka wszystko co było mi potrzebne. Wróciłam do domu i zanim dzieci poszły spać, zdążyłam ukręcić ten krem.      Zastanawiałam się czy nazwać go nutellą. Ze względu jednak na trochę inną strukturę (krem nie jest do końca gładki, orzechy są wyczuwalne) i na lekki miodowy posmak, zostałam przy nazwie "krem czekoladowo-orzechowy". Nie jest tak słodki jak kupiona nutella, ale przeważająca ilość orzechów i czekolady zdecydowanie ją przypomina.    Z podanych proporcji wyszły mi dwa słoiki o pojemności 280 ml. W jednym zostało już niewiele, a drugi zabiorę dziś na Festiwal Zdrowo Odjechany! Więcej o całym wydarzeniu możecie poczytać TUTAJ. Jeśli tylko jesteście z Opola lub okolic, nie macie w planach urodzin cioci, chrześniaka czy zakupów w galerii handlowej, przybywajcie na opolską wyspę Bolko! Blogerzy kulinarni będą na Was czekać w Labie od 13.00, a cały Festiwal rusza już o 9 rano i trwać będzie do późnych godzin wieczornych. Do zobaczenia! składniki:  200 g orzechów laskowych obranych z łupinek 1 puszka mleka skondensowanego słodzonego 200 g czekolady (najlepiej pól na pół mlecznej i gorzkiej) 2-3 łyżki kakao 2-3 łyżki płynnego miodu   Rozgrzewamy patelnię i prażymy na niej orzechy. Kiedy wystygną, przesypujemy je na papierowy ręcznik i pozbawiamy łusek. Orzechu miksujemy blenderem na mączkę.     Mleko, miód i czekoladę roztapiamy na bardzo wolnym ogniu lub w kąpieli wodnej, dodajemy zmiksowane orzechy i przekładamy masę do słoiczków. Odstawiamy do wystygnięcia.    Smacznego! 