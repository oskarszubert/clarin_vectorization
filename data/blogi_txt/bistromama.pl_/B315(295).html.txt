Niektóre przepisy muszą odczekać trochę czasu, zanim pojawią się na blogu. Z niektórych jestem niezadowolona, bo zdjęcie nie takie, bo sam przepis do niczego. O niektórych zwyczajnie zapominam i giną gdzieś w przepastnych procesorowych czeluściach. Niektóre przepisy zapisuję w notesie, na szybko. Czasami zapomnę zapisać tytuł, hasło, cokolwiek i po jakimś czasie czytam, patrzę i nie wiem do końca... bo piszę też skrótami i nie ukrywam, że często mam problemy z odczytaniem własnego charakteru pisma. Bywało też tak, że zdjęcia zrobiłam, przepis miałam w myślach, w planach - post dnia następnego. I tak niejednokrotnie mijało dni kilka, zdjęcia trafiały do archiwum, proporcje wylatywały z głowy, a postu nie było. Do zapomnianego folderu trafiły też te rogaliki. I pewnie nigdy nie doczekałyby się publikacji, gdybym nie znała przepisu na pamięć. Co jak co, ale "ciasto drożdżowe" to moje indiańskie imię. Recytuję z pamięci o 2.30 w nocy i jestem wierna jednemu przepisowi. Temu samemu na spód pod owoce, drożdżówki czy rogaliki. Czasami zamienię jedno jajko na dwa żółtka, innym razem pomieszam w mąkach, czyli dodam np. trochę razowej. Do środka tych rogalków dałam resztki dżemu morelowego (te posypałam makiem) oraz powideł śliwkowych (sezamem na wierzchu). ciasto drożdżowe: na ok. 10-12 rogali  250 ml mleka  40 g świeżych drożdży  100 g cukru  500 g mąki pszennej  80 g miękkiego masła  1 jajko  1 żółtko szczypta soli   oraz: powidła, dżem, nutella  1 białko do posmarowania mak, sezam lub inne ziarna do posypania   Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia.    Do miski przesiewamy mąkę, dodajemy wyrośnięty rozczyn, jajko, żółtko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 - 30 minut do wyrośnięcia. Ciasto rozwałkowujemy na stolnicy tak, aby miało kształt koła. Nacinamy je następnie na 6 trójkątów* (jak na zdjęciu), na każdy trójkąt nakładamy powidła, dżem lub nutellę. Następnie zawijamy każdy trójkąt osobno, zaczynając od spodu w kierunku wierzchołka. Rogale smarujemy rozbełtanym białkiem i posypujemy makiem lub sezamem. Układamy na blaszce wyłożonej papierem i odstawiamy do wyrośnięcia na 10-15 minut. Pieczemy w nagrzanym piekarniku ok. 25-30 min. w temperaturze 180 stopni.    * Jeśli rozwałkowane kolo jest niewielkie, można je naciąć na 4 trójkąty, jeśli większe to na 6, a nawet na 8 części.     Smacznego! 