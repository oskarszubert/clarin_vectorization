To najzwyklejsza pasta jajeczna pod słońcem.   Żeby dodać jej trochę rumieńców, dodałam odrobinę chrzanu.   Z czerstwej bagietki zrobiłam grzanki i ozdobiłam roszponką.   Wszelkie ograniczenia nie są tu mile widziane, natomiast ulubione dodatki jak najbardziej. Wystarczy dodać szczypiorek, szynkę, awokado, suszone pomidory...    Codziennie jemy z Frankiem drugie śniadanie.   Cenię te chwile bardzo i sama do siebie się uśmiecham  podczas tego naszego biesiadowania.   Z przeszkodami mniejszymi lub większymi,   mniej więcej o tej samej porze, dla siebie parzę herbatę z cytryną,   robię jakieś kanapeczki, mniej lub bardziej wymyślne.   W zależności od stanu zaopatrzenia lodówki i nastroju syna.    Dla Franka najczęściej przygotowuję wagoniki z chleba i szynki.   Rozkosznie wkłada je do buzi swoimi pulchnymi łapkami :)        4 jajka 1 łyżeczka majonezu 1 łyżeczka ostrego chrzanu sól gruboziarnista pieprz świeżo zmielony   Jajka wkładamy do zimnej wody, doprowadzamy do wrzenia i gotujemy na twardo (6-7 minut). Następnie hartujemy zimną wodą i odstawiamy do całkowitego wystygnięcia. Obieramy ze skorupek i kroimy w kostkę grubszą lub całkiem drobną, w zależności od tego, jak pokrojone jajka w paście lubimy bardziej. Dodajemy majonez, chrzan, doprawiamy do smaku solą i pieprzem. Podajemy najlepiej ze świeżym pieczywem lub z grzankami. Idealnie do jajecznej pasty pasuje rzeżucha, roszponka, zielona sałata maślana.     Smacznego! 