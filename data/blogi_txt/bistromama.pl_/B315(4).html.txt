Summer pudding to wariacja na temat tradycyjnego angielskiego puddingu bożonarodzeniowego. Do tego drugiego przymierzam się od lat,  ale ciągle przeraża mnie czas, który należy poświęcić na jego przygotowanie. Summer pudding w przeciwieństwie do zimowej wersji, przygotowuje się bardzo szybko.  Odczekać jedynie należy kilkanaście godzin, zanim będzie nam dane go spróbować. Owoce, które podgrzewamy przez kilka minut pachną nieziemsko. Ciężko się oprzeć, żeby łyżką większości nie zjeść prosto z rondelka. Do przygotowania tego puddingu nadają się wszystkie letnie owoce, czerwone i granatowe, jednym słowem "berries" :) Idealnie pasują tutaj porzeczki, maliny, truskawki, jagody, jeżyny, agrest. Przy doborze owoców i ich proporcji kierujmy się tylko i wyłącznie tym, co najbardziej lubi nasze podniebienie :) składniki:    ok. 1 kg mieszanych sezonowych owoców, z przewagą czerwonych 2-3 łyżki wody 2-3 łyżki cukru (w zależności od tego, jakich owoców użyjemy i jak mocno będą dojrzałe) ok. 10 kromek pszennego chleba tostowego szklana miska, ew. ceramiczna donica Owoce myjemy, oczyszczamy i umieszczamy w rondlu. Dodajemy 2-3 łyżki wody i podgrzewamy na małym ogniu przez kilka (lub kilkanaście minut) aż owoce puszczą sok. Próbujemy i w razie potrzeby dodajemy trochę cukru. Odstawiamy do wystygnięcia. Ostrym nożem odcinamy skórki z chleba, a każdą kromkę przecinamy na pół. W jednej kromce skórki odcinamy tak, aby powstał z miąższu okrągły kształt. Tę kromkę dajemy na dno miski, a pozostałymi wykładamy boki miski lub donicy w taki sposób, aby lekko na siebie zachodziły. Kiedy cała miska jest już wyłożona chlebem, nakładamy do środka wszystkie owoce (owoce powinny zrównać się z chlebem). Sok, który został po owocach, wylewamy delikatnie na owoce i chleb. Pozostały chleb układamy na górze tak, aby zakryć wszystkie szpary. Dociskamy z wierzchu talerzykiem i odkładamy na całą dobę do lodówki. Jeśli chleb miejscami pozostaje biały, to przez dobę będzie miał wystarczająco dużo czasu, żeby całkowicie wsiąknąć sok.     Na drugi dzień delikatnie podważamy boki puddingu. Na misce układamy większy talerz i jednym sprawnym ruchem odwracamy ją do góry nogami. Możemy ozdobić owocami, których użyliśmy do przygotowania deseru. Idealnie do niego pasuje bita śmietana lub gałka lodów waniliowych.     Smacznego! 