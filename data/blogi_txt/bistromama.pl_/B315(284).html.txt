Na słodkie "do widzenia" najlepszym owocom na świecie :) Buchty, czyli kluski na parze w ich towarzystwie. W tym roku robiłam tylko raz,ale już kilka razy Hania pytała mnie kiedy znowu będą. Będą, będą :) Przecież zaczynamy sezon jagodowy, a później grzybowy. Kluski na parze można jeść nie tylko na słodko. Do ciasta dodałam mąkę pełnoziarnistą. W cieście drożdżowym sprawdza się bardzo dobrze. Jeśli takiej akurat nie macie w kuchennej szafce, użyjcie tylko pszennej.     100 ml mleka 20 g świeżych drożdży 1/2 łyżeczki cukru 150 g mąki pszennej 100 g mąki pszennej pełnoziarnistej  1 jajko 1 szczypta soli   Z mleka, drożdży, cukru oraz niewielkiej ilości mąki  robimy rozczyn i odstawiamy na kilkanaście minut w cieple miejsce. Do miski lub na stolnicę wysypujemy obie mąki (możemy użyć tylko pszennej), wbijamy jajko i dodajemy rozczyn oraz szczyptę soli. Wyrabiamy ciasto ręką tak długo, aż będzie odrywać się od brzegów miski. Odstawiamy miskę z ciastem (przykrytą ściereczką) do wyrośnięcia na ok. 30-40 minut.     Po tym czasie, urywamy niewielkie ilości ciasta (trochę mniejsze od piłek tenisowych, one sporo urosną) i formujemy z nich w miarę kształtne kule. Gdy buchty zaczną rosnąć, gotujemy je na parze w specjalnym naczyniu lub układając je na płóciennej ściereczce zawiązanej na garnku z wrzącą wodą. Kluski układamy tak, aby było między nimi kilka centymetrów przerwy. Nakrywamy przykrywką lub metalową miską i gotujemy na parze ok. 10-15 minut (w zależności od wielkości klusek).     Podajemy z sosem z sezonowych owoców, z dodatkiem niewielkiej ilości śmietany lub bez.     Smacznego! 