Czyż nie jest tak, że z roku na rok coraz bardziej narzekamy na pogodę? Mamy albo deszczowe lato albo tropiki, do których nie jesteśmy przyzwyczajeni. Zanika wiosna, bo ledwo ustąpiły mrozy, już po kilku dniach mamy temperaturę + 20 stopni. Ten tydzień zapowiada się wyjątkowo gorąco. Na pewno w tym czasie nie odpalę piekarnika, a z płyty będę korzystać wyjątkowo rzadko. Nie wiem jeszcze co będziemy jeść na obiad, ale na pewno będzie to coś, co nie zaangażuje zbyt dużo energii, mojej i tej z kontaktów ;) Nie pamiętam też, żebym na taką skalę produkowała domowe lody. Rodzina się o nie upomina, więc tu akurat energii nie szczędzę. Niedawno zjedliśmy lody malinowo-ciasteczkowe. Dodatek ciasteczek podpatrzony oczywiście w lodziarni. Były pyszne i zniknęły bardzo szybko :) Wczoraj ruszyła kolejna produkcja, ale o tym następnym razem. Coś czuję, że ten tydzień będzie pod znakiem domowych lodów na blogu.    A komu upały nie straszne i kto nie ma do nas daleko... może znajdzie chwilę, żeby odwiedzić uroczą kawiarnię Cafe   Wine w Opolu. Opolscy Blogerzy, i nie tylko zapraszają na bardzo Francuski Piknik Rodzinny. Będą francuskie rarytasy, pan z akordeonem, mimowie, baletnice, malowanie obrazów... i oczywiście coś dla dzieci. Warsztaty z ciastem francuskim w roli głównej od 17.30 :0 Zapraszamy! składniki:  400 g mleka skondensowanego niesłodzonego 300 g śmietany kremówki (36 %) 3-4 łyżki cukru pudru 400 g malin 5 ciasteczek zbożowych    Maliny miksujemy za pomocą blendera przez kilkanaście sekund. Na misce lub innym naczyniu ustawiamy sitko i przekładamy zmiksowane maliny. Przecieramy przez sitko, aby oddzielić pestki od musu.     Mleko skondensowane przelewamy do miski i ubijamy mikserem, aż uzyskamy puszystą pianę. W osobnej misce ubijamy kremówkę, pod koniec ubijania dodajemy cukier puder. Pianę z mleka skondensowanego i ubitą śmietanę łączymy, dodajemy połowę musu malinowego oraz ponad połowę skruszonych ciasteczek. Delikatnie mieszamy masę szpatułką. Całość przekładamy do plastikowego pojemnika i na wierzch cienką strużką wylewamy pozostałą część malinowego musu i kruszymy pozostałe ciastka. Możemy lekko przemieszać łyżką. Wstawiamy do zamrażarki na kilkanaście godzin. Przed podaniem pojemnik wyciągamy i odstawiamy na 15-20 minut.     Smacznego! 