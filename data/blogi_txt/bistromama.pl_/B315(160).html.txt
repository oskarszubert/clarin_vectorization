Bardzo lubię ciasto drożdżowe z wytrawnym nadzieniem. Drożdżowe pierogi, kulebiaki, kulebiaczki. Z grzybami, kapustą, z kaszą. Tym razem z dodatkiem QUINOA, czyli komosy ryżowej. Warto próbować z nowymi składnikami. Kulebiak był pyszny!    W większości kulebiak inspirowany jest tym przepisem. W oryginale pochodzi z książki Marii Dislowej z 1930 r. Proporcje na dwa kulebiaki.   Ciasto:   250 ml mleka  500 g mąki  30 g drożdży świeżych  10 g cukru  3 żółtka  60 gram masła    Z drożdży, niewielkiej ilości mleka (1/3 szklanki) i łyżeczki cukru robimy rozczyn, odstawiamy na  15 minut do wyrośnięcia. Mleko doprowadzamy do wrzenia i od razu zalewamy nim mąkę i mieszamy drewnianą łyżką lub mikserem. Kiedy masa przestygnie i jest ciepła (nie gorąca!), dodajemy pozostałe składniki i rozczyn. Ciasto dobrze wyrabiamy. Przykrywamy serwetką i odstawiamy do wyrośnięcia na ok. 30 minut.    Farsz:   100 g komosy ryżowej (quinoa) 300 g pieczarek  duża cebula  sól, pieprz, gałka muszkatołowa  3 łyżki masła do smażenia    Komosę ryżową gotujemy wg przepisu na torebce (u mnie: mniej więcej 1,5 szklanki wody, czas gotowania ok. 20 minut). Pieczarki i cebulę kroimy i dusimy na maśle. Doprawiamy do smaku i mieszamy z komosą.      Wyrośnięte ciasto przekładamy na stolnicę i dzielmy na dwie części. Każdą rozwałkowujemy na prostokąt o grubości ok. 0,5 cm. Na każdym rozkładamy tyle samo farszu i zwijamy jak roladę. "Zakończeniem" odwracamy kulebiak do dołu.   Przekładamy na blachę wyłożoną papierem i odkładamy do wyrośnięcia na ok. 20 minut.   Piekarnik nagrzewamy do temperatury 200 st C. Wkładamy blachę z kulebiakami i zmniejszamy do 180 st. Pieczemy ok. 45 minut.   Smacznego! 