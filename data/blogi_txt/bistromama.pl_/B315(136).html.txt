Dwa lata temu, kiedy zbliżała się Wielkanoc, o blogowaniu nawet nie myślałam,  choć swój pierwszy post zamieściłam miesiąc po świętach - w maju.  W zeszłym roku Wielkanoc spędziliśmy przy cieście marchewkowym i chudej szynce. Franek miał wtedy ledwie dwa tygodnie i przechodził swój pierwszy katar, taki prezent przyniesiony przez siostrę z przedszkola...  W tym roku za to mam zamiar celebrować  te piękne i wiosenne święta pełną parą. Mało tego.  Zaczynam już teraz próby generalne :)  Na pierwszy występ zapraszam drożdżową babę parzoną. Na bazie starego rodzinnego przepisu,  z ulubionymi dodatkami - kardamonem i żurawiną!        500 g mąki 200 g cukru 150 g masła 2 jajka 4 żółtka 360 ml mleka 40 g drożdży 2 płaskie łyżeczki zmielonego kardamonu 50 g suszonej żurawiny    Połowę mąki zaparzamy wrzącym mlekiem, wsypujemy cukier i rozcieramy na gładką masę. Gdy przestygnie, dodajemy roztarte w palcach drożdże i mieszamy do momentu, aż się rozpuszczą. Pozostawiamy rozczyn do wyrośnięcia na ok.15 minut. Po tym czasie dodajemy żółtka, jajka, resztę mąki i kardamon. Dobrze wyrabiamy i wlewamy letnie roztopione masło. Dokładnie wyrabiamy ciasto i na końcu dodajemy żurawinę, odstawiamy do wyrośnięcia na ok. 20 minut. Po tym czasie przekładamy je do formy na babkę z kominkiem, którą wcześniej smarujemy masłem i obsypujemy w środku mąką krupczatką lub bułką tartą. Gdy ciasto w formie podrośnie, wstawiamy do piekarnika nagrzanego do 180 stopni i pieczemy ok. 60 minut. Upieczoną babkę kładziemy na kratce do pieczenia, co jakiś czas obracając, aby równo stygła. Z formy wyjmujemy jeszcze letnią. Gdy całkowicie wystygnie, dekorujemy lukrem.  lukier:   1 białko 1-1,5 szklanki cukru pudru sok z połowy cytryny   Białko ucieramy z cukrem pudrem i sokiem z cytryny. Gdy lukier jest zbyt gęsty, dodajemy odrobinę wody lub soku z cytryny, gdy zbyt rzadki - więcej cukru pudru.                     ROZWIĄZANIE MINI KONKURSU     Książka wędruje do Karoliny   za Lipową Dolinę w Kazimierzu.  To jest TO ♥     Karolino, proszę o kontakt :) I dziękuję wszystkim za udział! 