Jeśli kiedykolwiek znajdziecie się w sytuacji podobnej jak ja w poniedziałek, upieczcie ten tort! Nie wymaga pracy, większego wysiłku, nie jest czasochłonny i ratuje honor synowej przed teściową ;)  Budząc się porankiem, miałam jakieś plany w głowie....  i nagle olśnienie. Teściowie dziś przychodzą!  Oni zawsze przychodzą w dniu urodzin, imienin, rocznic wszelakich. Pamiętają o wszystkich i o święcie każdego,     i za to bardzo ich szanuję :)         Kupić ciasto? Nie no... nie na własne urodziny... Lodówka? Masło, jajka, dwie kremówki. Jest dżem, nie ma malin. Franka na ręce i pędem do warzywniaka. Pan mówi, że dziś malin nie było. Uuu. Nie chcę truskawek. Ma być z malinami. Telefon do męża. Po pracy wracaj do domu z malinami. Wrócił. Z malinami :)        ciasto: na tortownicę o średnicy 21 cm przepis pochodzi z pierwszego numeru"Dekoracji Ciast"  200 g cukru 200 g miękkiego masła 4 średnie jajka 200 g mąki pszennej 2 płaskie łyżeczki proszku do pieczenia szczypta soli 2 łyżki mleka   Masło ucieramy z cukrem za pomocą miksera, aż uzyskamy jasną i puszystą masę. Dodajemy po jednym jajku, nie przerywając miksowania. Mąkę przesiewamy razem z proszkiem do pieczenia i powoli dodajemy do masy, miksując mikserem na najniższych obrotach lub mieszając łopatką. Na końcu dodajemy dwie łyżki mleka. Masę możemy podzielić na dwie części i osobno upiec dwa placki lub po upiec całość w tortownicy i po upieczeniu przekroić.     Dno tortownicy wykładamy papierem do pieczenia, przekładamy ciasto i pieczemy w piekarniku nagrzanym do 180 st. przez ok. 30-35 minut. Pod koniec pieczenia sprawdzamy patyczkiem czy w środku nie jest surowe. Odstawiamy do wystygnięcia. Dopiero całkowicie zimne przekrawamy na pół. krem:  400 ml śmietany kremówki 2-3 łyżki cukru pudru ew. 1 łyżeczka żelatyny    Śmietanę kremówkę ubijamy przez kilka minut, aż będzie sztywna. Pod koniec ubijania dodajemy cukier puder i jeszcze chwilę ubijamy. Jeśli ciasto ma być podawane nie tylko zaraz po przygotowaniu, a na przykład na drugi dzień, do śmietany polecam dodać jedną łyżeczkę żelatyny rozpuszczonej w minimalnej ilości wody.     oraz:  4-5 łyżek dżemu malinowego ok. 150 g świeżych malin   Przekrojone ciasto przekładamy połową bitej śmietany i dżemem malinowym. Na wierzch wykładamy pozostałą część bitej śmietany. Tuż przed podaniem dekorujemy malinami.     Smacznego! 