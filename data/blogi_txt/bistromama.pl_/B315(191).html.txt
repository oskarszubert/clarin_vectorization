Być może niektórzy otworzą szeroko oczy,   kiedy przeczytają to, co za chwilę napiszę ;)     W moim rodzinnym domu   nie było tradycji pieczenia mazurków na Wielkanoc.   Nie było tradycji pieczenia mazurków w ogóle.   Były drożdżowe baby, babeczki, paschy i serniki.   Ale nie mazurki.    Teraz więc nadrabiam :) Ten mazurek łączy w sobie smak słodki i słony.   Figi idealnie komponują się z orzeszkami,   czekoladą i masą z mascarpone. Pewnie nie każdy lubi połączenie   słono-słodkich składników w cieście...  ale zaręczam,  że nie tylko zwolennicy masła orzechowego będą zachwyceni :)            Inspiracja: Moje Wypieki  ciasto kruche:    300 g mąki pszennej 160 g zimnego masła 40 g cukru  1 żółtko 1 łyżka śmietany    Z podanych składników zagniatamy ciasto, formujemy kulę i odstawiamy na co najmniej 30 minut do lodówki (owinięte folią spożywczą). Po tym czasie ciasto szybko rozwałkowujemy i przekładamy na blaszkę, nakłuwamy widelcem i pieczemy ok. 20 minut w temperaturze 180 stopni. Odstawiamy do wystygnięcia.  krem:   100 g masła orzechowego 120 g serka mascarpone 60 g białej czekolady 1 łyżeczka nutelli       Białą czekoladę topimy w kąpieli wodnej lub w mikrofalówce na niskiej mocy. Do jeszcze ciepłej dodajemy masło orzechowe, nutellę, a na końcu mascarpone. Mieszamy szpatułką (lub miksujemy) do połączenia składników. Krem wykładamy na wystudzone kruche ciasto.  do ozdobienia:   5-6 suszonych fig 1 filiżanka orzeszków ziemnych, najlepiej solonych 50 g nutelli lub czekolady mlecznej 50 g czekolady gorzkiej Figi kroimy w paski, a orzeszki siekamy nożem. Układamy figi na cieście, posypujemy orzeszkami i polewamy roztopioną czekoladą (razem) mleczną i gorzką.  Smacznego! 