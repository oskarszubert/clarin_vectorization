Przepis z zeszytu mojej mamy.  Robiłyśmy te ciastka na święta. Pomysł, aby przekładać je dżemem był mój :) Miałam jakieś 13-14 lat i wtedy te ciastka nie doczekały świąt :)    Tym razem zrobiłam je dla mojej córki do przedszkola.   Okazja nie byle jaka - pasowanie na przedszkolaka :)    Ciastka półfrancuskie nie są idealne do takich przekładańców,   ponieważ w trakcie pieczenia dość nierówno rosną (robią się brzuszki),   ale w smaku nic im nie dorówna, więc to, że nie są jak od linijki, można im naprawdę wybaczyć.     Ciastka robię zawsze z podwójnej porcji.         pojedyncza porcja:  1 kostka masła  1/2 szkl. kwaśnej śmietany szczypta soli 2 żółtka mąki ok. 40 dag (a najlepiej wg mojej ulubionej zasady; "ile zabierze ciasto") Mąkę posiekałam z masłem, dodałam żółtka, śmietanę, szczyptę soli i zagniotłam ciasto. Wałkowałam do grubości ok. 1 cm, a następnie składalam na kwadrat wielkości 10 cm x 10 cm. Powtórzyłam mniej więcej 10 razy, a następnie ciasto uformowane w kulkę odłożyłam na 3 godziny do lodówki.  dodatkowo:  białko cukier  ew. cukier waniliowy dżem truskawkowy, morelowy lub marmolada wieloowocowa cukier puder  Z części ciasta zrobiłam ciastka "maczane w cukrze". Najpierw wycięte foremką ciastko moczyłam w białku, a nastepnie w cukrze (może być wymieszany z waniliowym). Piekłam je ok. 12 min. w temp. 190 st. Te ciastka są na ostatnim zdjęciu.   Z drugiej części ciasta wycinałam kieliszkiem kółeczka (cieńsze niż ciastka maczane w cukrze), w połowie kóleczek zrobiłam dziurki (kółka lub serduszka) i piekłam osobno: bez dziurek ok. 10 min. w temp. 190-200 st., a z dziurkami ok. 8 min.   Przełożyłam część dżemem truskawowym, a część morelowym. 