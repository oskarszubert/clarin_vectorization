Tak to już jest, że każde święta to wspomnienia. Z dzieciństwa przede wszystkim. Cenne tym bardziej, że pozostają już tylko schowane głęboko w sercu, bo brakuje wokół tych osób, z którymi można te same wspomnienia pielęgnować.  A czasami bardzo chciałabym zadać pytanie, poradzić się...  Pamiętam paschę z koszyczka... Słoną. Nie wiem czy to była pascha, choć taką nazwę zapamiętałam. Twaróg lekko słony, posmarowany żółtkiem i zapieczony w piekarniku. Czy ktoś jeszcze kojarzy coś takiego? Paschy, które poznałam później, wyglądają i smakują zupełnie inaczej... Skoro tyle się dla mnie w tym temacie zmieniło, idę o krok dalej. I do współczesnej paschy dosypuję trochę japońskiej zielonej herbaty :)     500 g tłustego twarogu 100 g  masła 4 żółtka 125 ml śmietany kremówki 140 g cukru pudru 2-3 łyżeczki zielonej japońskiej herbaty w proszku (Matcha)   dodatkowo: dwie doniczki o pojemności mniej więcej 250-280 ml gaza   Ser mielimy dwukrotnie. Żółtka ucieramy z cukrem pudrem na puszystą masę. Nie przerywając ucierania, powoli dolewamy śmietanę. Masę przekładamy do garnka i ustawiamy na bardzo wolnym ogniu. Całość podgrzewamy, cały czas mieszając aż masa zgęstnieje. Do lekko przestudzonej masy dodajemy masło, a na końcu zmielony ser i zieloną herbatę. Dokładnie mieszamy.    Namoczoną w wodzie gazą wykładamy doniczki (do wyłożenia można też użyć folii spożywczej). Do tak przygotowanych doniczek przekładamy masę, przykrywamy gazą lub folią. Na doniczkach ustawiamy małe talerzyki i dociążamy z góry czymś w miarę ciężkim.  Odstawiamy w chłodne miejsce na co najmniej kilka, a najlepiej kilkanaście godzin.  Po tym czasie delikatnie wyjmujemy paschę na talerz i dowolnie dekorujemy.    Smacznego! 