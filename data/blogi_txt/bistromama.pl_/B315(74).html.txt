O właściwościach leczniczych imbiru każdy z Was pewnie słyszał. Jest doskonałym antyseptykiem. Poza właściwościami mającymi dobroczynny wpływ na trawienie, łagodzi mdłości i dolegliwości żołądkowe, leczy również przeziębienia i ma działanie rozgrzewające. Pamiętajmy o tym zwłaszcza teraz, kiedy szaleje kolejny wirus i przychodnie pękają w szwach.    Sok z imbiru pierwszy raz zrobiłam we wrześniu ubiegłego roku. Zainspirował mnie przepis z książki "Smakowite prezenty". Kilka małych butelek rozdałam znajomym i wiem, że ten sok wzbudził zachwyt. Sok można pić sam, ale jest bardzo pikantny. Mi najbardziej smakuje w gorącej herbacie z łyżką miodu lub ze świeżo wyciśniętym sokiem z pomarańczy.     I rzecz jeszcze jedna. Jeśli kupujecie świeży imbir, zwróćcie uwagę na kraj jego pochodzenia. Wbrew pozorom nie powinien pochodzić z Chin. Najlepiej gdy importowany jest z Indii. Wiem to od pani Ewy z opolskiego Cytruska. Kto zna ją i jej stoisko, nie będzie miał wątpliwości, że ma rację :)         5 szklanek wody 2 cytryny 160 g świeżego imbiru 80 g cukru trzcinowego gałązka świeżej mięty   Korzeń imbiru obieramy ze skórki, drobno kroimy i miksujemy na najwyższych obrotach ze szklanką wody. Doprowadzamy do wrzenia 1 litr wody razem z cukrem i sokiem z cytryn. Zdejmujemy z ognia, dodajemy powstały krem imbirowy i gałązkę mięty. Zostawiamy do naciągnięcia w garnku pod przykryciem na ok. 2 godziny  (im dłużej, tym bardziej pikantny smak). Przecedzamy sok, wlewamy do butelek i zostawiamy do całkowitego wystygnięcia.  Smacznego! 