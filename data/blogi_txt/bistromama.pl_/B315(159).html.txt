Nie wiem czy tak bezkarnie mogę używać nazwy znanego wszystkim soczku ;) Poza tym nawet nie wiem czy chcę, bo jak stwierdziła mama Tymka - smakuje bardziej jak BoboFrut. Jednak innej nazwy wymyślić nie potrafię,  niech pozostanie więc Kubusiem :)  Jego przygotowanie zajmuje ok. 30 minut.  Nie ukrywam, posiadam magiczny sprzęt na literkę "T",  który nie dość, że miksuje wszystko w mig, to  ma jeszcze jedną fantastyczną funkcję. Funkcję gotowania.  Bez tego sprzętu zrobienie tego soczku też jest możliwe. Wymaga tylko trochę więcej cierpliwości, ciut więcej czasu, a po przygotowaniu trzeba umyć jeden garnek więcej.       Poniższe proporcje są przykładowe i można dowolnie dobierać i dodawać owoce. Jeśli dziecko jest uczulone na cytrusy, można je z powodzeniem pominąć. W sezonie, który już niebawem, można dodać truskawki czy brzoskwinie. Podobnie z ilością wody. Jeśli damy mniej soku z pomarańczy, resztę uzupełnijmy wodą tak, aby w sumie wyszło ok. 800 ml płynu. W przepisie podane zostało, że  sok można dosłodzić cukrem wg uznania. Zamiast cukru dolewam ok. 50 ml soku z malin. Przepis pochodzi z książki  "Radość gotowania"    2 średnie marchewki (200 g) 3 jabłka (350 g) 1 banan (100 g) sok wyciśnięty z 3 pomarańczy (ok. 200 ml) sok wyciśnięty z 1/2 cytryny 50 ml soku malinowego (lub syropu, ew. cukier do smaku)  ok. 500 - 600 ml wody     Marchewkę myjemy, obieramy i ścieramy na tarce o grubych oczkach. Przekładamy do garnka, zalewamy 250 ml wody, doprowadzamy do wrzenia i gotujemy przez 10 minut.     Następnie przekładamy marchewkę do blendera, dodajemy obrane i pokrojone w ćwiartki jabłka, banana, sok z pomarańczy i cytryny. Miksujemy wszystko przez ok. 2 minuty na najwyższych obrotach (najlepiej z funkcją turbo).     Powstały mus przelewamy do garnka, dodajemy pozostałą wodę, doprowadzamy do wrzenia i gotujemy przez 10 minut na wolnym ogniu, od czasu do czasu mieszając. Po tym czasie usuwamy powstałą na powierzchni pianę, a gorący sok przelewamy do dzbanka i pozostawiamy do wystygnięcia. Przygotowanie dla T-mixujących:   Do naczynia miksującego wkładamy marchewkę, rozdrabniamy 10 s/ obr. 5. Kopystką zgarniamy rozdrobnioną marchew ze ścianek na dno naczynia miksującego. Dolewamy 300 g wody (lub sok z pomarańczy i wodę), gotujemy 8 min/Varoma/obr. 1.  Dodajemy pozostałe składniki, miksujemy przy nałożonej miarce 1 min 30 s./ stopniowo zwiększając obroty od 1 do 10. Dodajemy pozostałą wodę, gotujemy 10 min./100 st./obr.2 Usuwamy powstałą na wierzchu pianę, rozlewamy sok do butelek, zakręcamy.     Smacznego! Soczek można również zapasteryzować.  Przydatne będą buteleczki po Kubusiach, BoboFrutach itp. Zachowałam buteleczki z nakrętkami po ubiegłorocznych urodzinach Oli. Specjalnie na tę okazję kupowałam Frugo Life, bo kształt buteleczek odpowiadał mi najbardziej :) Od tamtej pory wykorzystywałam je niejednokrotnie i muszę przyznać, że zakrętki mają nie do zdarcia.  Gorący sok przelewamy do buteleczek i od razu mocno zakręcamy. Powinniśmy usłyszeć charakterystyczny dźwięk zasysania powietrza.    A wszystkich, którzy czekają na Bistro Malucha pragnę zapewnić, że będzie! Właściwie po części już jest, co widać po lewej :) To projekt, który wymaga nie tylko mojego zaangażowania i mam wielką nadzieję, że nie będziecie rozczarowani!   Soczek Kubuś też tam będzie :) 