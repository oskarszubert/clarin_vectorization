Do kaczki przymierzałam się dość długo.   Kaczka to moja trauma z dzieciństwa ;)  Było jej zwyczajnie za dużo...   Często był rosół z kaczki, piersi z kaczki,  kaczka faszerowana (tu akurat traumy brak),  kaczka z jabłkami i mielone z kaczki...   Moja mama po prostu wolała kaczki od innego drobiu.    Wracam więc do kaczki po wielu, wielu latach...    Szukałam przepisu, który przekona mnie na 100 %.  I znalazłam u Asi z Kwestii Smaku. Kaczka przede wszystkim ma marynatę, której smak bardzo mi odpowiada, ale też sposób jej pieczenia bardzo mnie zainteresował.  Piersi kaczki, po wcześniejszym mocnym opieczeniu, lądują w piekarniku nagrzanym ledwie do 90 stopni, na niemal dwie godziny.   Podałam z kluseczkami i domowymi buraczkami na ciepło.     Przepis pochodzi z Kwestii Smaku, (moje uwagi, o ile to nie za duże słowo, zostały zapisane kursywą w nawiasach)  składniki na 2 porcje:  2 pojedyncze piersi kaczki 10 czerwonych winogron (opcjonalnie, jeśli będą potrzebne do skomponowania dania, pominęłam)  marynata:  2 łyżki ciemnego sosu sojowego 2 łyżki miodu 1 łyżka brązowego cukru 2 łyżki octu ryżowego lub winnego (dałam winny) 2 łyżki żurawiny ze słoiczka 1/2 łyżeczki świeżo zmielonego czarnego pieprzu 4 łyżki czerwonego porto lub wiśniówki (dałam wiśniówkę)      Do rondelka wkładamy składniki marynaty: sos sojowy, miód, cukier, ocet winny, żurawinę, pieprz, wiśniówkę. Mieszamy i doprowadzamy do wrzenia. Gotujemy na mniejszym ogniu przez około 1 - 2 minuty aż marynata trochę zgęstnieje. Dokładnie studzimy.     Piersi osuszamy papierowym ręcznikiem. Skórkę nacinamy nożem w "kratkę". Kaczkę wkładamy do woreczka na mrożonki, wlewamy marynatę i szczelnie zamykamy. Chwilę powygniatamy, rozprowadzając równomiernie marynatę po mięsie. Wstawiamy do lodówki na minimum noc lub najlepiej dobę. W międzyczasie można 2 - 3 razy mięso "przemieszać".      Piekarnik nagrzewamy do 90 stopni C. Piersi wyjmujemy z marynaty (marynatę zachowujemy), oczyszczamy je najpierw przy pomocy łyżki, później dodatkowo osuszamy ręcznikiem papierowym (aby nie pryskały podczas smażenia). Dobrze rozgrzewamy patelnię i kładziemy piersi skórką do dołu, smażymy przez około 3 - 4 minuty aż skórka będzie zrumieniona i podtopiona (uwaga: jeśli chcemy podawać piersi ze skórką, wówczas musimy ją lepiej, dłużej wysmażyć). Następnie przekładamy mięso na drugą stronę i smażymy przez 2 minuty. Piersi zdejmujemy z patelni i przekładamy do niedużej blaszki do pieczenia (użyłam naczynia do zapiekania) skórką do góry. Do blaszki wlewamy 1/2 cm wody a mięso polewamy 2 łyżkami marynaty. Wstawiamy do piekarnika i pieczemy przez 90-120 minut w zależności od preferencji co do stopnia wypieczenia, przy 90 minutach mięso będzie jeszcze różowe w środku (piekłam 120 minut i wg mnie ten czas był idealny). W połowie czasu przewracamy piersi na drugą stronę i dodajemy przekrojone na połówki winogrona (zrezygnowałam z winogron). W czasie pieczenia polewamy mięso pozostałą marynatą, a jeśli cała woda z blaszki wyparuje, dolewamy jej po około 2 - 3 łyżki.      Mięso wyjmujemy z piekarnika i odkładamy na deskę, przykrywamy folią aluminiową i odstawiamy na około 15 minut. Kroimy, wcześniej odcinając skórkę (jeśli dobrze ją wysmażyliśmy, możemy pozostawić).   Sprawdzamy czy stopień wysmażenia mięsa nam odpowiada, jeśli nie, pokrojoną na plasterki kaczkę możemy ułożyć w blaszce i piec jeszcze przez około 15 - 30 minut. buraczki na ciepło:  3-4 średnie ugotowane czerwone buraczki 15 g masła  sok z 1/2 cytryny 1 łyżka cukru 1/4 łyżeczki soli  2 łyżki śmietany, 18%  1 płaska łyżka mąki   Ugotowane i ostudzone buraczki trzemy na tarce o grubych oczkach lub miksujemy w robocie kuchennym przy użyciu odpowiedniej tarczy. Przekładamy do rondelka. Dodajemy masło, sok z cytryny, cukier i sól, podgrzewamy do zagotowania. Mąkę mieszamy ze śmietaną, dodajemy do gotujących się buraczków i cały czas mieszając, gotujemy ok. 3 minut. Podajemy na ciepło.     Smacznego! 