Długo zastanawiałam się jak zatytułować ten przepis.  Tort - trochę górnolotnie,   tarta - jedna z bardzo fajnych podpowiedzi na FB,  przekładaniec - w sumie najbardziej prawdziwie. Zdecydowałam jednak, że będzie tort :)  Pozostałam wierna pomysłowi, który nosił właśnie taki tytuł,   a który podpatrzyłam w numerze Poradnika Domowego z października 2007 r. Tak, tak, ja ciągle nie umiem się pozbyć takich staroci :) "gołąbek":    1 główka kapusty 70 dag mięsa mielonego (wieprzowo-wołowego) 200 g białego ryżu (2 torebki) 1 cebula 1 ząbek czosnku 1 marchewka 1 łyżka masła sól, pieprz   Kapustę płuczemy, wycinamy głąb i odrywamy pierwsze zniszczone liście. W głębokim garnku obgotowujemy całą główkę i w trakcie gotowania widelcem podważamy i odrywamy miękkie liście (łapiąc za nerw liścia) i odkładamy do wystygnięcia, po  czym odcinamy twarde części. Jeśli nie mamy dużego garnka, możemy śmiało przeciąć główkę na pół, nie będziemy potrzebować całych liści.  Ryż gotujemy o 2-3 minuty krócej niż zostało napisane na opakowaniu. Odcedzamy i odstawiamy do ostygnięcia.    Cebulę kroimy w drobną kostkę i podsmażamy na złoty kolor na maśle, w trakcie smażenia wciskamy ząbek czosnku oraz dodajemy startą na drobnych oczkach marchewkę.     W dużej misce łączymy ze sobą ryż, mielone mięso i podsmażoną cebulkę z czosnkiem i marchewką (można to zrobić w robocie na najniższych obrotach za pomocą mieszadeł do wyrabiania ciasta).     Tortownicę (u mnie o średnicy 27 cm) smarujemy masłem i wykładamy dno pierwszą warstwą liści. Na liście nakładamy 1/3 farszu, przykrywamy liśćmi kapusty, na to dajemy 1/3 farszu i znowu przykrywamy liśćmi. Nakładamy ostatnią warstwę farszu i jeszcze raz przykrywamy kapustą. na wierzch można dać troszkę masła. Całość przykrywamy folią aluminiową i wkładamy do nagrzanego piekarnika do 160 stopni na ponad godzinę. U mnie trwało to 1,5 godziny, ale wynikało to tylko z tego, że liście miałam za mało obgotowane.     sos:   1 puszka (lub kartonik) pomidorów w całości lub kawałkach ew. 1 łyżeczka przecieru pomidorowego 1 cebula 1 ząbek czosnku 1 łyżka masła 1/2 kostki rosołowej 1 łyżeczka mąki ziemniaczanej 2 łyżeczki śmietany sól, pieprz   Cebulkę podsmażamy w większym rondelku na maśle, dodajemy zmiażdżony ząbek czosnku. Kiedy cebulka ma już złoty kolor, dodajemy pomidory, rosołek i gotujemy razem ok. 10 minut. Dodajemy mąkę ziemniaczaną (najlepiej trochę rozcieńczoną zimną wodą, aby uniknąć grudek). Następnie całość miksujemy w blenderze, przelewamy z powrotem do rondelka i zabielamy śmietaną. Podajemy gorący razem z dużym gołąbkiem lub małymi gołąbkami.     Smacznego :) 