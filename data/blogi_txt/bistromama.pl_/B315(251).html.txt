Danie, które powstało w pewien deszczowy dzień, kiedy nie mogłam wyjść na zakupy. Zmuszona do siedzenia w domu, przejrzałam zawartość szafek, lodówki zamrażarki. Nic do siebie nie pasowało. Mogłabym zrobić spaghetti albo lasagne, ale nie miałam nic, co choćby przypominało przecier pomidorowy. Mogłabym zrobić zapiekankę pasterską, ale nie miałam ziemniaków. Miałam za to młode marchewki, mięso mielone.   W szafce znalazłam resztkę czerwonej soczewicy i anyż, który kiedyś otrzymałam w prezencie. I tak krok po kroku powstało to danie. Udało się :) Było smacznie, aromatycznie, lekko słodkawo i trochę jak na wakacjach :) Bo cynamon i anyż dodawany do potraw mięsnych, to charakterystyczny smak kuchni arabskiej.     marchewka:  15-20 szt. młodych marchewek 2 łyżki oliwy z oliwek sól morska oraz:  400 g mielonego mięsa wieprzowego  150 g czerwonej soczewicy (waga przed gotowaniem) 1 średnia cebula 1 ząbek czosnku 50 g masła 125 g mozzarelli 1 płaska łyżeczka cynamonu 1 mała gwiazdka anyżu sól, pieprz       Marchewki myjemy, odcinamy końcówki i cienko obieramy. Nacieramy oliwą i posypujemy solą gruboziarnistą (ilość według uznania). Układamy je w żaroodpornym naczyniu i pieczemy w piekarniku nagrzanym do 190 st, przez ok. 40 minut. W trakcie pieczenia często obracamy marchewki na drugą stronę i sprawdzamy czy są już upieczone, delikatnie nacinając nożem.     W tym czasie, kiedy marchewki są w piekarniku, przygotowujemy mięso i soczewicę. Soczewicę gotujemy wg czasu podanego na opakowaniu (najczęściej ok. 15 minut). Na patelni rozgrzewamy masło i smażymy na nim na zloty kolor cebulę pokrojoną w kostkę. Pod koniec dodajemy drobno posiekany ząbek czosnku i smażymy jeszcze przez ok. 1 minutę. Do cebuli i czosnku dodajemy mięso mielone i na razem smażymy do momentu, aż mięso będzie lekko brązowe. Do mięsa dodajemy ugotowaną soczewicę, doprawiamy solą, pieprzem, cynamonem i rozdrobnioną gwiazdką anyżu.     Na dnie naczynia żaroodpornego rozkładamy połowę pieczonych marchewek, na nie wykładamy połowę mięsa z soczewicą, następnie znów układamy marchewki i przykrywamy pozostałym mięsem. Mozzarellę kroimy w plastry i układamy je na wierzchu. Pieczemy w piekarniku nagrzanym do 190 st. ok. 30 minut. Mozzarella powinna mieć ładny złoty kolor. Smacznego! 