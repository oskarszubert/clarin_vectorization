Od urodzin minął już prawie miesiąc,   po muffinkach nie pozostał ślad,   ale ich zdjęcia cierpliwie czekały w swoim folderze.     Kiedy ponad cztery lata temu dowiedziałam się, że będę miała córkę,   przed oczami stanęła mi cała szafa wypełniona różowymi ubrankami.   Zarzekłam się, że moja córka w różowym chodzić nie będzie.   Jednak życie szybko weryfikuje pewne założenia, tak było i w tym przypadku :)  Po pierwsze - znaleźć w sklepie coś dla dziewczynki, co nie jest różowe, graniczy z cudem  Po drugie -  w pewnym momencie mała dziewczynka chce wszystko co jest różowe   i nie przestaje pytać kiedy zostanie księżniczką :)    Teraz mnie to niesamowicie rozczula.   Obserwuję jak rośnie sobie mała kobietka,   która chce się stroić, ładnie wyglądać,   mieć spinki we włosach i sukienki, które pięknie się kręcą.   Bo moja mała córeczka uwielbia tańczyć :)     a ja....  do swojej kolekcji lakierów do paznokci dorzuciłam kolor różowy :)         na ok. 12 sztuk babeczek waniliowych:  250g mąki 3/4 szklanki cukru cukier waniliowy ew. zapach waniliowy 1 łyżeczka proszku do pieczenia 1 szklanka mleka lub maślanki ½ szklanki oleju 2 jajka Oddzielnie mieszamy suche i mokre składniki, następnie łączymy je razem i krótko mieszamy.  Nakładamy do papilotek (maksymalnie do 2/3 wysokości) umieszczonych w foremce muffinkowej.  Pieczemy w piekarniku nagrzanym do 180 st. przez 20-25 minut.    do ozdoby:    50 g białej czekolady pianki marshmellow lentilki lub smarties  Kiedy babeczki wystygną, rozpuszczamy czekoladę w kąpieli wodnej. Pianki (są różne i nie każdy kształt się nadaje) tniemy nożyczkami po skosie, w taki sposób z jednej pianki uzyskujemy dwa płatki. Na każdą muffinkę nanosimy niewielką ilość roztopionej czekolady i od razu "przyklejamy" cukierka i piankowe płatki.    Inspiracja: Moje wypieki 