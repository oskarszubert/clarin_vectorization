Mam taką starą książkę kucharską po mojej mamie. Książka zaczyna się od strony 16. Nie znam jej tytułu ani nie wiem, w którym roku została wydana. Nie ma pięknych kolorowych zdjęć, nie ma artystycznych dekoracji, postarzanych sztućców i bielonych desek na obrazkach. Ta książka sama w sobie jest stara i piękna. I żadnych postarzeń ani upiększeń nie potrzebuje.  Pamiętacie ciasteczka anyżki? Jest w niej na nie przepis. Jest też przepis na herbatniki wyborowe i herbatniki zdrowotne, albo na tort pralinowy z czterech mas. Lub na oszczędny placek z owocami :) Kiedy pomyślałam o serniku krakowskim, od razu wiedziałam, że po przepis sięgnę do tej książki. Zmieniłam jednak proporcje, bo na pierwszy rzut oka wydawało mi się, że mało sera będzie na większą blaszkę :)        ciasto:   250 g mąki pszennej 110 g masła 100 g cukru pudru 2 żółtka 1/2 łyżeczki proszku do pieczenia szczypta soli   Na stolnicę przesiewamy mąkę, robimy kopczyk, a w środku kopczyka robimy ręką wgłębienie. Dodajemy zimne masło i siekamy nożem. Dodajemy pozostałe składniki, zagniatamy ciasto, formujemy kulę, zawijamy w folię i odstawiamy do lodówki na 30 min. Po tym czasie 2/3 ciasta rozwałkowujemy i wykładamy nim prostokątną formę (23 x 30 cm). Nakłuwamy widelcem i podpiekamy przez ok. 15 minut w piekarniku nagrzanym do 180 st.     masa serowa:   1 kg tłustego twarogu 9-10 jajek (w zależności od rozmiaru, dałam 9) 80 g masła 230 g cukru 70 g mąki ziemniaczanej 16 g cukru wanilinowego (dałam łyżeczkę ekstraktu) 100 g rodzynek 2 łyżki posiekanej skórki pomarańczowej (nie miałam)   Ser mielimy dwukrotnie lub miksujemy w blenderze na dość wysokich obrotach. Dodajemy po 1 żółtku i po 1 łyżce cukru, miksując na średnich obrotach. Na koniec do gładkiej masy dodajemy mąkę ziemniaczaną oraz stopione i przestudzone masło. Ubijamy sztywną pianę z białek z dodatkiem szczypty soli, bakalie i delikatnie łączymy z masą serową. Masę wykładamy na podpieczony spód i wyrównujemy powierzchnię. Resztę ciasta rozwałkowujemy, radełkiem kroimy na wąskie paski i układamy z nich kratkę na serniku. Wstawiamy do piekarnika nagrzanego do 170 st. i pieczemy ok. 50-60 minut. Po upieczeniu odstawiamy do całkowitego wystygnięcia. Następnie lukrujemy lukrem cytrynowym.     lukier:  1 białko 1-1,5 szklanki cukru pudru sok z połowy cytryny  Białko ucieramy z cukrem pudrem i sokiem z cytryny. Gdy lukier jest zbyt gęsty, dodajemy odrobinę wody lub soku z cytryny, gdy zbyt rzadki - więcej cukru pudru. Smacznego! 