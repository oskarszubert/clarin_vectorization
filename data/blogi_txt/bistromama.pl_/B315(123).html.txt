W przerwie między świętami a sylwestrem szukałam wołowiny. W okolicy mam przynajmniej trzy sklepy, w których zakupienie wołowiny w zwykły dzień nie jest żadnym problem. Ale nie w trakcie świątecznej przerwy! Ten gulasz robiłam jeszcze w grudniu, ale po świętach miałam ochotę a tu klops :)     Nie będzie żadną nowością, jeśli napiszę, że ja z tego zestawu najchętniej zjadłabym kaszę i popiła zimnym mlekiem ;) Ale też przeczyć nie będę, że od czasu do czasu dobre mięsko nie jest złe. Taki gulasz właśnie najczęściej podaję z kaszą, z ogórkiem kiszonym lub korniszonami, ale ten gęsty i aromatyczny sos będzie również doskonale pasował do placków ziemniaczanych, a ja jeszcze chętnie pogniotłabym go widelcem z ziemniakami i ćwikłą... Wiem, wiem, to już grzech, takie rzeczy to tylko na stołówce w szkole można robić.    Do doprawienia tego gulaszu użyłam własnej mieszanki przypraw, z przewagą kminku i papryki. Oprócz genialnego smaku, ta przyprawa nadaje gulaszowi piękny kolor. A mięso? Najlepsza jest łopatka, karkówka. Pamiętajmy, że mięso wołowe wymaga czasu, musi być długo duszone na wolnym ogniu. U mnie trwa to ok. 2-3 godzin, po tym czasie mięso jest idealnie miękkie i kruche.      Wersja gulaszu, którą Wam przedstawiam, to niemal 100 % mięsa, ale jeśli lubicie, dodajcie do sosu podduszoną paprykę, cukinię... To nie ciasto biszkoptowe ani francuskie makaroniki, można dowolnie bawić się proporcjami składników!      składniki:  500  - 700 g mięsa wołowego (łopatki lub karkówki) 2 średnie cebule  1 ząbek czosnku 2 łyżki mąki  1-2 łyżeczki koncentratu pomidorowego 3 łyżki masła klarowanego  2-3 liście laurowe 2-3 łyżki przyprawy do gulaszu (lub mielony: kminek, papryka słodka, papryka ostra, pieprz, tymianek,  sól    Cebulę kroimy w kostkę i podsmażamy na 1 łyżce masła.   Mięso płuczemy, osuszamy i kroimy w kostkę. Oprószamy mąką. Masło klarowane mocno rozgrzewamy na głębokiej patelni. Mięso mocno obsmażamy, żeby kawałki nabrały rumianego koloru. Dodajemy podsmażoną cebulkę, listki laurowe, podlewamy całość szklanką wody i dusimy pod przykryciem (na wolnym ogniu), aż mięso będzie miękkie. Może to trwać ok godziny, ale może i ponad dwie. Od czasu do czasu mieszamy gulasz i sprawdzamy czy mięsko jest już dobre. Pod koniec duszenia dodajemy koncentrat pomidorowy, doprawiamy  zgniecionym ząbkiem czosnku oraz przyprawą do gulaszu lub osobno zmielonym kminkiem, papryką słodką i ostrą, pieprzem, solą, ew. tymiankiem.   Podałam z białą kaszą gryczaną i kiszonymi ogórkami.  Smacznego! 