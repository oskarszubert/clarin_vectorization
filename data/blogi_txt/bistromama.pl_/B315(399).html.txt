I po pierwszej urodzinowej imprezie Hani dla koleżanek! Tak bardzo czekała na ten dzień! Odliczała już od zimy. Tłumaczyliśmy jej, że jeszcze 6 miesięcy, 5,4... jeszcze miesiąc, dwa tygodnie, dwa dni. Już jutro! W sobotę oczywiście nie mogła doczekać się przybycia koleżanek. Mąż był w pracy, wszystko miałam przygotowane, postanowiłam zabrać dzieciaczki na mały spacer, żeby skrócić oczekiwanie.  Całe przyjęcie nie byłoby tak udane, gdyby nie pomoc jednej osoby :) Miejskiej Kury, która jak zwykle stanęła na wysokości zadania i oprócz tego, że przygotowała cudne zaproszenia, ozdoby, girlandy, pomogła mi również ogarnąć całe towarzystwo podczas imprezy :) Urodziny Hani to również urodziny bistro mamy. Dokładnie dwa lata temu, po urodzinowym przyjęciu, usiadłam i wpisałam w google "jak założyć bloga". I tak krok po kroczku przez te dwa lata to szło... Bardzo się uzależniłam od tego mojego miejsca w sieci.    Mój mąż zdążył się przyzwyczaić, że obiad na talerzu najpierw ląduje przed obiektywem, a dopiero później przed nim. Hani zdarzy się powiedzieć do mnie "bistro mamo", a Franek ma w sumie mniej zdjęć niż na blogu miesięczne menu. Najważniejsze jednak, że nikt nie narzeka :)    Zaproszenia Hania wypisywała jeszcze w piżamce, w promieniach porannego słońca. Chwilę później pobiegłyśmy razem do przedszkola i powkładałyśmy je do szafek zaproszonych dziewczynek. Wszystkie stawiły się w sobotę. W sumie było 8 małych księżniczek :)      Tak wyglądały przygotowania. Podekscytowana Hania pomagała jak mogła! Wykorzystałyśmy chwilę podczas drzemki Franka, bo przy nim taka praca byłaby niemożliwa :) Mam nadzieję, że za kilkanaście, kilkadziesiąt lat będzie pamiętać te przygotowania i wspominać je z rozrzewnieniem :)     Gości witała girlanda przygotowana przez Miejską Kurę. Najpierw zdobiła (girlanda, nie Kura) drzwi wejściowe, a po urodzinach została przeniesiona na drzwi do pokoju Hani. Nie mam serca jej zdjąć i najzwyczajniej w świecie się jej pozbyć. Swoją drogą pięknie odznacza teraz przestrzeń Hani.         Tak prezentował się stół małej Jubilatki.  A na stole...     1. Owocowe szaszłyki         (truskawka, pomarańcza, kiwi, melon, winogron)  2. Cytrynowe babeczki, które dziewczynki ozdobiły strojem baletnic       3. Buteleczki na napoje,        ozdobione kolorową posypką (na białej czekoladzie)       4. Cytrynowe muffinki        z kremem z mascarpone i bitej śmietany, ozdobione koroną z lukru plastycznego      5. Czekoladowe łyżki,         obowiązkowe! 6. Ciasteczka maślane,         ozdobione lukrem królewskim (kolor różowy - syrop malinowy, zielony - ekstrakt miętowy) 7. Torcik bezowy z truskawkami     (na podstawie zmniejszonych proporcji z (tego przepisu)                I nastąpiła konsumpcja... ;) Nauczona doświadczeniem, że dzieci tylko radośnie reagują na słowo "tort", a z konsumpcją najczęściej bywa problem i tak naprawdę dzieci wcale klasycznego tortu jeść nie chcą, pomyślałam, że zrobię torcik bezowy. Okazał się strzałem w dziesiątkę. Tylko jedna dziewczynka na osiem obecnych stwierdziła, że takiego nie lubi :)          Po torcie i zlizaniu kremu z pierwszych muffinek, dziewczynki pobiegły oglądać prezenty. Tych chwil nie złapałam na zdjęciu. Nie złapałam też zabawy z balonem, kolejki do naklejania tatuaży, gry w memory. Uchwyciłam jedynie moment przygotowania baletnic z papieru z brokatem i bibuły, które ozdobiły muffinki. Pomysł był Hani. Pewnego razu przyszła do mnie z jakąś starą gazetką Barbie i zapytała: a może takie zrobimy na moje urodziny? Przygotowałam dziewczynkom wcześniej pociętą na pasy bibułę, narysowałam na kolorowym papierze wzór sukienki baletnicy, a resztę zrobiły już same.       A oto efekt :)           Każda dziewczynka na pożegnanie otrzymała pakuneczek made by Miejska Kura, z zapakowanymi w środku ciasteczkami.             Dziś bez przepisu, mam nadzieję, że wybaczycie to blogerce kulinarnej ;) 