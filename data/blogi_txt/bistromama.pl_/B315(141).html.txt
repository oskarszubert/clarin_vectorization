Zamęczam najbliższych obiadami z owocami. Były pierogi z wiśniami, jagodami i śliwkami. Przyszła pora na knedle, które uwielbiam. Nie doszłam w ich formowaniu do perfekcji, zawsze wyjdą mi trochę koślawe, ale na tym chyba polega ich urok :) Podaję je z masłem i bułką tartą. Jeśli ktoś nie przepada za takim połączeniem, będą pysznie smakować polane śmietaną lub jogurtem naturalnym. A jeszcze lepiej z masełkiem z dodatkiem cynamonu.       Knedle można nadziewać połówkami lub całymi morelami, oczywiście wcześniej usuwając z nich pestki.  Będzie ich wtedy mniej, ale będą większe. Ze względu na dzieci, knedle robiłam mniejsze, do środka dałam więc połówki moreli. składniki:  na ok. 15 sztuk   4 średnie ziemniaki 200 g mąki pszennej 100 g tłustego twarogu 1 jajko szczypta soli morele Ziemniaki obieramy, myjemy i gotujemy do miękkości w osolonej wodzie. Odcedzamy, gnieciemy za pomocą tłuczka i odstawiamy do wystygnięcia.    Na stolnicę przesiewamy mąkę, dodajemy rozdrobniony w palcach twaróg, jajko oraz ziemniaki. Dodajemy szczyptę soli i zagniatamy elastyczne, ale dość luźne ciasto. Dzielimy je na dwie lub trzy części. Formujemy wałki i każdy wałek kroimy na kilka mniejszych części. Każdy mniejszy kawałek rozwałkowujemy lub formujemy w rękach okrągły placuszek, na środku układamy owoc i zlepiamy końcówki. toczymy w dłoniach, aby powstała kula. Odkładamy na powierzchnię podsypaną mąką. W garnku doprowadzamy do wrzenia lekko osoloną wodę. Wrzucamy ostrożnie knedle i gotujemy ok. 6 minut od wypłynięcia. Podałam z masełkiem i bułką tartą.    Smacznego!           Ten przepis bierze udział w akcji : 