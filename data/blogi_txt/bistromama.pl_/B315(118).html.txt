Pesto coraz częściej gości na polskich stołach. Zrobienie domowego jest bardzo proste, wystarczy zmiksować kilka składników.Ich ilość zależy od naszych upodobań. Jedynym minusem w przypadku pesto bazyliowego jest jego drugi podstawowy składnik - orzeszki piniowe, a konkretnie - ich cena. Z powodzeniem jednak można zastąpić je migdałami, orzechami, ziarnami słonecznika czy dyni. W tej wersji postawiłam na migdały.      3/4 listków z jednej bazylii doniczkowej (ok. dwóch pełnych garści) 5 listków mięty  1-2 ząbki czosnku 20 g twardego żółtego sera 30 g migdałów bez skórki (miałam blanszowane solone) ok. 5 łyżek oliwy z oliwek (połowę można zastąpić stopionym masłem)* sól ew. pieprz   oraz    makaron fusilli (lub inny) 3 łyżki płatków migdałów 3 łyżki startego żółtego sera     Listki bazylii odrywamy (górne listki mogą być razem z łodygami), płuczemy w chłodnej bieżącej wodzie. W misie robota kuchennego umieszczamy bazylię, listki mięty, pokrojone ząbki czosnku, pokruszony ser, migdały i 3 łyżki oliwy z oliwek (lub stopionego masła). Miksujemy razem przez kilka minut na wysokich, ale nie najwyższych obrotach. W razie potrzeby dodajemy pozostałą oliwę. Sos powinien być w miarę płynny, jednak nie rzadki. Przyprawiamy solą i ew. pieprzem.   Makaron gotujemy al dente w osolonej wodzie z dodatkiem łyżki oliwy. Odcedzamy i łączymy makaron z bazyliowym pesto w głębokim naczyniu (można to również zrobić na talerzu). Podajemy posypane płatkami migdałów i startym żółtym serem.Smacznego!    * Masło sprawia, że pesto jest bardziej kremowe. Połączone z gorącym makaronem, zyskuje delikatny maślany posmak. 