Nie tak dawno, bo 25 listopada, obchodziliśmy Dzień Pluszowego Misia. W przedszkolu Hani wszystkie dzieci w tym dniu miały wielkie święto, misiowe zabawy, rebusy, piosenki i... misiowy konkurs. A misiowy konkurs polegał na tym, że dzieci z pomocą rodziców, miały w domu przygotować misia dowolną techniką. Wszystkie prace zostały później wystawione w holu. Co tam było! Łatwiej chyba wymienić czego tam nie było :) Były misie z cekinów, z filcu, z dyni, z resztek nici. Wdać było, że rodzice bardzo się zaangażowali.     Z Hanią zrobiłyśmy misia z kulek czekoladowych do mleka. Nie wyszedł nam najpiękniejszy, kulki się dziwnie pokurczyły, kiedy klej wysechł, pojawiły się białe prześwity z kartki, które postanowiłyśmy ratować kaszą gryczaną ;) Po kilku dniach dostałam olśnienia! Dlaczego nie upiekłam czekoladowych misiów??? Mam formę idealną, o której kiedyś marzyłam, a którą przypadkiem dostałam od Gosi, mamy Antosia. To chyba tak zwany efekt schodowy.... co oznacza, że najlepsze riposty i odpowiedzi cisną się nam na usta, kiedy dyskusja została skończona. Dokładnie tak samo miałam z tymi misiami! Ale pewnie będzie jeszcze niejedna okazja :) Misie zrobiłam z ciasta kruchego, wyszły cudne!  i pyszne!          składniki: na 6-8 misiów   400 g mąki 100 g cukru 150 g miękkiego masła 2 łyżki gęstej śmietany 1 jajko 1 łyżeczka proszku do pieczenia 2 łyżki kakao ok. 8-12 łyżeczek nutelli      Wszystkie składniki na ciasto razem zagniatamy i odkładamy na 30 minut do lodówki. Mniej więcej 2/3 ciasta przeznaczymy na wypełnienie foremki (czyli przód misiów), a 1/3 na ich plecy.     Ciasto rozwałkowujemy na grubość ok. 1 cm i staramy się wycinać kształty zbliżone mniej więcej do misiów z foremki. Przekładamy każdego "misia" osobno, dociskamy ciasto do foremki, nakładamy do każdego 1-1,5 łyżeczki nutelli i przykrywamy pozostałą częścią ciasta, docinając ją tak, aby pasowała do kształtu misia.     Pieczemy ok. 25-30 minut w piekarniku nagrzanym do 180 stopni. kiedy wystygną, dekorujemy łapki, uszka i buźkę pozostałą nutellą.     Smacznego! 