Dziś swoją prapremierę ma pierwszy numer Opolskiej Blogosfery Kulinarnej, COOLmag. Dzieło kilkunastu zapalonych osób, które jeszcze w zeszłym roku nie miały o sobie zielonego pojęcia, a w tym roku spotykają się na pierwszej wspólnej Wigilii. Nie pamiętam dokładnie skąd wziął się sam pomysł, choć było to stosunkowo niedawno... jakiś 3-4 tygodnie temu. To jednak najmniej istotne. Najważniejsze, że wszyscy podjęli temat w mig, zmobilizowali się i dzięki temu właśnie dziś, na 10 dni przed Świętami Bożego Narodzenia, oddajemy Waszym oczom pierwszy numer magazynu COOLmag. Mamy nadzieję, że znajdziecie w nim wiele inspiracji! Jest mnóstwo strawy dla ciała, ale nie brakuje też strawy dla ducha. Szczególnie polecam rozmowę z Jarkiem Berdakiem, twórcą I love nature. W jego deskach kochają się wszystkie kulinarne blogerki. Sama mam trzy więc coś o tym wiem :)     Przed chwilą oświeciło mnie, że kulebiak może być COOLebiakiem, zwłaszcza w pierwszym, wyjątkowym i świątecznym wydaniu COOLmagu :) Poza tym w magazynie znajdziecie dwa inne moje przepisy, oba drożdżowe, bo dla mnie każde święta to dom pachnący drożdżowym ciastem.    Poza tym w dniu dzisiejszym zapraszam wszystkich na Plac Wolności w Opolu. O godz. 13.00 rusza Kulinarna Kraina Świętego Mikołaja, na dzieci czekać będzie mnóstwo atrakcji, a na dorosłych wiele smakołyków ze świątecznego stołu.        ciasto:   250 ml mleka  500 g mąki 30 g drożdży świeżych  10 g cukru  3 żółtka  60 gram masła    Z drożdży, niewielkiej ilości mleka (1/3 szklanki) i łyżeczki cukru robimy rozczyn, odstawiamy na  15 minut do wyrośnięcia. Mleko doprowadzamy do wrzenia i od razu zalewamy nim mąkę i mieszamy drewnianą łyżką lub mikserem. Kiedy masa przestygnie i jest ciepła (nie gorąca), dodajemy pozostałe składniki oraz rozczyn. Ciasto dobrze wyrabiamy. Przykrywamy ściereczką i odstawiamy do wyrośnięcia na ok. 30 minut.     farsz:  100 g ugotowanego ryżu  200 g surowego łososia (1 filet) 1 duża cebula 70 g orzechów włoskich  50 g bułki tartej 30 g masła  2 jajka ugotowane na twardo sól, pieprz 40 g masła do smażenia sól, pieprz, gałka muszkatołowa  1 surowe jajko do posmarowania Ryż gotujemy wg przepisu na opakowaniu (mniej więcej 1,5 szklanki wody, czas gotowania ok. 15 minut). Jajka gotujemy na twardo. Cebulę kroimy w drobną kostkę i dusimy na połowie masła. Łososia solimy z dwóch stron i przysmażamy na pozostałej części masła po kilka minut z obu stron. Orzechy włoskie mielimy i łączymy z letnim masłem (możemy je lekko roztopić) oraz z tartą bułką.     Od ciasta odcinamy niewielką część, będzie potrzebna nam do wykończenia kulebiaka. Pozostałe ciasto drożdżowe rozwałkowujemy na prostokąt o grubości ok. 0,5 cm i przekładamy do formy keksowej (długość 28 cm) tak, aby wystawały z każdej strony boki. Nakładamy kolejno: ryż, łososia, cebulkę, pokrojone jajka i orzechy z bułką tartą.  Zakładamy  boki ciasta i zlepiamy tak, aby nie było żadnych dziur. Część ciasta, która nam pozostała rozwałkowujemy i wycinamy foremką ozdobne kształty. Układamy na górze i całość smarujemy rozbełtanym jajkiem.     Pozostawiamy do wyrośnięcia przez ok. 20 minut. Piekarnik nagrzewamy do temperatury 200 stopni. Wkładamy formę z kulebiakiem, zmniejszamy temperaturę do 180 stopni i pieczemy ok. 45 minut.     Smacznego!         Zapraszam do lektury! 