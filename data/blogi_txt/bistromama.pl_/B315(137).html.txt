Dziś na blogu wyjątkowy przepis! Przepis dostałam podczas V Festiwalu Opolskich Smaków od Dominika, który napisał go samodzielnie i bardzo starannie, co widać na zdjęciu poniżej. Jego mama pochodzi z Mazur, a życiowe ścieżki zaprowadziły ją na drugi koniec Polski, do Opola właśnie. Kartoflak jest tradycyjnym mazurskim daniem,  ma swoje doroczne święto i muszę przyznać, że należy mu się ten honor całkowicie!     Zapachy, które towarzyszą jeszcze w fazie przygotowania, czyli przy podsmażaniu cebulki, kiełbaski i boczku, są zaledwie małą zapowiedzią. Właściwe aromaty zaczynamy czuć dopiero wtedy, kiedy kartoflak spędzi w piekarniku przynajmniej pół godziny. Jest pyszny podany od razu. Ale jeszcze bardziej smakował mi na drugi dzień, zimny pięknie dał pokroić się w plastry, które podgrzałam na patelni. Jeśli tylko lubicie takie polskie smaczki, to absolutnie polecam!  A Dominikowi i jego mamie dziękuję za przepis!        składniki:    3 kg ziemniaków 2 pętka kiełbasy ok. 250 g boczku 3 duże cebule 3 jajka 8 łyżek mąki pszennej 1 łyżka mąki ziemniaczanej majeranek sól, pieprz Cebulę, kiełbasę i boczek kroimy w kostkę. Na patelni podsmażamy boczek i kiełbasę, dodajemy cebulę. Smażymy razem, aż cebula będzie miała złoty kolor.     Ziemniaki ścieramy na tarce. Dodajemy do nich kiełbasę, boczek, cebulę, jajka, obie mąki i przyprawy. Całość dobrze wymieszać.     Blaszkę do pieczenia (piekłam w tortownicy o średnicy 24 cm) smarujemy olejem, posypujemy bułką tartą. Przekładamy masę ziemniaczaną i pieczemy w piekarniku nagrzanym do 200 st. C przez co najmniej godzinę (zapiekałam 80 minut).     Uwaga: Wierzch kartoflaka smarujemy olejem. Można położyć plastry boczku, kartoflak wtedy ładnie się zapiecze.    Smacznego! 