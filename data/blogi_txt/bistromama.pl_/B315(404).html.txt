W tym roku zaczęłam wcześniej niż zwykle,   ze względu na opiekę nad córeczką,   która przyniosła pierwsze przeziębienie z przedszkola.   Żeby czas minął nam miło i żeby dziecko   nie siedziało tylko przed tv,   to oprócz wspólnego robienia kukiełek   i wybiegu mody dla papierowych modelek,   wpadłam na pomysł, że możemy też trochę pobawić się w kuchni.    Teraz pierniczki odpoczywają w metalowych puszkach   i czekają na lukrowanie, a nie ukrywam,   że w tym roku mam zamiar się do tego solidnie przyłożyć.     Z tego samego przepisu zamierzam również   wypiec ścianki i dach do piernikowych domków. 80 dag mąki  45 dag miodu   15 dag cukru (najlepiej pudru)   20 dag masła   2 jajka   2 płaskie lyżeczki sody oczyszczonej   2 przyprawy do piernika (ma być w sumie ok. 90 g)   2 łyżeczki kakao   1 lyżka kawy mielonej (nie dałam, ale takie czarne kropki z kawy dodają uroku pierniczkom)    Roztapiamy masło z miodem i studzimy. Na stolnicę przesiewamy mąkę, mieszamy z sodą i przyprawami. Dodajemy cukier i kakao (ew. kawę).  W środku robimy dołek, wbijamy do niego jajka i wolno mieszamy w dołku drewnianą łyżką. Dolewamy masło z miodem i mieszamy do momentu, aż trzeba będzie zacząć wyrabiać ciasto rękami:)  Zagniatamy, wałkujemy, podsypujemy mąką i wycinamy cienkie pierniczki. Piekłam ok. 8-10 min. w temp. 180 st. 