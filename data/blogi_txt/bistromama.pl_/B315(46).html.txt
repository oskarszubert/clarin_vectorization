Chłodniki, jeśli już jadłam, to tylko z sezonowymi owocami. Jakiś czas temu Kaja, ta cudowna Kaja od aniołków dla dzieci, baletek w pokoju Hani i kilku innych niespodzianek, przysłała mi przepis na chłodnik. Ostatnie zdanie brzmiało "mam nadzieję, że będzie Wam smakował". Chłodnik był wyśmienity!!!     O chłodniku na jakiś czas zapomniałam. Miałam w domu dwie białe rzepy, z jednej zrobiłam surówkę do obiadu, a druga została i czekała. Jak widać, wszystko ma swoje przeznaczenie ;) A do Kai jeszcze wracając.... Kaja prowadzi blog Mimi decoupage, a na tym blogu same cuda. Warto tam zajrzeć :)   I mam nadzieję, że chłodnik będzie Wam również smakował!      składniki:  1/2 pęczek botwinki 2 młode marchewki 1 ogórek zielony sałatkowy 1 biała rzodkiew (lub kilka czerwonych) 1/2 pęczku koperku 1/2 pęczku szczypiorku 1 l maślanki mrągowskiej sól i świeżo zmielony pieprz do smaku jajko na twardo (1/2 na osobę) ew.szynka   Od botwinki odkrawamy buraczki, obieramy je i drobno kroimy. Łodyżki i liście kroimy drobno na desce. Marchew obieramy, myjemy i ścieramy na tarce o grubych oczkach. Do garnka wkładamy buraczki, łodyżki i startą marchewkę. Zalewamy minimalną ilością wody, tak tylko, aby warzywa były lekko przykryte. Gotujemy ok. 15 minut i na 2-3 minuty przed końcem gotowania dorzucamy listki botwinki. Całość odstawiamy do wystudzenia.      Ogórka i i rzodkiew ścieramy na tarce o grubych oczkach, lekko solimy i pozostawiamy na sitku na kilka minut, a następnie odcedzamy z nadmiaru wody. Koperek i szczypiorek drobno kroimy. Wszystkie składniki łączymy z litrem maślanki mrągowskiej i doprawiamy do smaku solą i świeżo zmielonym pieprzem. Podajemy z jajkiem na twardo i ewentualnie z drobno pokrojoną szynką.    Smacznego! 