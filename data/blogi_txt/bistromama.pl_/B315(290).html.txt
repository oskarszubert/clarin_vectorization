Nie znam osoby, która odmówiłaby zjedzenia racuszków. Ja do nich mam słabość wyjątkową, bo to ciasto drożdżowe, a ono u mnie ciągle na miejscu pierwszym. Choć nie ukrywam, że wolę te z całym plastrem jabłka w środku, są one bardziej puchate od tych ze startymi owocami.      Racuszki to też takie danie przedszkolne. Hania mówi wtedy, że na obiad (na "ostatnie danie") były pączki. Z tym ostatnim daniem nie potrafimy jej wytłumaczyć, że pierwsze danie to zupa, a drugie danie to na płaskim talerzu... makaron, mięsko, ziemniaki, surówka... Nie potrafi tego pojąć i stoi twardo przy swoim, że pierwsze danie to śniadanie, drugie to zupa, a trzecie to właśnie to "ostatnie".     Do takich racuszków ( i pierogów, i placków ziemniaczanych, i kaszy gryczanej z cebulką) uwielbiam pić zimne mleko. I jak mleka nie trawię zwyczajnie, piję baaardzo rzadko, a sam zapach często mnie odrzuca, tak do tych dań mleko MUSI BYĆ :)         składniki:    220 ml mleka 30 g świeżych drożdży 50 g cukru 300 g mąki 2 jajka 50 ml oleju (do ciasta)    2 jabłka 1 duża brzoskwinia lub 2 małe    olej do smażenia  cukier puder do posypania   Jabłka i brzoskwinie myjemy, obieramy ze skórki i ścieramy na tarce o grubych oczkach lub kroimy w drobną kostkę. Z mleka, cukru, drożdży i łyżki mąki robimy rozczyn. Odstawiamy w ciepłe miejsce na ok. 15 minut. Kiedy podrośnie. Dodajemy pozostałe składniki (oprócz owoców) i miksujemy lub mieszamy za pomocą drewnianej łyżki. Pod koniec dodajemy starte jabłka i brzoskwinie, mieszamy aż owoce połączą się z ciastem. Odstawiamy do wyrośnięcia na ok. 20 minut. Po tym czasie rozgrzewamy na patelni olej i łyżką nakładamy ciasto. Smażymy z obu stron na złoty kolor.      Smacznego! 