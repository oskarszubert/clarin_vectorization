Mam albo mylne wrażenie, albo się starzeję ;)   Czy coraz więcej osób pragnie spędzać sylwestrowy wieczór w domowym zaciszu? Gdzie się nie obejrzę, kogo nie zapytam - wszyscy mówią o ciepłych kapciach, piżamkach i dobrym filmie na wieczór. Nie może zabraknąć również dobrych przegryzaczy :)    Im człowiek starszy, tym podejście do zabawy sylwestrowej inne.     Ja tak lubię od lat i nic na to nie poradzę... O 21 otworzymy z Hanią dziecięcego szampana, a po północy zajrzymy z mężem do dzieci  i ucałujemy ich miękkie włosy, życząc im pięknego roku.     I Wam również takiego życzę!          farsz szpinakowy:  2 brykiety szpinaku w liściach (świeży lub mrożony) 50 g fety 1 ząbek czosnku 1 łyżka masła sól, pieprz    Szpinak płuczemy i osuszamy (świeży) lub rozmrażamy w rondelku z odrobiną wody i kiedy woda odparuje, dodajemy łyżkę masła i jeszcze chwilę dusimy.  W międzyczasie dodajemy przeciśnięty ząbek czosnku,  zdejmujemy z ognia i mieszamy z rozdrobnioną fetą. Doprawiamy do smaku solą (czasami nie trzeba, bo ser feta jest słony) i pieprzem. Dokładnie mieszamy i odstawiamy do wystygnięcia.   farsz pieczarkowy:  300 g pieczarek 1 mała cebula 2 łyżki masła sól, pieprz do smaku   Pieczarki kroimy bardzo drobno (można to zrobić w robocie kuchennym, jeśli mamy odpowiednie noże) i podsmażamy na łyżce masła. Cebulę kroimy w drobną kostkę, szklimy na pozostałym maśle i dodajemy do pieczarek. Mieszamy razem, dodajemy sól i pieprz. Odstawiamy do wystygnięcia. wykonanie:   2 opakowania ciasta francuskiego  1 jajko czarnuszka do posypania    Ciasta francuskie rozwijamy i  każde dzielimy na trzy prostokąty.  Na dłuższy bok trzech prostokątów nakładamy nadzienie szpinakowe, na pozostałe trzy z drugiego ciasta - farsz pieczarkowy. Zakładamy drugim bokiem. Sklejamy boki dociskając widelcem i smarujemy wierzch rozbełtanym jajkiem. Każdy złożony prostokąt kroimy ostrym nożem na mniejsze części (powinno z każdej wyjść ok. 4-5 pasztecików, co w sumie powinno nam dać ok. 30 sztuk wszystkich razem). Paszteciki z pieczarkami posypujemy z wierzchu czarnuszką.    Blachę wykładamy papierem do pieczenia, piekarnik nagrzewamy do 200 stopni (ciasto francuskie lubi wysoką temperaturę). Pieczemy ok. 15 minut. 