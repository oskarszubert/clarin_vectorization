Mam wrażenie, że te babeczki będą niedługo w Polsce tak popularne jak w Wielkiej Brytanii. Odkryłam je podczas rocznego pobytu na angielskiej wsi, a moje pierwsze polskie próby ich pieczenie można podejrzeć TUTAJ. Tyma razem wprowadziłam trochę zmian. Przede wszystkim - dobrałam proporcje ciasta i nadzienia tak, aby starczyło idealnie na 24 pyszne ciastka. Do ciasta dodałam żółtko. A mincemeat, po przeczytaniu przepisu Nigelli, oparłam głównie na żurawinie. Dodałam jednak starte jabłka, tak jak podaje większość przepisów na to rewelacyjne nadzienie. Całość zalałam wódką miętówką.      ciasto:    240 g mąki pszennej 120 g zimnego masła 1 żółtko otarta skórka z 1 cytryny 1 łyżka cukru pudru szczypta soli   Mąkę przesiewamy na stolnicę, robimy w środku dołek i dodajemy zimne masło pokrojone w kostkę. Siekamy i jednocześnie mieszamy masło z mąką. Dodajemy żółtko i resztę składników. Szybko zagniatamy gładkie ciasto i odstawiamy do lodówki przynajmniej na 1 godzinę (lub na 10-15 minut do zamrażalnika).     mincemeat:   200 g suszonej żurawiny 200 g rodzynek (może być mieszanka różnych) 30 g brązowego cukru 2 małe jabłka (starte na tarce) 100 ml wódki miętowej 1 łyżeczka cynamonu 1/2 łyżeczki gałki muszkatołowej   Wszystkie składniki umieszczamy w misce i dokładnie mieszamy. Zamykamy szczelnie i odkładamy na kilka dni w chłodne miejsce. Nadzienie może stać zakonserwowane alkoholem do miesiąca. Jeśli zamiast alkoholu używamy np. soku żurawinowego, wtedy przechowujemy mincemeat w lodówce ok. jednego tygodnia.     Ciasto rozwałkowujemy na grubość 3-4 mm i wykrawamy krążki o średnicy ok. 7 cm. Krążki wkładamy do formy na muffinki (standardowej, dno 5 cm), powinny sięgać mniej więcej 1/3 wysokości zagłębienia. Napełniamy nadzieniem, a na wierzchu układamy wyciętą z ciasta gwiazdkę lub inny kształt. Pieczemy ok 20-25 minut , w piekarniku nagrzanym do 180 stopni.  Smacznego! tak tak, mamy już choinkę i pędzącego renifera pod choinką :) 