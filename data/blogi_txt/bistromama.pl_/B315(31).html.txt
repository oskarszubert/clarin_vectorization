Moja ulubiona sałatka w kolejnej odsłonie. Nie będę się specjalnie rozpisywać, powiem tylko, że jak nie mamy specjalnych obiadowych planów, albo nie jesteśmy głodni tak, że jedynie dwudaniowy śląski obiad jest w stanie zaspokoić nasz apetyt, na stole często ląduje taki właśnie zestaw. Był idealny w lecie podczas upałów, ale jesienią również spełni swoje zadanie. Niedawno odkryłam czarny sezam. Wielkiej różnicy nie da się wyczuć w porównaniu do jasnego sezamu. Jest jednak bardziej orzechowy w smaku, nie posiada charakterystycznej goryczki i na pewno daje zupełnie inny efekt na talerzu.    W tym zestawie na pewno na osobną uwagę zasługuje sos. Po raz pierwszy wyszedł mi idealnie kremowy, o smaku takim, że nie mogłam powstrzymać się od oblizywania łyżki. I nie tylko ja tak się nim zachwycałam :) bruschetta:    4-5 kromek chleba (może być czerstwy) 100 g białego kremowego serka  2-3 pomidory  2 ząbki czosnku 10-15 listków świeżej bazylii sól, świeżo zmielony pieprz 3 łyżki oliwy z oliwek   Kromki chleba smarujemy oliwą z oliwek z obu stron, wkładamy do nagrzanego piekarnika i opiekamy chwilę pod grillem (możemy też podsmażyć na patelni).     Pomidory myjemy, parzymy wrzącą wodą i pozbawiamy skórki. Kroimy w kostkę, usuwając jednocześnie gniazda nasienne. Dodajemy zmiażdżone ząbki czosnku, posiekane listki bazylii i mieszamy. Doprawiamy do smaku solą i pieprzem.     Upieczone kromki chleba smarujemy serkiem, nakładamy pomidory z bazylią i czosnkiem. Od razu podajemy. Możemy również podać osobno grzanki, serek i pomidory, tak aby każdy mógł sam nałożyć przed zjedzeniem.    sałatka: proporcje wg uznania   mix sałat lub sałata lodowa ser camembert winogrona gruszka posiekane orzechy laskowe  rodzynki czarny sezam do posypania   Sałaty myjemy i suszymy. Ser kroimy w małe trójkąty. Gruszkę razem ze skórką kroimy na plasterki, a winogrona na pół i pozbywamy się pestek. Orzechy kroimy na dwie lub cztery części. Dodajemy rodzynki. Wszystkie składniki delikatnie łączymy i obficie posypujemy sałatkę czarnym sezamem. Tuż przed podaniem polewamy sosem.    sos:  1 łyżka musztardy francuskiej 1 łyżka soku z cytryny  1 łyżka octu balsamicznego 1 łyżeczka miodu 1/2 łyżeczki cukru 3/4 szklanki oliwy z oliwek (lub pół na pół z olejem rzepakowym) mieszanka ziół (bazylia, tymianek, rozmaryn) szczypta soli  W słoiczku mieszamy musztardę z sokiem cytryny, octem balsamicznym i miodem. Dodajemy też cukier, sól i zioła. Pod koniec dodajemy oliwę z oliwek (z olejem). Całość potrząsamy razem tak długo, aż wszystkie składniki dokładnie się połączą.    Smacznego! 