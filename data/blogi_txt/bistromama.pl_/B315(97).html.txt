Ciasto drożdżowe nie ma sobie równych. W moim prywatnym rankingu, oczywiście. Kojarzy mi się z wszystkim co najlepsze. Z dzieciństwem, z ciepłem, z rodziną, z bezpieczeństwem. W domu rodzinnym moja mama piekła drożdżowe chleby (takie półsłodkie, dziś dla mnie nie do odtworzenia) dwa razy w roku. Na Wielkanoc i Boże Narodzenie.    U sąsiadki po drugiej stronie ulicy, na podwórku w osobnym pomieszczeniu stał poniemiecki piec chlebowy z cegły. W okresie przedświątecznym był oblegiwany przez wszystkie sąsiadki, a dzieci miały radochę. W zimie lepiliśmy bałwany i robiliśmy ślizgawki, a wiosną ganialiśmy pomiędzy naszymi mamami, pochłoniętymi do reszty rozmową o świątecznych przygotowaniach.  Do świąt jednych i drugich daleko, choć pewnie lada moment w Lidlu pojawią się czekoladowe mikołaje ;) Na ciasto drożdżowe zawsze jest dobry czas, bez względu na porę roku, pogodę, humor i dodatki, które do niego dobierzemy. Tym razem wyjątkowo bez owoców, za to z waniliowym budyniem. Bo był akurat pod ręką ;)       ciasto drożdżowe: na ok. 16 małych drożdżówek  1 szklanka mleka  40 g świeżych drożdży  100 g cukru 500 g mąki pszennej  80 g miękkiego masła  1 jajko  szczypta soli   oraz  2 budynie waniliowe 0,75 l mleka  4 łyżki cukru (jeśli budyń jest bez cukru)    1 rozmącone jajko do smarowania ziarna do posypania (dynia, słonecznik, płatki migdałów, sezam) Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia. Do miski wsypujemy mąkę, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia.     W tym czasie połowę mleka doprowadzamy do wrzenia, w pozostałej części rozprowadzamy budyń z cukrem i wlewamy do gotującego się mleka. Mleka daję trochę mniej niż podane jest zazwyczaj na opakowaniu budyniu, aby budyń był bardziej gęsty. Odstawiamy do lekkiego przestudzenia.     Od wyrośniętego ciasta odrywamy małe części (wielkości mandarynki), w rękach formujemy krążki, do środka nakładamy czubatą łyżeczkę budyniu i zaklejamy ciasto dookoła. Formujemy w ręce kulkę i przekładamy na blaszkę wyłożoną papierem do pieczenia. Odstawiamy do wyrośnięcia.     Bułeczki smarujemy rozmąconym jajkiem i posypujemy ulubionymi ziarnami. Pieczemy w nagrzanym piekarniku ok. 20-25 min. w temperaturze 190 stopni. Smacznego! 