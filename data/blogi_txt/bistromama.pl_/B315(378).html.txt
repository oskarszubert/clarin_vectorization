Sezon na truskawki trwa zdecydowanie za krótko i jeśli ktoś mi mówi, że już się truskawkami przejadł, to nijak nie potrafię w to uwierzyć. Wszystkim można się przejeść, ale nie truskawkami :)Wiem, wiem, o gustach się nie dyskutuje, tych kulinarnych również.         I choć nad truskawkami mogę się rozpływać z zachwytu i zachwycać nimi bez końca, tak tym razem, oddaję pierwsze miejsce czekoladowemu musowi, który powstał z połączenia mascarpone i gorzkiej czekolady.         Jeśli nigdy nie próbowaliście, zachęcam! Sama nie umiałam "rozgryźć" (dosłownie!) z czego został zrobiony,     aż Hania (mama Aspika Jaśka) postanowiła o to wprost zapytać u kawiarnianego źródła :) Nie sądziłam, że tak pyszny krem może składać się tylko z dwóch dobrze znanych mi składników :)   spód:    200 g ciastek owsianych  60 g masła    krem czekoladowy:    250 g mascarpone 150 g czekolady gorzkiej 50 g czekolady mlecznej     bita śmietana    200 g śmietany kremówki (36%) 2 łyżki cukru pudru oraz:    250 g truskawek 100 g posiekanych pistacji do posypania Ciasteczka mielimy przy pomocy blendera. Dodajemy roztopione i przestudzone masło, łączymy razem. Dno i boki formy do tarty (prostokątnej lub okrągłej) szczelnie wykładamy masą ciasteczkami połączonymi z masłem. Pieczemy przez ok. 10 minut w piekarniku nagrzanym do 180 stopni.    Mascarpone przekładamy do miski. Czekoladę roztapiamy w kąpieli wodnej i łączymy z mascarpone, miksując mikserem na najniższych obrotach. Krem czekoladowy przekładamy na upieczony i wystudzony spód. Osobno ubijamy kremówkę, pod koniec ubijania dodajemy cukier puder. Ubitą śmietanę wykładamy na krem czekoladowy (można to zrobić również za pomocą rękawa cukierniczego). Na śmietanie układamy pokrojone w plastry truskawki i posypujemy posiekanymi pistacjami. Podajemy mocno schłodzoną.  Smacznego! 