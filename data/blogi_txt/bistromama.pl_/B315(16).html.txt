Znowu dzieciństwo :)  Przepis zmodyfikowany po latach,   ale doskonale pamiętam babkę zwaną "łaciatą" z domu.   Przepis pochodził ze starej kucharskiej książki,   a moja mama zapisała obok tego przepisu "bardzo dobra!"   Poniżej dowód - zdjęcie przepisu. Z tej książki zamierzam jeszcze korzystać.        200g masła 200g cukru 1 cukier waniliowy 150g mąki pszennej 150g mąki ziemniaczanej 1 łyżeczka proszku do pieczenia 4 jajka 2 czubate łyżki  kakao 2 łyżki śmietany  Masło miksujemy z cukrem i cukrem waniliowym, następnie dodajemy po jednym żółtku.  Mąkę pszenną i ziemniaczaną przesiewamy z proszkiem do pieczenia i powoli dodajemy do zmiksowanej masy. Osobno ubijamy pianę z białek i delikatnie mieszamy ją z ciastem.     Ciasto dzielimy na dwie części. Jedną zostawiamy białą, a do drugiej dodajemy kakao i śmietanę.   Jeśli pieczemy w keksówce, to najpierw na spód wylewamy ciasto ciemne a na wierz jasne. Jeśli w kominie i babka będzie po upieczeniu odwracana, to odwrotnie – na spód jasna część, na wierzch ciemna. Ciasto mieszamy widelcem, tak aby po upieczeniu można było zobaczyć smugi (ja zrobiłam to chyba za delikatnie).     Forma powinna być wysmarowana masłem i posypana bułką tartą lub mąką krupczatką. Keksówkę można tylko wyłożyć papierem do pieczenia.   Piec 50-60 minut w nagrzanym do 180 st. piekarniku (do tzw. „suchego patyczka”)    Babkę posypać cukrem pudrem lub polać polewą. 