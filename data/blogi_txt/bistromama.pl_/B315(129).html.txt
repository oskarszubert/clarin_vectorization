Na taki maj czekałam. Słoneczny, pełen smaków, których brakuje zimą. Za rabarbarem, botwinką, szparagami, młodą kapustą, młodym kalafiorem.  Szkoda tylko, że jak dotychczas regularnie w sobotę słońce się chowa, a temperatura spada o 10 stopni.  Ale nie mam zamiaru narzekać :) W tygodniu korzystam z pięknej pogody i eksploatuję wózek maksymalnie. Oprócz tego, że wożę nim Franka, w wózku zwożę do domu tony warzyw i owoców z naszego targowiska ;)         makaron pappardelle lub tagliatelle  1/2 pęczka zielonych szparagów rukola wg uznania (mniej więcej dwie garści) 70 g migdałów w płatkach 2 łyżki masła sól i pieprz do smaku ew. 1 ząbek czosnku   Makaron gotujemy w osolonej wodzie z dodatkiem niewielkiej ilości oliwy wg czasu podanego na opakowaniu. Odcedzamy i przekładamy z powrotem do garnka. Szparagi myjemy, przycinamy łodygi, obieramy dolne części i gotujemy w osolonej wodzie (a najlepiej na parze) przez ok. 5 minut. Masło roztapiamy w rondelu i wsypujemy płatki migdałów, podsmażamy na zloty kolor.    Do makaronu dodajemy rukolę i migdały z masłem, całość mieszamy lekko podgrzewając. Nakładamy na talerze. Na wierzchu układamy ugotowane szparagi i jajko w koszulce.  jajko w koszulce:  2-3 jajka (po jednym na osobę) 2 łyżki octu  woda (ok. 1 litra)   Wodę doprowadzamy do wrzenia, dodajemy ocet. Każde jajko osobno wybijamy na miseczkę (ponoć tak trzeba, choć ja wybijam bezpośrednio do wody, tylko robię to bardzo delikatnie) i ostrożnie, trzymając miseczkę tuż nad powierzchnią, przelewamy jajko do wody. W razie potrzeby brzegi białka delikatnie ogarniamy łyżką, tak aby ładnie się ułożyły wokół żółtka. Powtarzamy czynność, jeśli gotujemy więcej jajek. Każde jajko gotujemy 2-3 minuty. Przy 2-minutowym gotowaniu żółtko jest mocno płynne (wolę gotować minutę dłużej, dzięki czemu sam środek żółtka zostaje płynny, a otoczka wokół jest dobrze ścięta).    Smacznego! 