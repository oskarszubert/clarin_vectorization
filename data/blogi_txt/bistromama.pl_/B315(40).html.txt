Kuchenną wagę kupiłam dopiero wtedy, jak pojawiły się na blogu pierwsze komentarze z prośbą o dokładniejsze proporcje w przepisach. I muszę przyznać, że teraz używam jej bardzo często. Choć nadal gotuję "na szklankę i na oko", czyli tak jak lubię najbardziej. Nigdy sztywno nie trzymałam się przepisów, wystarczyło, że mniej więcej zapamiętałam składniki, resztę była dla mnie oczywista lub prawie oczywista ;)      Jedynym wyjątkiem na wielkiej kulinarnej mapie był od zawsze chleb na zakwasie. Podziwiałam osoby, które tak swobodnie potrafią z zakwasem się obejść. Takie cudne chleby na bazie zakwasu wyczarować. Moje urzędnicze drugie "ja" podpowiadało mi, że do przygody z domowym wypiekiem chleba należy się merytorycznie dobrze przygotować. Tak uczyniłam.    Zanim jednak nastawiłam zakwas, trafiłam na Zakwasową Mapę Polski. Dzięki Dagmarze, która była tam zarejestrowana, dostałam mnóstwo cennych porad i kilka przepisów. Kupiłam też książki, przeczytałam Internety, zaplanowałam wszystko krok po kroku, zakupiłam odpowiednią mąkę i nastawiłam swój pierwszy żytni chlebowy zakwas. Pierwszego chleba nie dosoliłam,  drugi był dużo lepszy, trzeci okazał się znakomity. Trzeci chleb właśnie tutaj dziś prezentuję.     I jako ciekawostkę (a może raczej przestrogę) chciałam dodać, że razem z razową mąką żytnią bardzo łatwo wprowadzić do domu nowych lokatorów.... Niestety, te kiepskie stworzonka bardzo lubią mąki, kasze i inne sypkie produkty. Na szczęście zorientowałam się od razu po przyjściu do domu, ale mam nauczkę, żeby nie kupować kota w worku, czyli zaglądać do torebek jeszcze w sklepie. Inspiracja: Wielkie Żarcie  4-5 łyżek zakwasu żytniego 250 ml wody letniej przegotowanej 250 g mąki żytniej razowej typ 2000 ciasto chlebowe:  150 ml wody letniej przegotowanej 250 g mąki pszennej  150 g mąki pszennej razowej  3 płaskie łyżeczki soli 1 łyżeczka cukru 1 łyżka masła  3 łyżki ziaren słonecznika 3 łyżki ziaren dyni 3 łyżki czarnego sezamu (lub siemienia lnianego) dodatkowo:  mąka do oprószenia chleba   Zakwas mieszamy i odstawiamy na kilka godzin w ciepłe miejsce, aby pobudzić namnażanie drożdży. Następnie łączymy z przegotowaną letnią wodą oraz mąką żytnią razową (typ 2000). Przykrywamy i odstawiamy do podwojenia objętości na mniej ok. 7-9 godzin (najlepiej na noc). Do zaczynu dodajemy pozostałe składniki oprócz ziaren. Mocno wyrabiamy (ok. 20-30 minut). Pod koniec wyrabiania dodajemy ziarna i wyrabiamy kolejne kilka minut.     Formę okrągłą lub kwadratową (u mnie 21 x 21 cm) smarujemy masłem. Przekładamy ciasto chlebowe do formy. Z wierzchu delikatnie je moczymy (np. pędzlem zamoczonym w wodzie lub mokrymi rękami), a następnie obsypujemy obficie mąką. Można również obsypać chleb ziarnami, wtedy smarujemy delikatnie masłem i posypujemy ziarnami. Przykrywamy lnianą ściereczką i odstawiamy do wyrośnięcia*. Gdy chleb wyrośnie (powinien prawie podwoić swoją objętość) wkładamy do piekarnika nagrzanego do 200 stopni i pieczemy przez ok. 60 minut.     Po wyjęciu, studzimy na kratce.     *Czas wyrastania zależy od temperatury i wilgotności powietrza, zwykle trwa to od 1 do 4 godzin.     Smacznego!       Kanapka:  kromka chleba masło sałata lodowa szynka ser niebieski lazur konfitura z aronii i jabłek  To było PRZEpyszne! 