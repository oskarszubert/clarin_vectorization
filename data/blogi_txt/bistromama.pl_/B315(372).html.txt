Lata temu, w mojej pierwszej pracy, zamawialiśmy pizzę do biura. Każdy według własnego gustu i uznania. Ja byłam wierna jednej, bez wyjątku. Z sosem holenderskim i brokułami. Dziś już nawet nie pamiętam z  której pizzerii. Zapomniałam później o niej na kilka lat. Aż pewnego dnia mama koleżanki Hani, przyniosła mi do spróbowania kawałek pizzy domowego wypieku. Z sosem holenderskim kurczakiem i szpinakiem. Jadłam, jak gdybym tydzień nie widziała obiadu. Taka pizza ciągle przede mną. Zamiast pizzy zrobiłam tartę i powiem Wam, że ho ho, była zacna! Na wieczornej Żarłostacji zniknęła migiem :)     ciasto kruche:   200 g mąki krupczatki 100 g zimnego masła  1 jajko  100 g startego żółtego sera sól ew. łyżeczka czarnuszki  Z podanych składników zagniatamy ciasto i wkładamy na 30 minut do lodówki. Formę do tarty smarujemy masłem i wykładamy rozwałkowanym ciastem aż po brzegi.  Nakłuwamy widelcem i pieczemy w piekarniku ok. 20 min. w temperaturze 180 st.  sos holenderski:    100 g masła 4 żółtka 2 łyżki soku z cytryny sól, biały pieprz  Masło topimy w garnuszku. Żółtka ubijamy z sokiem z cytryny, solą i pieprzem. Powolutku dodajemy gorące masło. Sos powinien zacząć gęstnieć jak majonez.   oraz:    100 g liści świeżego szpinaku 2 ząbki czosnku 1 łyżka masła 8-10 pomidorków koktajlowych ew. jedna pierś pokrojonego w kostkę i podsmażonego kurczaka sól, pieprz Szpinak blanszujemy, dodajemy masło i przeciśnięty czosnek, doprawiamy do smaku solą i pieprzem.  Na podpieczony spód wykładamy sos holenderski, na sosie rozkładamy małe gniazdka szpinaku i pomidorki koktajlowe i ew. kurczaka. Wkładamy do piekarnika i pieczemy ok. 20 minut.  Smacznego! W wersji z kurczakiem, przed wieczorną Żarłostacją w Opolu. 