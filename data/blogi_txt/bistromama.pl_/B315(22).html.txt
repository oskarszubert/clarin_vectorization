Wiatrak w moim laptopie nie wyrabia.   Pora oddać sprzęt do serwisu :)   Zanim jednak to zrobię dzielę się pomysłem na czekoladowe miseczki, bynajmniej nie moim, podpatrzonym :) Mogą stanowić miłą walentynkową niespodziankę, ale też mogą być wielkanocną inspiracją.    Są ferie, u Hani w przedszkolu grupy łączone,   siedzimy więc sobie razem w domu   i podczas drzemki Franka tworzymy razem takie cuda,   które później zjada tata. Bo o dziwo, Hania za czekoladą nie przepada i chwała jej za to! Za ubiegły tydzień kolejny raz dziękuję,   a za dzień wczorajszy w szczególności :) Szafie Tosi :) Siostrze Ani :)           Do przygotowania czekoladowych miseczek potrzebujemy:   6-8 sztuk balonów  300 g czekolady wg upodobania ( u mnie 1 biała i 2 mleczne, ale gorzka będzie pasować tutaj idealnie)   Do wypełnienia - to co lubimy najbardziej lub to, co akurat mamy pod ręką. Mogą być lody, bita śmietana, owoce, pokrojone galaretki, cukiereczki.    Balony dmuchamy, aż osiągną mniej więcej wielkość orzecha kokosowego. Myjemy je dokładnie pod bieżącą wodą, najlepiej gąbką z dodatkiem płynu do mycia naczyń, dokładnie płuczemy i osuszamy.     Czekoladę topimy w kąpieli wodnej (temperatura czekolady nie powinna przekroczyć 50 st.). Najlepiej co jakiś czas zdejmować miskę z czekoladą i mieszać. Czekoladę można również rozpuścić w mikrofalówce, ale wtedy musimy to zrobić na niskiej mocy.    W roztopionej czekoladzie zanurzamy balony do mniej więcej 1/3 wysokości. Czekolady powinno na balonie być dość sporo, żeby miseczka była sztywna. Balony odkładamy na deskę wyłożoną folią aluminiową i odstawiamy, aż czekolada zastygnie. Kiedy jest już twarda, przebijamy balon szpilką i delikatnie usuwamy jego resztki ze środka.     Miseczki wypełniamy dowolnymi dodatkami. Ja wypełniłam bitą śmietaną z mascarpone z dodatkiem musu z ok. 100 g malin.     Smacznego! 