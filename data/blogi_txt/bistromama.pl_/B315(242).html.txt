Kocham rosół. I kocham marchewkę z rosołu. Na talerzu mam często więcej marchewki niż makaronu. I dużo koperku też lubię. I dzieci też rosół uwielbiają. Za każdym razem Hania powtarza, że ani w przedszkolu, ani u babci nie ma takiego dobrego. Nie wiem ile w tym prawdy, ale na pewno rosół to nasza zupa nr 1. Rosół tak naprawdę zaczęłam gotować będąc w pierwszej ciąży.  To jedna z moich zachcianek, które mogłam wtedy jeść przez całą dobę, ale paradoks całej rosołowej przygody polegał na tym, że nie mogłam znieść zapachu, który unosił się przy okazji gotowania wywaru z kawałka mięsa wołowego i udek drobiowych. Kiedy doszły do tego jarzyny, musiałam natychmiast wietrzyć cale mieszkanie (to samo miałam z sałatką jarzynową), a najlepiej ewakuować się na czas gotowania rosołu z domu. Niejednokrotnie też miałam problem co zrobić z mięsem z wywaru i z samymi jarzynami. Nie należymy (niestety...) do osób, które lubią gotowane mięso, ale należymy za to do osób, które nie marnują jedzenia. I tak najczęściej mięso z udek ląduje w krokietach lub pierogach z mięsem. Tym razem wylądowało w pasztecie, dość słodkim w smaku, bo z dużą ilością marchewki i suszonej śliwki. Polecam, zwłaszcza dla dzieci. Moje zajadały sam pasztecik bez chleba :) składniki:   5 pałek kurczaka lub 2-3 całe udka  2 marchewki  1 pietruszka 1/3 selera  1 cebula  1 mała bułka kajzerka 3/4 szklanki ciepłego mleka 2 jajka 8-10 szt. suszonych śliwek pieprz ziołowy sól    Ugotowane w rosole pałki lub udka obieramy dokładnie z mięsa. W misie blendera umieszczamy ugotowane warzywa (łącznie z cebulą z rosołu, jeśli nie była gotowana, wcześniej podsmażamy ją na masełku). Bułkę namaczamy w ciepłym mleku, powinna całkowicie rozmoknąć. Miksujemy mięso, warzywa, namoczoną bułkę, jajka i przyprawy. Śliwki kroimy w paski i dodajemy na samym końcu, mieszamy.     Masę przekładamy do wysmarowanej masłem i posypanej bułką tartą formy keksowej lub kilku mniejszych foremek. Pieczemy przez ok. 50 minut w temperaturze 170 stopni. Po wyjęciu z piekarnika studzimy przez parę minut w foremce, a potem na kratce.    Smacznego! 