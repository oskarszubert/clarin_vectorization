Jeden z bardziej trafionych wakacyjnych obiadów w restauracji. Od razu wiedziałam, że obowiązkowo do powtórzenia w domowej kuchni.   Miał być w sobotę - okazało się, że "paaani, kurki na targowisku to tylko z rana...."  W poniedziałek mąż miał dzień wolny, rano wyszedł na chwilę coś załatwić.   Zadzwoniłam, żeby po drodze wstąpił na targ i kupił kurki.   Co się okazało?  Albo czytał w moich myślach albo bardzo pragnął tego obiadu.  Zdążył je kupić zanim ja pomyślałam, że mógłby to zrobić :) Zaczynamy od sosu. Kiedy jest gotowy, odstawiamy na bok i przygotowujemy placki.   sos:   300 g kurek 1 cebula 1 ząbek czosnku 1/2 szklanki bulionu 250 ml gęstej słodkiej śmietany (używam "Piątnicy do zup i sosów") 2 łyżki masła sól świeżo zmielony pieprz    Kurki czyścimy i myjemy pod bieżącą wodą.Większe grzyby kroimy na 2-3 części. Cebulę kroimy w drobną kostkę i podsmażamy na maśle na złoty kolor. Pod koniec dodajemy przeciśnięty ząbek czosnku, a po chwili kurki. Dusimy razem przez ok. 7-8 minut. Po tym czasie podlewamy całość bulionem i dodajemy śmietanę. Doprawiamy do smaku solą i pieprzem, doprowadzamy do zagotowania i odstawiamy na bok.     placki: na ok. 12 sztuk   750 g ziemniaków 1 cebula 1-2 ząbki czosnku (opcjonalnie) 3 czubate łyżki mąki pszennej 2 jajka 2 łyżki tartej bułki* sól, pieprz olej do smażenia    Obrane ziemniaki, cebulę i czosnek tradycyjnie trzemy na tarce lub robi to za nas robot kuchenny. Do utartej masy dodajemy jajka, mąkę i bułkę tartą. Doprawiamy solą i pieprzem. Mieszamy razem do połączenia wszystkich składników. Placki smażymy na mocno rozgrzanym oleju (placki zwykle smażę na dwóch patelniach równocześnie). Podajemy z gorącym sosem.     *Bułka tarta sprawia, że placki są bardziej chrupiące (dziękuję Kasiu i Mirelko za radę!) 