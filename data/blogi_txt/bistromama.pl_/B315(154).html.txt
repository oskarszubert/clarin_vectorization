Jak to jest....  codziennie w pracy, tak ok. godz. 14 myślę o dzieciach... Skręca mnie z tęsknoty  i marzę, żeby już tulić jedno i drugie, wąchać włosy, ubierać kurtki i w powrotnej drodze do domu pytać jak minął dzień, co było na przedstawieniu, co ciekawego się wydarzyło....  a już o godz. 16.30 marzę o tym, żeby posiedzieć przez 5 minut w ciszy i usłyszeć własne myśli. Po powrocie do domu, zaczynam przygotowywać obiad. Wyjścia nie ma, coś jeść trzeba ;) Dzieci dostają wtedy obrane i pokrojone na plastry jabłko i to oznacza, że mam 10 minut względnego spokoju w kuchni. Czas wykorzystuję maksymalnie, ale stres i presja niczym w telewizyjnym programie kulinarnym. Po 10 minutach rozlega się: mamooo a Franek wchodzi na szafkęęę.... mamoooo a Franek mnie ciągnie za włosy... Ok, sygnał, że mój czas w kuchni się skończył.     Ile można wykonać w tak krótkim czasie? Niewiele, ale praktyka czyni mistrza. Jeśli paprykę do tej zupy upieczemy np. dzień wcześniej, jej ugotowanie zajmie dosłownie chwilę, a smak wynagrodzi wszelkie trudy dnia codziennego ;)       składniki:   3 upieczone czerwone papryki (bez skórki) 300-400 ml wywaru warzywnego 1 ząbek czosnku 1 cebula 4 łyżki śmietany 12% 2 łyżki oliwy sól, pieprz Pieczenie papryki: rozgrzewamy piekarnik do 200 stopni. Papryki myjemy i suszymy. Układamy na blaszce lub w naczyniu żaroodpornym i pieczemy ok 30 minut. Kiedy przestygnie, obieramy ze skóry i usuwamy gniazda nasienne (gniazda można usunąć przed pieczeniem).    Na głębokiej patelni rozgrzewamy oliwę, dodajemy posiekaną cebulę i czosnek. Smaży do momentu, aż cebulka się zeszkli i delikatnie zarumieni. Dodajemy paprykę i wywar, gotujemy ok 10 minut. Pod koniec gotowania dodajemy 3 łyżki śmietany. Całość miksujemy na krem, doprawiamy do smaku solą i pieprzem. Podajemy z grzankami i kleksem śmietany.  Smacznego! 