Walentyki już jutro, a ja tu z pastą rybną... Miałam do wyboru albo przesłodkie bezy albo pastę z makreli. Postawiłam na pastę, bo ją kocham bardziej niż bezy :) A w końcu o miłość w tym szalonym dniu chodzi. I taki mąż mój kochany, który ryb wędzonych szczerze nienawidzi, o makreli dla mnie zawsze pamięta :) I jak tu postawić na bezy?       Nie kłamali Czarno Czarni śpiewając w swojej piosence "jedzą rybę, jedzą rybę, makreli smak to miłości smak" :) Beata, dzięki za przypomnienie tej piosenki! Pasty do chleba uwielbiam, na pierwszym nigdy nie zachwianym miejscu będzie ta z jajek, ale drugie należy do past z dodatkiem ryb. Niedawno robiłam też z suszonych pomidorów, ale to już inna historia.          składniki:  300 g wędzonej makreli (bez skóry i ości) 1 mała cebula 2 średnie ogórki kiszone 1 łyżka majonezu 1 łyżeczka musztardy pieprz mielony, sól posiekany szczypiorek   Makrelę obieramy ze skóry i usuwamy wszystkie ości. Cebulę i ogórki drobno kroimy. Makrelę (najlepiej rozdrobnioną palcami), posiekaną cebulę i ogórki, majonez i musztardę łączymy razem za pomocą widelca w misce. Doprawiamy do smaku solą i pieprzem. Podajemy na ciepłych grzankach.    Smacznego! 