Piątkowy obiad to dla mnie danie mączne. Naleśniki, kluchy, pierogi, makaron. Czasami ryż z truskawkami.  Czasami coś innego, ale bardzo rzadko. Chciałabym, żeby kiedyś moje dzieci idąc na sushi (choć podejrzewam, że za 15 lat sushi będzie passé), lub inne przyszłe modne jedzenie, o którym jeszcze dziś nie mamy pojęcia, będą z rozrzewnieniem wspominały piątkowe kluchy swojej matki :)      Pomysł, żeby do pierogów dodać rukolę pochodzi od Was. Pojawił się na FB w ramach dyskusji "co zrobić ze zwiędniętą rukolą" :) Ciasto na pierogi jest z przepisu mojej mamy, ale po ostatniej rozmowie z mamą Mimnie, (tej od ciasteczek okupacyjnych), następnym razem zrobię z jej przepisu. Muszę tylko dopytać o proporcje, bo nie zapamiętałam. Do ciasta dodaje się śmietanę i masło, czyli zapowiada się baaardzo elastycznie i miękko :)         ciasto na pierogi: 560 g mąki  1 jajko 2 łyżki oleju  1 szklanka cieplej wody  1/2 łyżeczki soli    Na stolnicy przesiewamy mąkę, dodajemy sól. Na środku robimy dołek, wbijamy jajko, dodajemy olej. Zaczynamy mieszać i wąską strużką dolewamy ciepłą wodę i zagniatamy, aż ciasto będzie jednolite.        farsz:    4 ugotowane ziemniaki 150 g sera feta 1 średnia cebula 50 g rukoli 1 łyżka masła sól, pieprz   Cebulę kroimy w drobną kostkę i podsmażamy na złoty kolor na maśle. Rukolę przelewamy gorącą wodą, osuszamy w papierowym ręczniku i dość drobno siekamy. Ziemniaki rozgniatamy za pomocą tłuczka do ziemniaków, dodajemy rozdrobniony ser, podsmażoną cebulkę i rukolę. Doprawiamy solą i pieprzem do smaku.         Ciasto bardzo cienko (na ok 1-2 mm) rozwałkowujemy: nie podsypujemy mąką (!!!), co kilka ruchów wałka odklejamy ciasto od stolnicy i odwracamy na drugą stronę. Gdy będzie już cieniutkie wycinamy z niego kółka. Na każde kółko nakładamy łyżeczkę farszu i sklejamy brzegi (farsz nie powinien dotykać brzegów, bo inaczej ciasto nam się nie sklei).    Gotowe pierogi gotujemy w osolonej wodzie. Powinno trwać to kilka minut, a kiedy pierogi wypłyną na wierzch, gotujemy ok. 2 minut).  Podajemy polane masełkiem, lub z podsmażoną cebulką i boczkiem.      Smacznego! 