Obiecałam sobie, że jak tylko kiedyś moje serce,  a przy okazji trochę pieniędzy, zostawię w jakimś fantastycznym sklepie z żywnością, to napiszę o tym na blogu. Mam taki jeden sklep w Opolu, w którym kupuję wędliny, a przede wszystkim gęsinę. I o tym sklepie jeszcze kiedyś będzie :)     A dziś o sklepie z sąsiedniego województwa.   Sklep nie ma swojej strony internetowej i nie można w nim na razie nic kupić on-line. Mam nadzieję, że to kwestia czasu, bo z przyjemnością złożyłabym tam niejedno i niemałe zamówienie :)   Ten sklep, o którym piszę to Bacówka.   Mieści się we Wrocławiu, przy ul. Litewskiej 16F (Psie Pole).  Można w nim kupić przede wszystkim wędliny, ale też inne wyroby tradycyjne. Swojskie i zdrowe. Można się zapomnieć wczytując się w nazwy i receptury na etykietach. Przepadłam, kiedy zobaczyłam limonki w syropie. Co prawda ich główne przeznaczenie to miękkie lądowanie w kubku gorącej herbaty, ale ja od razu zobaczyłam te słoneczne plastry na mazurku. Cytrusowe smaki uzupełniła konfitura z pomarańczy z dodatkiem imbiru. Dzieło zwieńczył tymianek. Nie mogę tylko przeboleć, że nie miałam świeżego ;)      ciasto kruche:   300 g mąki pszennej  160 g zimnego masła  40 g cukru  1 żółtko  1 łyżka śmietany    Z podanych składników zagniatamy ciasto, formujemy kulę i odstawiamy na co najmniej 30 minut do lodówki (owinięte folią spożywczą). Po tym czasie ciasto szybko rozwałkowujemy i przekładamy na blaszkę, nakłuwamy widelcem i pieczemy ok. 20 minut w temperaturze 180 stopni. Odstawiamy do wystygnięcia.   krem i galaretka:  250 g mascarpone 1 galaretka o smaku pomarańczowym 1/2 szklanki soku pomarańczowego 1/2 szklanki wody 6 łyżek konfitury pomarańczowej z imbirem 1 łyżeczka startego świeżego imbiru limonki w syropie tymianek, świeży lub suszony   Galaretkę rozpuszczamy w gorącej wodzie (0,5 szklanki) i dolewamy sok pomarańczowy. Mieszamy, aż galaretka całkowicie się rozpuści. Mascarpone rozcieramy w misce, dodajemy 3 łyżeczki konfitury pomarańczowej i 1/3 część galaretki rozpuszczonej w wodzie i soku. Mieszamy i tężejącą masę wykładamy na podpieczony spód.     Do pozostałej galaretki dodajemy starty imbir i pozostałe 3 łyżeczki konfitury z pomarańczy. Tężejącą masę wykładamy na krem z mascarpone, a na wierzchu, zanim galaretka zastygnie, układamy odsączone limonki z syropu. Całość posypujemy listkami świeżego tymianku (a kiedy świeżego brak - ratujemy się suszonym, jak ja).     Smacznego! 