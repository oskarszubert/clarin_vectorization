Mój ulubiony, bardzo prosty obiad.   Który najczęściej zjadam sama, bo moja praca u podstaw     nad polubieniem szpinaku przez męża, nie przynosi efektu.    A jeszcze łosoś wędzony do tego? A feee.... krzyczy już, a jeszcze drzwi dobrze nie otworzył. Więc jem sobie sama i cieszę się, że wszystko dla mnie, na dwa dni mam obiad!    A mąż wtedy spaghetti miesza z pesto, które zawsze pod ręką i udaje, że też zadowolony ;)      na 2 porcje: ok. 200 g  makaronu spaghetti  250 g ricotty 100 g świeżego szpinaku (miałam listki "baby") 100 g wędzonego łososia 1 łyżka masła 2 ząbki czosnku sól i świeżo zmielony pieprz   Szpinak myjemy, osuszamy i dusimy przez kilka minut  na maśle, aż zmięknie. Dodajemy przeciśnięty, posiekany lub zmiażdżony czosnek, Jeszcze chwilę razem podsmażamy. Dodajemy ricottę i drobno porwane cząstki łososia, mieszamy aż wszystko połączy się ze szpinakiem. Część łososia możemy zostawić do dekoracji. Makaron gotujemy zgodnie ze wskazówkami na opakowaniu. Z sosem mieszamy tuż  przed podaniem lub bezpośrednio na talerzu. Smacznego! 