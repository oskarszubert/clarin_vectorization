Kiedy robiłam listę zakupów na zeszłoroczne święta Bożego Narodzenia, wśród innych składników znalazł się mak. Nie wpisałam ile tego maku ma być, nie przypuszczałam również, że mój szanowny małżonek kupi ten mak w ilości hurtowej. Styczeń i luty mija nam więc pod znakiem drobnych czarnych kropek. Dosypuję maku na racuszków, naleśników, muffinek, trenuję inne wypieki z makiem, będzie jak znalazł na tegoroczne święta... Przepis na Makową Panienkę dostałam od koleżanki, a ona od swojej mamy. Kiedy wpisałam w google, okazało się, że jest to ciasto dość znane. Znajdziecie je również u Kasi na blogu Gotuję, bo lubię oraz na blogu Addio pomidory. Nigdy wcześniej nie jadłam tego ciasta, a muszę przyznać, że jest czego żałować. Mielone migdały, kokos i mak sprawiają, że jest nie tyle aromatyczne, co niezwykle delikatne. Cytrynowy krem to moje odkrycie, które zamierzam wykorzystać przy okazji pieczenia np. tortów. Będzie idealny!    Smacznego!        ciasto:  na tortownicę o średnicy 24 cm lub blachę 26x29 cm  150 g suchego maku 100 g wiórków kokosowych 100 g cukru pudru 100 g płatków migdałowych 50 g migdałów mielonych 8 białek 4 żółtka (4 pozostałe dodamy kremu)   Białka ubijamy na sztywną pianę. Ciągle ubijając, dodajemy cukier oraz żółtka. Na koniec dosypujemy mak, migdały mielone, kokos oraz płatki migdałów zgniecione dodatkowo w dłoniach. Delikatnie łączymy wszystkie składniki.      Tortownicę lub blachę wykładamy papierem do pieczenia, przekładamy masę (możemy podzielić ją na dwie porcje i upiec dwa osobne placki). Ja upiekłam jeden placek w tortownicy, a następnie przekroiłam go na dwie połówki. Pieczemy ok. 35-40 minut, jeśli ciasto jest w jednej części, natomiast, jeśli podzieliliśmy na pół, należy piec oba placki po 20 minut w 170 stopniach bez termoobiegu. Odstawiamy do wystudzenia. Jeśli piekliśmy jeden placek, po wystudzeniu przekrawamy go na dwie części.     krem:  2 opakowania budyniu śmietankowego bez cukru  350 ml mleka 200 ml wyciśniętego soku z cytryny ok. 150 g cukru  4 żółtka 200 g miękkiego masła Mieszamy mleko z sokiem cytryny. 1/3 odlewamy do miseczki, a pozostałą część mleka doprowadzamy do wrzenia. Do miski z mlekiem dodajemy budyń oraz cukier, dokładnie mieszamy. Wylewamy do gotującego się mleka i mieszamy, aby budyń nie miał grudek. Gotujemy na małym ogniu kilka minut. Odstawiamy na kilka minut do lekkiego przestudzenia. Następnie dodajemy żółtka i czekamy, aż wystygnie.      Masło ucieramy i dodajemy do niego po łyżce przestudzonej masy budyniowej.    Jeden placek układamy na paterze, smarujemy kremem, przykrywamy drugim plackiem i lekko dociskamy. Odstawiamy w chłodne miejsce. Polewamy polewą, lukrem cytrynowym lub posypujemy cukrem pudrem.     Smacznego! 