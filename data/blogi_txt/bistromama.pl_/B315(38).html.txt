Żurawina nadaje słodkiej chałce lekkiego kwaskowego posmaku. Nie potrzeba żadnych innych dodatków. Tylko masełko, które topi się samo na jeszcze ciepłej kromeczce...   Przepis na dwie chałki: 500 g mąki pszennej 100 g masła 1 jajko 2 żółtka 50 g cukru 40 g świeżych drożdży 2/3 szklanki mleka 1 płaska łyżeczka soli 1 jajko do posmarowania chałki  ok. 200 g świeżej drobnej żurawiny Mleko lekko podgrzewamy, dodajemy drożdże, cukier i łyżkę mąki. Mieszamy widelcem i odstawiamy rozczyn do wyrośnięcia.   Jajka i żółtka ucieramy z roztopionym (ale wystudzonym) masłem. Dodajemy rozczyn i przesianą mąkę z solą. Wyrabiamy razem na elastyczne ciasto. Przekładamy do miski, przykrywamy bawełnianą ściereczką i odstawiamy do wyrośnięcia w ciepłym miejscu na ok. 20-30 minut, aż podwoi swoją objętość.   Ciasto dzielimy na dwie części. Z każdej formujemy trzy wałeczki. Każdy wałeczek osobno rozwałkowujemy, dajemy żurawinę i ponownie zwijamy w długi wąski rulon. Z trzech powstałych w ten sposób wałeczków zaplatamy warkocz. Końcówki delikatnie zawijamy pod spód. Powtarzamy czynności z drugą chałką. Uformowane warkocze odstawiamy do wyrośnięcia na ok. 15 minut.   Po wyrośnięciu obie chałki smarujemy rozbełtanym jajkiem, pieczemy ok. 30 minut w piekarniku rozgrzanym do 180 st.     Chałki można również posypać kruszonką. 