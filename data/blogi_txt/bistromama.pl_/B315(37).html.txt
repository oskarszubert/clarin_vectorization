Skąd pomysł na chaczapuri? Nie mam jednej odpowiedzi.  Bo zaznaczyłam kiedyś przepis Tomka Woźniaka w Magazynie KUCHNIA. Bo kocham ciasto drożdżowe. Bo przygotowuję przepisy do zakładki "bistro maluch". Bo została mi niemowlęca papka ziemniaki + cukinia. Bo w tej zakładce chcę pokazać, że można gotować jednocześnie dla dziecka i dla siebie, nie brudząc przy tym stosu naczyń.  I jeszcze jedno BO...        Kiedy pada słowo Gruzja, kuchnia gruzińska, chaczapuri... przed oczami mam Gieorija. Człowieka, którego spotkaliśmy kilka dobrych lat temu w naszej podróży poślubnej. Z wielką miłością opowiadał o swoim kraju. Mieszkał w samym centrum Tbilisi. Wyemigrował w poszukiwaniu lepszego życia. Zaprosił nas wtedy do siebie. Wymieniliśmy kilka maili, kontakt po jakimś czasie się urwał... On nas już pewnie nie pamięta. Ciekawa jestem gdzie teraz mieszka i jak ułożyło mu się życie. Może to dobry moment, żeby odezwać się do niego po latach...    ciasto:  300 g mąki 100 ml mleka 2% 1/2 łyżeczki gałki muszkatołowej 20 g świeżych drożdży 1/2 łyżeczki cukru  sól, pieprz   Z drożdży, cukru, połowy ciepłego mleka i łyżeczki mąki robimy zaczyn i odstawiamy na 15 minut do wyrośnięcia. Po tym czasie do rozczynu dosypujemy mąkę, dodajemy resztę mleka, gałkę muszkatołową, sól i pieprz i wyrabiamy elastyczne ciasto. W razie potrzeby, gdy ciasto jest zbyt gęste - dodajemy trochę mleka, gdy zbyt rzadkie - trochę mąki. Odstawiamy na kolejne 10 minut do wyrośnięcia.     farsz: 2 małe ugotowane ziemniaki 1 mała cukinia 1 mała cebula 1 ząbek czosnku 2 łyżki oliwy sól, pieprz   Cebulę kroimy w drobną kostkę i podsmażamy na łyżce oliwy. Cukinię kroimy w plastry i dusimy na oliwie na osobnej patelni, aż będzie miękka*. Do blendera wkładamy ugotowane ziemniaki, cebulkę, cukinię, ząbek czosnku, dodajemy sól i pieprz. Miksujemy razem przez chwilę. Po wyrośnięciu ciasto dzielimy na cztery części, każdą rozwałkowujemy na grubość ok. 0,5 cm. Na środku każdego nakładamy farsz, zawijamy brzegi do środka i  zlepiamy je u góry jak tobołek. Rozgrzewamy patelnię z odrobiną oliwy, układamy placki i podgrzewamy po dwie minuty z każdej strony, delikatnie je z wierzchu dociskając do patelni. Przewracamy kilkukrotnie, od czasu do czasu nacierając lekko oliwą.     Podałam z sosem czosnkowym i sałatą.     * Puree z ziemniaków i cukinii miałam gotowe, przygotowane dla dziecka. Dodałam podsmażoną cebulkę, czosnek i przyprawy.     Smacznego! 