Kilkanaście lat temu nie jadłam żurku w ogóle.  Omijałam szerokim łukiem i odwracałam wzrok jak widziałam żurek w kogoś na talerzu.    Ale później poznałam mojego męża,  który jest wielbicielem i amatorem żurkożercą.  Na jego życzenie ugotowałam pierwszy żurek kilka lat temu.   A później już poszło... ale zawsze na kupnym zakwasie.     W tym roku, jak zwykle przed świętami wyciągnęłam stare gazety,  żeby przejrzeć je pod kątem wielkanocnego menu i trafiłam na "delikatny żurek owsiany" w Poradniku Domowym z 2008 r.    I potwierdzam, żurek jest naprawdę delikatny.   Jest też kwaśny, bo taki żurek być powinien, ale nie taki jak na żytnim zakwasie. Kiedy dobrze doprawimy go czosnkiem i zadbamy o smaczną wkładkę w postaci boczku i białej kiełbaski, żurek nie ma prawa się nie udać. Sprawdziłam teraz, powtórzę na święta :)      na zakwas:    4-5 łyżek mąki owsianej (lub zmielonych płatków owsianych) 0,5 l wody 2 listki laurowe 2-3 ziarenka ziela angielskiego 1 cebula 3 ząbki czosnku   Mąkę owsianą, czyli zmielone płatki lub zmielone ziarno owsa, zalewamy letnią przegotowaną wodą i mieszamy. Dodajemy ząbki, cebulę pokrojoną w ćwiartki, listki laurowe i ziele angielskie. Przykrywamy i odstawiamy w ciepłe miejsce na 4-5 dni. Mieszamy raz lub dwa razy dziennie.     do żurku: powyższy zakwas 1 litr wody 2 pętka białej kiełbasy 150 g wędzonego boczku 2 ziemniaki 2 ząbki czosnku  sól, pieprz majeranek dodatkowo: jajka ugotowane na twardo     W garnku gotujemy wodę, wkładamy białą kiełbasę, boczek i ziemniaki pokrojone w kostkę. Gotujemy przez kilka minut, a następnie wyciągamy mięso i odkładamy, żeby wystygło. Ziemniaki gotujemy do miękkości. Kiełbaskę i boczek kroimy w kostkę, podsmażamy na patelni do zrumienienia.  Do gorącego wywaru wlewamy przecedzony zakwas i doprowadzamy do wrzenia. Dodajemy podsmażoną kiełbaskę i boczek, zmiażdżone ząbki czosnku oraz sól i pieprz do smaku. Podajemy z jajkiem ugotowanym na twardo. Można również podać jasne pieczywo. 