Zagadka: czego tutaj zabrakło????? Pachnącego, przyrumienionego i chrupiącego plasterka wędzonego boczku! Pominę milczeniem, że w założeniu miał to być hamburger z krwi i mięsa, najprawdziwszy z prawdziwszych, a przynajmniej taki najprawdziwszy z prawdziwych przypominający. Ale nic z tego, na nic moje plany i zachcianki, skoro nie zawsze w lodówce jest to, czego się pragnie. Parafrazując powiedzenie "gdy się nie ma co się lubi, to się lubi co się ma", zjedliśmy takie burgery, na jakie pozwalały zapasy w lodówce :)     I tak soczystą i posiekaną wołowinę zastąpiła... jajecznica :) Bułki były orkiszowe, pieczone w domu, z tego przepisu. Miałam problem z nazwaniem tego, co widzicie na zdjęciach. Czy to jeszcze burger? Czy to już kanapka? W sumie to nieistotne, najważniejsze, że zjedliśmy ze smakiem!         składniki:    3-4 bułki orkiszowe lub pszenne sałata lodowa, rzymska lub maślana pomidor  3-4 plasterki podsmażonego wędzonego boczku (dałam salami, nie miałam boczku, ale to on jest tutaj wskazany) kilka plasterków sera żółtego  cebula (może być też czerwona) 3-4 jajka  1 łyżka masła sól  sos:  2 łyżki majonezu 2 łyżki jogurtu naturalnego 1 łyżeczka ostrej musztardy szczypta soli pół łyżeczki cukru 1 łyżka soku z cytryny   Składniki sosu łączymy razem i odstawiamy.     Bułki przekrawamy na pół i rozkładamy parami na desce do krojenia tak, aby na końcu łatwo nam było poskładać całość. Spody bułek smarujemy sosem. Układamy sałatę, ser żółty, plasterek pomidora, krążki cebuli.      Na patelni roztapiamy masło. Jajka po kolei wbijamy bezpośrednio na patelnię solimy i przez chwilę podsmażamy. Kiedy zaczną się ścinać, mieszamy i podsmażamy do takiego stopnia, jaki lubimy najbardziej, bo wiadomo, że jajecznicę każdy lubi inną :) Gorącą nakładamy na bułki, układamy na niej wędlinę (dałam salami), a najlepiej zrumieniony boczek.      Wierzch bułki również smarujemy sosem, przykrywamy nią całość lekko dociskając.     Smacznego! 