Bardzo lubię zestaw ziemniaczki + sadzone jajko. Czasami jednak nawet ulubiony zestaw może się znudzić i wtedy zaczyna się w głowie wyścig myśli co by tu zrobić,  żeby było tak samo, ale nie do końca i sumie to jednak inaczej.  Najpierw więc było jajko. Jajko w koszulce zamiast sadzonego. Czyli poszetowe. Lub jak kto woli - perduty.  Pomysł na ziemniaki był prosty. Sałatka szwabska (zwana tez austriacką), ze specyficznym posmakiem octu i musztardy, tym razem wylądowała w piekarniku i tak oto stała się zapiekanką :)     na 2 większe porcje lub 3 mniejsze:  4-5 średnich ziemniaków  1 mała cebula 10 dag boczku 1/2 czerwonej papryki ew. 2 ogórki korniszony 1 łyżka masła sól, pieprz   sos:  2 łyżki octu jabłkowego 2 łyżki soku z cytryny 1 łyżeczka cukru 1 łyżka musztardy Dijon 2 łyżki oliwy posiekana natka pietruszki    Ziemniaki obieramy, myjemy i kroimy w podłużne ćwiartki. Gotujemy w osolonej wodzie i odcedzamy w momencie, kiedy będą jeszcze lekko niedogotowane (dojdą w piekarniku). Boczek i cebulkę kroimy w drobną kostkę, podsmażamy na odrobinie masła (można osobno usmażyć cebulkę i boczek), gdy cebulka już się lekko zezłoci dodajemy pokrojoną w cienkie paski lub kostkę paprykę i razem dusimy.    Wszystkie składniki sosu mieszamy w zakręconym słoiku, aż się dokładnie połączą a cukier się rozpuści.  Ziemniaki, boczek, cebulkę, paprykę i pokrojone w drobną kostkę ogórki delikatnie łączymy, tak aby nie połamać ziemniaków. Przyprawiamy solą i pieprzem. Całość przekładamy do naczynia do zapiekania i zalewamy sosem.   Z wierzchu posypujemy pietruszką i wstawiamy do piekarnika nagrzanego do 190 st. na ok. 30 minut. W trakcie możemy delikatnie przemieszać ziemniaki z sosem, ale nie jest to konieczne.  jajko w koszulce:  2-3 jajka (po jednym na osobę) 3 łyżki octu  woda    Wodę doprowadzamy do wrzenia, dodajemy ocet. Każde jajko osobno wybijamy na miseczkę (ponoć tak trzeba, choć ja wybijam bezpośrednio do wody, tylko robię to bardzo delikatnie) i ostrożnie, trzymając miseczkę tuż nad powierzchnią, przelewamy jajko do wody. W razie potrzeby brzegi białka delikatnie ogarniamy łyżką, tak aby ładnie się ułożyły wokół żółtka. Powtarzamy czynność, jeśli gotujemy więcej jajek.    Każde jajko gotujemy 3-4 minuty. Przy 3-minutowym gotowaniu żółtko jest mocno płynne, ja wolę gotować  minutę dłużej, dzięki czemu sam środek żółtka zostaje płynny, a otoczka wokół jest dobrze ścięta.   Smacznego! 