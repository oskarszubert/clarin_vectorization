Ciężko poprzestać na jednym ciasteczku :) Są bardzo maślane i bardzo kruche. Idealne, żeby zabrać kilka w pudełeczku  na spacer lub na piknik.  Nie polecam jednak jeść ich w samochodzie podczas podróży. Jeśli kierowca bywa wrażliwy  i lubi mieć w swoim królestwie porządek,  może mieć trochę zabawy przy sprzątaniu okruszków.  Majówkę czas zacząć!  Najpiękniejszy i bardzo bogaty w utęsknione  owoce i warzywa miesiąc, stoi już za progiem!  Pięknego, ciepłego (w dowolnej interpretacji)  i baaaardzo długiego weekendu Wam życzę!     220 g mąki pszennej 170 g masła 100 g cukru  2 żółtka szczypta soli   Masło z cukrem i solą ucieramy na puszystą masę. Dodajemy żółtka, nie przerywając ucierania. Na końcu dodajemy mąkę i miksujemy. Ciasto ma być miękkie i elastyczne, ale nie powinno kleić się do rtąk. W razie potrzeby dodajemy trochę więcej mąki.     Ciasto nakładamy do maszynki (patrz: uwaga 2) i wyciskamy ciastka bezpośrednio na blachę wyłożoną papierem do pieczenia. Pieczemy w piekarniku nagrzanym do 180 st. przez ok. 12 minut (aż będą miały złoty kolor).   uwaga 1  Do ciasta można dodać otartą skórkę z cytryny,  ziarenka wanilii (lub ekstrakt waniliowy, migdałowy itp.)    uwaga 2  Do wyciskania ciastek możemy użyć tradycyjnej maszynki do mielenia mięsa ze specjalną nakładką. I tak najprawdopodobniej zrobiłabym, gdybym tylko nie pozbyła się tego sprzętu kilka lat temu. Nowej nie kupię, bo nie mam na nią miejsca. Z tego też powodu przetestowałam już dwie maszynki (pistolety) do wyciskania ciastek, mniej więcej jak ten. I niestety żadna nie wytrzymała testu, pistolety chodzą ciężko, plastik pęka przy próbie mocniejszego dokręcenia. Pozostaje kiedyś upolować porządny radziecki pistolet z aluminium ;) uwaga 3  Część ciastek upiekłam na blaszce do pieczenia pizzy, bez użycia papieru. Dzięki temu ciastka od spodu mają charakterystyczne spody, które zawsze kojarzyły mi się z Leonkami.     Smacznego :) 