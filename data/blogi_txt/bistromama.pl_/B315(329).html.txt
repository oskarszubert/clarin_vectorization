W oryginale na wierzchu były brzoskwinie zalane galaretką. Takie ciasto przyniosła do pracy Jola z okazji swoich urodzin. Wszystkim oczy wychodziły z orbit, a ślinianki nie nadążały pracować :)  Jednak zawsze znajdzie się ktoś, kto nie do końca będzie zadowolony.  Tak oto Jola została zagadnięta czy aby na pewno cukier w tym cieście dobrze się rozpuścił ;)  A to wcale nie cukier, to sucharki są wyczuwalne   i to one z nutellą nadają temu lekkiemu ciastu   zupełnie zaskakującego smaku. Już kiedyś robiłam podobne ciasto, z malinami. Teraz zmniejszyłam nieco proporcje spodu, ser i mus pozostały bez zmian. Tym razem ciasto zrobiłam w tortownicy o średnicy 22 cm. warstwa I - nutella z sucharkami  1/2 opakowania sucharków (12 sztuk) 300 g nutelli   Sucharki miksujemy w robocie na tartą bułkę.  Do zmiksowanych sucharków dodajemy nutellę (w miarę ciepłą, nie z lodówki) i mieszamy za pomocą drewnianej łyżki.Taką masę rozprowadzamy równo na dnie tortownicy i wstawiamy do lodówki. warstwa II - śmietankowa  400 g śmietanki kremówki (2 małe kubki) 500 g sera białego (np. serek naturalny President, mogą być też serki Danio) 3 łyżki cukru pudru 2 czubate łyżki żelatyny rozpuszczone w małej ilości gorącej wody* Śmietankę kremówkę ubijamy, pod koniec dodajemy cukier puder. Następnie dodajemy ser,   a na końcu rozpuszczoną żelatynę i chwile razem miksujemy.  Kiedy masa zaczyna tężeć wykładamy ją warstwę nutellowo-sucharkową i ponownie wkładamy do lodówki. *Od jakiegoś czasu żelatynę (2-3) łyżki zalewam ok. 4 łyżkami zimnej wody, żeby napęczniała. Odstawiam na 10 minut. Po tym czasie, a przed wlaniem jej do masy serowej, rozcieńczam 2-3 łyżkami gorącej wody (w sumie tyle tej gorącej wody potrzeba, żeby byłą płynna.warstwa III - brzoskwiniowa  puszka brzoskwiń 2 galaretki o smaku brzoskwiniowym   Brzoskwinie odsączamy z zalewy i miksujemy na gładką masę. Galaretkę rozpuszczamy w połowie wody, która była podana w przepisie na opakowaniu (czyli 2 galaretki w 500 ml wody) i łączymy ze zmiksowanymi brzoskwiniami. Kiedy mus zaczyna tężeć wylewamy go na masę śmietankową (trzeba to robić delikatnie, żeby uniknąć utworzenia "wulkanów").  Przed podaniem wkładamy na 2-3 godziny do lodówki. Smacznego :) 