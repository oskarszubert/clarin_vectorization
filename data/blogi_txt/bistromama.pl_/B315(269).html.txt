Znajomi obdarowali nas sporą ilością leśnych grzybów,   a w dodatku pożyczyli do nich suszarkę :)  Był makaron z sosem grzybowym, była pizza, a resztę grzybów zasuszyłam.   Część suszonych grzybów zmiksowałam i dodałam do ciasta na pizzę. Pizza wyszła taka, że hej!   Mozzarella w tej pizzy wyjątkowo wylądowała między sosem a farszem.   Szkoda taki widok ukryć pod chmurą roztopionego sera ;)           ciasto: 20 g drożdży  3/4 szklanki wody  350 g mąki  3 łyżki oliwy z oliwek  1 łyżeczka soli  2 łyżki suszonych zmiksowanych grzybów.   Z drożdży i ciepłej wody robimy rozczyn, dodajemy łyżkę mąki i odstawiamy do wyrośnięcia na ok. 10-15 minut. Dodajemy pozostałe składniki  i dokładnie wyrabiamy ciasto. Ciasto odstawiamy do wyrośnięcia na czas przygotowania farszu (ok. 20 minut). Suszone grzyby sprawiły, że ciasto było bardzo aromatyczne, ale też ciemniejsze po upieczeniu od zwykłego ciasta na pizzę.    sos:   2 łyżeczki koncentratu pomidorowego 2 łyżeczki czerwonego pesto 1/2 łyżeczki świeżego lub suszonego oregano  W miseczce mieszamy przecier pomidorowy z pesto i oregano, ew. innymi przyprawami wg uznania.   dodatki:  350 - 400 g oczyszczonych i umytych grzybów leśnych(miałam podgrzybki, kurki i opieńki) 3 czerwone cebule 125 g mozzarelli (1 kulka) 50 g żółtego sera  2 płaskie łyżki cukru trzcinowego 1 łyżka octu balsamicznego 3 łyżki masła kilka gałązek świeżej pietruszki sól i świeżo mielony pieprz Na patelni rozgrzewamy 1 łyżkę masła z brązowym cukrem. Cebule kroimy na ósemki (lub piórka) i podsmażamy 2-3 minuty na maśle z cukrem i octem balsamicznym.     Grzyby kroimy w plasterki, mniejsze kurki zostawiamy w całości. Na drugiej patelni rozgrzewamy pozostałe 2 łyżki masła i dusimy grzyby ok. 10 minut do miękkości, dodając trochę soli i pieprzu. Odciskamy nadmiar wody i tłuszczu.     Podrośnięte ciasto przekładamy na blachę. Na cieście równomiernie rozprowadzamy sos, na sosie startą na grubych oczkach mozzarellę i żółty ser. Na to wykładamy karmelizowaną cebulę i i podsmażone grzyby. Posypujemy posiekaną nacią pietruszki (tylko trochę).     Piekarnik nagrzewamy do 250 st. i przed włożeniem pizzy zmniejszamy do 220 st. Pieczemy ok. 25 minut w dolnej części piekarnika, aż spód będzie chrupiący. Przed podaniem posypujemy pozostałą posiekaną nacią pietruszki. Smacznego :) 