W lemon curd jestem zakochana bezgranicznie. Co jakiś czas robię i zjadam na śniadanie z dodatkiem tostów. Tak, tak, nie inaczej. To tosty są tutaj dodatkiem, bo lemon curd zawsze jest na pierwszym planie.    Tym razem w wersji pomarańczowej, z przepisu znalezionego w angielskiej gazecie z 2002 roku "Good Housekeeping". Kilka gazet przywiozłam ze sobą z UK i pilnuję ich jak oka w głowie :)         Orange curd jest fantastycznym dodatkiem do wszelkich deserów i ciast.  Tym razem przygotowałam go na Żarłostację, która rusza już w sobotę!  Jeśli tylko jest Wam po drodze, to zaglądnijcie do nas! Z dodatkiem orange curd wieczorem będzie można spróbować deseru, który testowo przyrządziłam dziś sobie na śniadanie :)      składniki: wyciśnięty sok i starta skórka z 2 pomarańczy sok z 1/2 cytryny 125 g niesolonego masła 180 g cukru 3 jajka   Sok z pomarańczy i cytryny wyciskamy i odstawiamy na bok. Metalową miskę stawiamy na garnku, w którym gotuje się woda. Do miski na parze dajemy masło, cukier, sok z pomarańczy i cytryny oraz otartą skórkę z pomarańczy. Lekko mieszamy do momentu, aż wszystko się dokładnie rozpuści. Jajka ubijamy trzepaczką lub mikserem (przez kilka minut, nie muszą być ubite na puch) i powoli dodajemy do składników na parze.     Cały czas mieszamy, aż krem zgęstnieje. Trwa to mniej więcej ok. 15 minut. Gotowy krem przekładamy do słoiczków i przechowujemy w lodówce do miesiąca czasu. Smacznego! 