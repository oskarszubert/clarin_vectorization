Z domu rodzinnego wyniosłam przeświadczenie, że piernik to ciasto nie byle jakie. Piernik to ciasto wyjątkowo wrażliwe, zwłaszcza na etapie przygotowania. Pamiętam jak dziś przygotowania mojej mamy do pieczenia piernika. Wszystko musiało być pod ręką. I składniki, i sprzęt, którym był "kręcony". Mama piekła piernik tylko z jednego przepisu. Na Boże Narodzenie przekładała go tylko powidłami, a na Wielkanoc dodawała do niego jedną warstwę biszkoptu.      W sporej emaliowanej misce roztapiała masło z miodem i cukrem. Spróbowałam kiedyś tej pięknej bulgoczącej złotej masy dotknąć palcem... ułamek sekundy później, odruchowo wsadziłam palec do buzi... Przez całe święta nie mogłam jeść, tak miałam poparzony język. Ale wracając do piernika... Taką gorącą masę mama ściągała z ognia i natychmiast wbijała do niej jajka i dolewała śmietanę (kwaśną!). Kręciła następnie w jedną stronę, żeby przypadkiem masa się nie ścięła. Później już było spokojniej ;)     Za każdym razem kiedy ktoś opowiadał o pierniku, byłam przeświadczona, że to żaden piernik tylko jakieś ciasto piernikopodobne. Bo ten właściwy to przecież ten z wbijanymi jajkami do gorącego miodu. Dziś już wiem, że piernik można upiec bez stresu, a do tego błyskawicznie. Choć muszę przyznać, że mam wielką ochotę przymierzyć się po latach do tego maminego.     Tymczasem zapraszam na piernik łatwy i bardzo szybki, z książki "Nigella Świątecznie". Zamiast złotego syropu i melasy - dałam płynny miód. Podejrzewam, że z melasą byłby jeszcze bardziej lepki, ale na samym miodzie też smakował wybornie. A to wszystko potwierdzone, bo goście byli, jedli i zachwalali :)       składniki:   150 g masła 200 g  złotego syropu (zastąpiłam płynnym miodem) 200 g melasy (zastąpiłam płynnym miodem)   125 g ciemnego cukru muscovado 1 łyżeczki mielonego imbiru 2 łyżeczki drobno startego imbiru  1 łyżeczka mielonych goździków 1 łyżeczka mielonego cynamonu   1 łyżeczka sody oczyszczonej rozpuszczonej w 2 łyżkach ciepłej wody 250 ml mleka 2 jajka  300 g mąki   Rozgrzewamy piekarnik do 170 C. Formę (ok.30 x 20cm) wykładamy papierem do pieczenia.   W rondlu topimy masło na najmniejszym ogniu, wraz z cukrem, złotym syropem, melasą (zastąpiłam oba produkty płynnym miodem), świeżym i mielonym imbirem, cynamonem i goździkami. Zdejmujemy rondel z ognia, dodajemy mleko, jajka i roztwór sody w wodzie. Przesianą mąkę wsypujemy do rondla, dokładnie ucierając. Nie przejmujemy się tym, że ciasto jest bardzo rzadkie. Dzięki temu później będzie lepkie.   Przelewamy ciasto do przygotowanej formy i pieczemy 45−60minut , aż urośnie i zestali się na wierzchu. Nie przesadzamy jednak z długością pieczenia. Przekładamy foremkę na metalową kratkę i zostawiamy piernik w formie, aż ostygnie.Piernik można przygotować do dwóch tygodni wcześniej.   karmel:     200 g brązowego cukru 2 łyżki wody 100 g masła 70 ml śmietanki 30% lub 36% 3/4 łyżeczki soli morskiej gruboziarnistej    W rondelku karmelizujemy cukier z dodatkiem wody, delikatnie od czasu do czasu mieszając.Kiedy zacznie nabierać ciemnozłotego koloru (za sprawą brązowego cukru a nie przypalenia), dodajemy masło pokrojone na mniejsze kawałki i dokładnie mieszamy. Odstawiamy z ognia i powoli wlewamy śmietanę,  mieszamy aby nie było żadnych grudek. Na samym końcu dodajemy sól, mieszamy. Odstawiamy do wystygnięcia (kilka łyżeczek masy karmelowej odłożyłam przed dodaniem śmietanki, polałam nią później całej ciasto z wierzchu).     Smacznego! 