Śledzie jem dwa razy w roku. W Środę Popielcową -  obowiązkowo z ziemniakami - i w okolicy świąt Bożego Narodzenia. Właśnie w tym roku, na przedświątecznym spotkaniu opolskiej blogosfery, śledzie zrobiły absolutną furorę! Kiedy tylko padł sygnał, że można zaczynać konsumpcję, większość rzuciła się na śledzie :) Na śledzie Gosi z Bon Appetit Małgorzaty! Dopiero później przyszła kolej na degustowanie pozostałych blogerskich przysmaków :)     Powtórzyłam pomysł Gosi na święta. Drugie śledzie zrobiłam bardzo podobne, dodałam do nich tylko buraczki oraz niewiele chrzanu. Tylko ze śledziami to ja mam tak, że w sumie to bardzo lubię, ale nie przepadam jak samych śledzi jest w świątecznych śledziach za dużo ;) Stąd u mnie zamiast 500 g matiasów, jest jedynie 250 g, a reszta składników niemal nie uległa zmianie :) Zresztą widać to na zdjęciach.      Śledzie z cebulką i jabłkiem w sosie jogurtowo-majonezowym   250 g solonych matiasów   250 ml g gęstego jogurtu naturalnego   2 łyżki majonezu  1 łyżeczka musztardy  posiekana natka pietruszki (ok. pół pęczka)   2 słodkie jabłka  1 cebula świeżo mielony pieprz    Matiasy płuczemy i moczymy w zimnej wodzie  ok. 20-30 minut. Po tym czasie osuszamy za pomocą papierowego ręcznika i kroimy w paski o szerokości 1,5 centymetra.   Jogurt naturalny mieszamy z majonezem, musztardą oraz posiekaną natką pietruszki. Doprawiamy pieprzem. Jabłka kroimy w drobną kostkę (można wcześniej obrać, ja pokroiłam razem ze skórką). Cebulę również drobno siekamy. Wszystko razem delikatnie mieszamy: śledzie, sos, cebulę i jabłka.         Śledzie w buraczkach   250 g solonych matiasów   5 łyżek gęstej śmietany  2 łyżki majonezu  2 ugotowane czerwone buraczki 1 jabłko  1 mała cebula 1 łyżeczka startego chrzanu   świeżo mielony pieprz    Matiasy płuczemy i moczymy w zimnej wodzie  ok. 20-30 minut. Po tym czasie osuszamy za pomocą papierowego ręcznika i kroimy w paski o szerokości 1,5 centymetra.  Śmietanę mieszamy z majonezem i chrzanem, doprawiamy pieprzem. Buraczki i obrane jabłko ścieramy na tarce o dużych oczkach, cebulę drobno  siekamy. Wszystko razem delikatnie mieszamy.  Smacznego! 