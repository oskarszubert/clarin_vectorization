To była szybka decyzja :)   Na babeczki składniki miałam w domu, więc poszło szybko,   a za całą resztą biedny mąż biegał po sklepach blisko dwie godziny.   Wrócił do domu wściekły, ale ozdabianie reniferków całą rodziną   szybko mu wynagrodziło trud poszukiwań.    Moja słodka mikołajkowa panienienka jest mocno przeziębiona,   miała być dzisiaj u nas w domu większa impreza mikołajkowa dla dzieci,   ale ze względu na to, że jest gorączka, jest kaszel i są zarazki - imprezy nie będzie.     Ale Mikołaj przybędzie :)   Tylko nie wiem czy prezenty, które zostały   wypisane pismem hebrajskim przez moją córkę, zostaną prawidłowo odczytane.   Jeszcze jakiś tydzień temu miały  być "buchające pisaki" i takie prezenty,   "które są do używania przez dziewczyny a nie chłopaków",   a wczoraj scenariusz listu się trochę zmienił i wygląda na to,   że mała panna pragnie "barbie ze zmieniającą się sukienką",   a w post scriptum zostało napisane "i żebyś się Mikołaju nie pomylił" ;)  (nasze szczęście, że listy były odczytywane przez nią na głos), Inspirację zaczerpnęłam z blogu Dorotuś: http://mojewypieki.blox.pl/2011/12/Babeczki-Snickerdoodle- Rudolfy.html  i jeszcze jednej koleżanki, która zrobiła te słodkie babeczki :)    Muffinki zrobiłam migdałowe, przepis na 18 porcji:    składniki suche:   130 g zmielonych migdałów   120 g cukru (dałam 3/4 brązowego, 1/4 białego)   105 g mąki   1 łyżeczka sody oczyszczonej    składniki mokre:   6 łyżek roztopionego masła   2 jajka    Mieszam zgodnie z zasadą: suche z suchymi, mokre z mokrymi, na koniec łączę  i mieszam drewnianą łyżką. Foremki wypełniam ciastem i piekę ok. 15 minut w piekarniku nagrzanym do 180 st.    Krem:  200 ml śmietanki kremówki 500 g serka mascarpone 4 łyżki cukru pudru  Ubiłam śmietanę z pudrem, dodałam na koniec mascarpone. Dekorowałam kremem zimne babeczki. Kremu wyszło mi trochę za dużo, można zrobić z trochę mniejszych proporcji.  Do dekoracji:  precelki (uszy) draże śmietankowe (oczy) 2 kostki roztopionej gorzkiej czekolady (do kropek na oczach) wiśnie kandyzowane (noski) Radość dorosłych i małych domowników przy zdobieniu bezcenna :) 