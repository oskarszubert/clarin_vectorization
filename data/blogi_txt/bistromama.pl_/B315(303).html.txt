Rukola ma bardzo specyficzny smak i nie każdemu on odpowiada. Mam tu na myśli konkretną osobę, czyli mojego męża.   Nie znosi, zatyka nos i złości się, że znowu coś wymyśliłam z rukolą.    A ja najczęściej rukoli używam jako dodatku.   Dorzucę na pizzę, do kanapki, położę na gorącym omlecie.   I często mam dylemat co zrobić z resztą,   która zaczyna lekko więdnąć...     I tak powstała ta oto kompozycja :)   Razem z usychającą pomarańczą  i leżakującymi od jesieni orzechami włoskimi.   Zamiast żółtego sera starłabym trochę parmezanu,   gdybym tylko miała go w lodówce.   Niestety, parmezan ma tendencję do szybkiego znikania,   w przeciwieństwie do rukoli ;)         100 g rukoli 1 pomarańcza 5 orzechów włoskich 30 g startego parmezanu (nie miałam, dałam ser edamski, ale parmezan tutaj wskazany bardziej) Rukolę myjemy i osuszamy w papierowym ręczniku. Przekładamy, roztrząsając ją w rękach, do miski. Pomarańczę obieramy, usuwamy białe skórki, kroimy na małe kawałki i układamy na rukoli. Orzechy lekko siekamy, posypujemy po wierzchu. Parmezan, lub inny żółty ser, ścieramy drobno na tarce i posypujemy całość. Polewamy dressingiem tuż przed podaniem.    pomarańczowy dressing:  1 łyżeczka ostrej musztardy  sok wyciśnięty z połowy pomarańczy 6 łyżek oliwy z oliwek  szczypta soli  W słoiczku mieszamy musztardę z sokiem pomarańczowym i szczyptą soli. Pod koniec dodajemy oliwę z oliwek i całość potrząsamy razem tak długo, aż wszystkie składniki dokładnie się połączą. Tuż przed polaniem sałaty do sosu możemy dodać suszone zioła lub drobno posiekane świeże. 