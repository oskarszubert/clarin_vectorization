Czasami zdarza mi się ugotować zupę  i zapomnieć o niektórych składnikach...  Tym razem zapomniałam o ziemniakach,  które bardzo lubię w barszczu.   Obrazki z dzieciństwa podpowiadają mi jednak,  że nic straconego...  Do takiego barszczu można dodać łyżkę lub dwie zwykłych tłuczonych ziemniaków, takich jak do drugiego dania.   Nie śmiem nazwać tego barszczu ukraińskim,  bo nie ma w nim ani fasoli Piękny Jaś,  ani poszatkowanej kapusty. Do barszczu zawsze dodaję trochę wędzonych żeberek   lub kawałek boczku, gdy żeberek akurat nie mam.  Bardzo lubię kiedy barszcz lekko pachnie dymem.  I obowiązkowo musi być zabielany. A już za chwilę będzie botwinka.  W przepisie wystarczy tylko podmienić ją z burakami :)     3 średnie czerwone buraki lub dwa pęczki botwinki 1 marchewka 1 pietruszka 2 ziemniaki  20 dag wędzonych żeberek lub 10 dag wędzonego boczku 1 puszka czerwonej fasolki* 3 ziarna ziela angielskiego 2 listki laurowe 2-3 łyżki soku z cytryny lub 1 łyżeczka octu  sól , pieprz śmietana do zabielenia (używam 30%)     Gotujemy wywar z wędzonych żeberek lub boczku, buraków pokrojonych na ćwiartki, marchewki i pietruszki. Dodajemy  liść laurowy i ziele angielskie. Jeśli gotujemy barszcz z botwinką,młode buraczki obieramy i kroimy w słupki,a łodyżki i listki kroimy na ok. 1 cm paski. Ziemniaki obieramy i kroimy w kostkę, dodajemy do zupy. Gotujemy do momentu, aż warzywa będą miękkie.    Wyjmujemy żeberka i warzywa, oprócz ziemniaków. Kiedy buraczki, marchewka i pietruszka wystygną,  ścieramy je na tarce o grubych oczkach i dodajemy z powrotem do wywaru. Dodajemy sok z cytryny do smaku, doprawiamy solą i pieprzem. Jeśli lubimy, możemy zabielić śmietaną (całość lub bezpośrednio przed podaniem), możemy pozostawić również barszcz czysty.      *Dodałam wypłukaną czerwoną  fasolkę z puszki, można dodać oczywiście białą lub zastąpić fasolkę ciecierzycą. Tym,którzy gotowanie barszczu planują wcześniej, polecam oczywiście namoczenie fasoli Piękny Jaś dzień wcześniej. Pół szklanki w zupełności wystarczy. Smacznego! 