Nad kurkami piejemy z zachwytu oboje. A gusta kulinarne mamy różne. On mięsożerny. Ja mącznożerna. On tęskni za obiadami u mamy i jak tylko ma okazję zamawia bitki w sosie, ziemniaki i kiszonego ogórka w zestawie. U mamy rzecz jasna. Ja szukam nowych pomysłów. Najczęściej na podstawie tego, co znajdę w lodówce.    Kiedy pada słowo kurki, oboje wiemy, że syci będziemy oboje. Pod warunkiem, że nie przesadzę z dziwacznymi dodatkami... takimi właśnie jak mus morelowy. Miałam w lodówce, gotowy. Został mi z poprzedniego dnia, bo robiłam dla dzieci kuskus z morelami na deser. Zaryzykowałam. Warto było :) Słodki smak morelowy idealnie dopasował się do kurek i sera camembert. ciasto kruche:   forma: 35 x 11 cm  200 g mąki krupczatki  100 g zimnego masła  1 jajko  10 g startego żółtego sera  sól    Z podanych składników zagniatamy ciasto i wkładamy na 30 minut do lodówki. Formę do tarty smarujemy masłem i wykładamy rozwałkowanym ciastem aż po brzegi. Nakłuwamy widelcem i pieczemy w piekarniku ok. 15 min. w temperaturze 180 st. Po upieczeniu odstawiamy do lekkiego ostudzenia.       mus morelowy:  100 g suszonych moreli  sok z 1/2 pomarańczy ok. 1/3 szklanki gorącej wody  Morele moczymy w gorącej wodzie ok. 15-20 minut. Po tym czasie przekładamy do blendera, dodajemy sok pomarańczowy i miksujemy na wysokich obrotach na gładką masę. oraz:   200 g kurek 1 cebula 2 lyżki masła 1 jajko 4 łyżki śmietany (12 lub 18%) 50 g startego żółtego sera 50 g sera camembert sól i świeżo zmielony pieprz     Kurki myjemy i oczyszczamy. Nie kroimy ich na mniejsze części, niech zachowają swój kształt. ewentualnie przetnijmy na dwie lub trzy części wyjątkowo okazały egzemplarz. Cebulę drobno kroimy i przez kilka minut dusimy na maśle, po czym dodajemy do niej kurki. Podsmażamy razem przez kolejne kilka minut. Odstawiamy na bok. Jajko lekko ubijamy widelcem, dodajemy śmietanę, starty żółty ser, razem mieszamy i doprawiamy do smaku solą oraz świeżo zmielonym pieprzem. Ser camembert kroimy na małe trójkąty. Na podpieczony spód przekładamy masę z jajka, śmietany i sera. Na nią przekładamy kurki z cebulką i ser camembert. Pomiędzy składnikami łyżeczką nakładamy mus morelowy.     Pieczemy w piekarniku nagrzanym do 180 st. ok. 20 - 25 minut, do momentu kiedy masa będzie ścięta, a camembert się ładnie roztopi. Podajemy na ciepło lub na zimno.    Smacznego! 