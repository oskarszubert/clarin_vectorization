Drożdżówki upiekłam wczoraj rano  dla naszych popołudniowych gości :)     Ciasto drożdżowe robię na pamięć.   Pomyślałam - uwinę się szybko,   wsadzę do piekarnika i położę Franka na pierwszą drzemkę.   O, jaka naiwna ja!   Upaprana w cieście drożdżowym po łokcie,   kolanami przytrzymywałam kuchenne szafki,   a jak ich nie przytrzymywałam,  to przenosiłam Franka w inne miejsce,   bo zdążył wylać na siebie resztkę mleka z pustego kartonu,  odkryć szafkę z mąką i cukrem,   otworzyć drzwiczki zamrażarki,   przestawić zegar w piekarniku i wywlec na środek kuchni  zawartość dwóch szuflad z plastikowymi pojemnikami.     A na koniec dnia,  Franczesław chcąc chyba wynagrodzić mi poranne zamieszanie,   zrobił pierwsze samodzielne kroczki :)   Idę sam, sam, SAM!        ciasto drożdżowe: na 8 drożdżówek  1 szklanka mleka  40 g świeżych drożdży  100 g cukru  500 g mąki pszennej  80 g miękkiego masła 1 jajko  szczypta soli  ok. 1,5 szklanki malin (poza sezonem mrożonych, w sezonie - świeżych)    Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia.    Do miski przesiewamy mąkę, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia. Ciasto można rozwałkować na stolnicy i wycinać krążki, ja nabierałam do ręki, formowałam kule, a następnie wykładałam na blaszkę wyłożoną papierem i w środku każdej drożdżówki robiłam palcami wgłębienie.    Maliny nakładamy do każdego dołka i posypujemy (obficie) kruszonką.  Pieczemy w nagrzanym piekarniku ok. 30 min. w temperaturze 190 stopni.  kruszonka: (duża porcja) 70 g mąki krupczatki  50 g cukru  50 g miękkiego masła   Masło rozcieramy palcami w misce razem z mąką i cukrem, aż powstanie sypka kruszonka. 