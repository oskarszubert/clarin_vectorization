Pierwsza taka historia na blogu.   Pierwsze ciastka, których sama nie upiekłam,  a zrobiłam im zdjęcia i opublikowałam na blogu.  Dostałam je o 7 rano, kiedy jeszcze nie do końca wiedziałam  o co chodzi i miałam na nosie okulary o jakieś dwie dioptrie za słabe.     Chociaż o tych ciastkach słyszałam już wcześniej.   Od Mimnie, czyli Anety.   Kobiety szalonej i obdarzonej niezwykłym darem mówienia i pisania.   I nie tylko :) Bo prowadzi też blog Kafkazkotem.  Przepis na ciastka pochodzi od jej Babci.   Poniżej możecie przeczytać historię powstania tych ciastek.  Smutnej historii, bo z czasów okupacji.  Przepis nie jest dokładny, ale nic w tym przepisie nie zmieniałam, o nic więcej nie dopytywałam. Niech pozostanie taki prawdziwy, babciny.     Zrobię te ciastka już niebawem.   Teraz tylko powiem, że nigdy nie domyśliłabym się, że zawierają drożdże. Są kruche, maślane (o dziwo!) i rozpływają się w ustach. Hipnotajzin :) Duża buźka Mimnie!      Babcia Kasia powiedziała, że w czasie okupacji najbardziej brakowało jej łakoci, było za to mnóstwo margaryny od zachodnich przyjaciół i cukru. Potrzeba + pomysł + upór (aby dojść do proporcji odpowiednich) stworzyły Ciastka okupacyjne.     Przepis:  składniki: mąka tortowa (1kg), margaryna (np. Kasia, 2 lub 2,5 lub 3 kostki wg uznania), drożdże (kostka),  trochę mleka,  duuużo cukru pudru,  papier do pieczenia.   Mąka z margaryną siekamy. W tym czasie drożdże zalewamy ciepłym mlekiem (one nie mają pływać w mleku a być jednolitą masą i ważne: nie czekamy aż wyrosną). Łączymy z mąką i margaryną - wyrabiamy ładne ciasto.      Ważne: jak się robi ciasto (w ogóle gotuje w kuchni należy myśleć o przyjemnych rzeczach/osobach - uwaga babci Kasi: jak masz wkurw nie gotuj). Wyrobione ciasto wkładamy na noc do lodówki (ważne: nie do zamrażarki).    Piekarnik rozgrzewamy do 180 stopni. Rozwałkowane ciasto wycinamy kieliszkiem lub literatką (eleganckie kółka na raz do paszczy). Pieczemy na papierze (ważne: pieką się szybko a smaczne są tylko wypieczone na złoty kolor).    Wyjęte gorące z piekarnika obsypujemy dużą ilością cukru pudru tak żeby nie było widać ciastek – potem co ma odpaść (w sensie nadmiar cukru) i tak odpadnie.    Smacznego! 