Mamy koniec roku, za chwilę Sylwester, a zdjęcia tego sernika czekają sobie cierpliwie na publikację od listopada. Bo właśnie 4 listopada mój teść miał imieniny i nie mieliśmy pomysłu dla niego na prezent, upiekłam więc coś słodkiego. Z tego też powodu, że sernik był prezentem, nie mam jego zdjęcia w przekroju, a tak przywykłam. Jak już coś na blogu pokazuję, to koniecznie przekrojone, łyżką nadebrane, żeby było widać, że bez zakalca, że dopieczone itp. Jak zakalec się przydarzy, to na blog z reguły nie trafia ;)      Proporcje, które podałam spokojnie wystarczą na tortownicę o średnicy 25-27 cm. Ja upiekłam sernik w formie o wiele mniejszej, bo o średnicy 19 cm, a z tego, co zostało zrobiłam mini-serniczki. I dzięki temu mam jedno zdjęcie ciasta w przekroju, co prawda ciasta w wersji mini, ale lepszy rydz niż nic :) Do mini-serniczków karmel dałam pod warstwę bitej śmietany, w wersji dużej - na śmietanę. Póki co, życzę Wam pięknych Sylwestrów!  Nigdy nie zakładam żadnych list z postanowieniami, bo znam się na tyle, że wiem... to nie miałoby sensu :) Może tylko chciałbym być trochę lepszą mamą dla dzieci, ale do tego nie jest potrzebna zmiana daty w kalendarzu, tylko więcej własnych chęci.  Do siego Roku! piernikowy spód  na tortownicę o średnicy 25 cm  spód można też zrobić z ciasteczek Digestive i masła  300 g mąki 80 g cukru 100 g miękkiego masła 1 łyżka gęstej śmietany 2 żółtka 1 czubata łyżeczka przyprawy do piernika 1/2 łyżeczki proszku do pieczenia Tortownicę wykładamy papierem do pieczenia. Wszystkie składniki na ciasto razem zagniatamy i wkładamy do lodówki na ok. pół godziny. Rozwałkowujemy i przekładamy do tortownicy. Nakłuwamy widelcem i podpiekamy w piekarniku nagrzanym do 180 stopni przez 15 minut.   masa:  800 g sera twarogowego (zmielonego) 200 g masła orzechowego  50 g miękkiego masła  160 g cukru 3 jajka 1 czubata łyżka mąki pszennej 100 g solonych orzeszków ziemnych Masło ucieramy z cukrem, dodajemy masło orzechowe i ucieramy na gładką masę. Następnie dodajemy jajka, małymi partiami ser i na końcu mąkę. Dobrze razem miksujemy.   Na podpieczony spód wysypujemy posiekane orzeszki ziemne, wykładamy na nie masę serową, wyrównujemy wierzch i wstawiamy do piekarnika. Pieczemy ok. 50-60 minut w 170 stopniach.  Po 30 minutach należy sprawdzić stopień upieczenia - gdyby sernik za bardzo się rumienił, trzeba przykrywamy wierzch folią aluminiową. Wyłączamy piekarnik i zostawiamy sernik w środku, powinien się studzić przy uchylonych drzwiczkach. Kiedy zupełnie ostygnie, wyjmujemy. Tuż przed podaniem na wierzch dajemy bitą śmietanę i polewamy solonym karmelem.     solony karmel:   200 g  cukru 2 łyżki wody 100 g masła 70 ml śmietanki 30% lub 36% 3/4 łyżeczki soli morskiej gruboziarnistej kilka posiekanych orzeszków ziemnych do posypania   W rondelku karmelizujemy cukier z dodatkiem wody, delikatnie od czasu do czasu mieszając.Kiedy zacznie nabierać ciemnozłotego koloru (za sprawą brązowego cukru a nie przypalenia), dodajemy masło pokrojone na mniejsze kawałki i dokładnie mieszamy. Odstawiamy z ognia i powoli wlewamy śmietanę, mieszamy aby nie było żadnych grudek. Na samym końcu dodajemy sól, mieszamy. Odstawiamy do wystygnięcia.      bita śmietana:  300 ml śmietany kremówki  2 łyżki cukru pudru ew. 1,5 łyżeczki żelatyny (jeśli ciasto nie będzie od razu podane) Żelatynę moczymy w 1 łyżce zimnej wody, odstawiamy na kilka minut.Ubijamy śmietanę z cukrem pudrem. Kiedy żelatyna napęcznieje, dodajemy 1 łyżkę gorącej wody i mieszamy. Dodajemy rozpuszczoną żelatynę do ubitej śmietany, delikatnie mieszamy. I jeszcze mała rada. Czasami zdarzają się pytania o żelatynę. Jak ją rozpuszczać, żeby po dodaniu jej do masy czy bitej śmietany nie powstawały grudki. Moczymy żelatynę w łyżce zimnej wody i odstawiamy na kilka minut. Kiedy napęcznieje, zalewamy ją jedną łyżką wody gorącej. Powinna się wtedy idealnie rozpuścić. Taką dodajemy do np. bitej śmietany. Jeśli ciasto podajemy od razu, dodatek żelatyny jest zbędny. Jeśli jednak chcemy ciasto przewieźć, czy przygotować ciasto dużo wcześniej, dodatek żelatyny sprawi, że bita śmietana nie spłynie nam po cieście. Smacznego ! 