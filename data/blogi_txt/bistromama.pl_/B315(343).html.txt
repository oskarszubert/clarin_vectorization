Wróciliśmy z krótkich wakacji. Pierwszy raz, od kiedy pamiętam, w lodówce zostały małe zapasy. Pewnie dlatego, że wyjazd był ledwie kilkudniowy. Ale za to intensywny. I nie mam tu na myśli życia nocnego, zwiedzania i chodzenia po górach.  Mam na myśli bieganie za 1,5 rocznym Frankiem. Był wszędzie Oczywiście tam, gdzie najmniej się go spodziewano. W jednych wzbudzał zachwyt, w drugich przerażenie.... Rozkochał w sobie kilkanaście niemieckich emerytek, oburzył kilka osób chcących w spokoju zjeść obiad. Tak, mamy małego dzikusa w domu. Zdrowego, szczęśliwego i kochanego dzikusa :)    Ale wracając do lodówkowych zapasów... Mozzarella, trzy pomidory i zielone pesto. W szafce makaron. Na oknie bazylia. Obiad idealny na lato.        przepis: na 2 porcje  ok. 150 g pełnoziarnistego makaronu spaghetti 2-3 pomidory 100 g mozzarelli 3-4 łyżeczki zielonego pesto  świeże listki bazylii sól i świeżo zmielony pieprz   Pomidory parzymy wrzącą wodą i obieramy ze skórki. Kroimy w kostkę, przekładamy do rondelka, przyprawiamy solą i pieprzem i gotujemy na małym ogniu przez kilka minut. Makaron gotujemy al dente w osolonej wodzie z dodatkiem oliwy. Odcedzamy i nakładamy na talerze. Na makaron dajemy niewielkie ilości pesto i gorące pomidory. Na pomidorach od razu układamy mozzarellę, aby zdążyła się lekko roztopić. Dodajemy kilka listków bazylii.     Smacznego! 