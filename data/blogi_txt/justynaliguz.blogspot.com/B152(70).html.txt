Heimatkreis Marienwerder to nie tylko działalność w Celle. Jak wspomniałam w poprzednim poście, co dwa lata odbywa się zjazd wszystkich członków tej organizacji. Ale nie jest to jedyne stałe miejsce spotkań byłych mieszkańców Marienwerder. Jest jeszcze jedna miejscowość, która regularnie podejmuje wszystkich, którzy mieszkali lub urodzili się w naszym mieście. To niewielka miejscowość Hammer w Bawarii.     Pierwsze ogłoszenie o zapisach chętnych na wyjazd do Hammer zamieszczone zostało w Kleine Weichselzeitung przez ówczesnego przewodniczącego Güntera Kriegera 20.05.1968r. Skąd wziął się pomysł? Otóż w Hammer mieszkało małżeństwo Helm: Horst - był leśniczym w Dziwnie (Dianenberg bei Garnsee), jego żona Ursula, z domu Scherler, pochodziła z Sadlinek (Sedlinen). W 1968 roku oboje obchodzili swoje srebrne gody. Na spotkaniu z tej okazji znalazło się wielu przyjaciół z Heimatkreis Marienwerder. Wtedy padła propozycja zorganizowania zjazdu "kwidzyniaków" w Hammer. Pierwsze spotkanie w Górnej Bawarii miało miejsce we wrześniu 1968 roku. Wieś Hammer - niedaleko Trauntstein, położona jest na wysokości 700 m.n.p.m., osadzona w dolinie nad rzeką Roten Traun. Stąd można wyruszyć na znaną trasę Alpenstraße. Tylko 6 km od Hammer biegnie autostrada München-Salzburg.     Spotkania w Hammer odbywały się co dwa lata. Była to forma wspólnego tygodniowego urlopu, spędzanego w pięknych Alpach. Bywały lata, że na zjazdach spotykało się około 200 osób. Przez wiele lat spotkania oraz cały plan pobytu organizował Günter Krieger. Po nim organizacji zjazdów podjął się Dr. Wilhelm Krüger. Od końca lat dziewięćdziesiątych Heimatwoche w Hammer odbywa się każdego roku na przełomie sierpnia i września. Od 2008 roku głównym organizatorem była pani Elke Mielke, rok później Inge Reichel. Od ubiegłego roku przygotowaniem spotkania zajmuje się Gudrun Martin.     Wieloletnie tradycje spotkania spowodowały, że miejscowe władze postanowiły także uhonorować byłych mieszkańców Marienwerder. W Hammer jedną z ulic nazwano Marienwerderstrasse, a w miejscowym parku zdrojowym postawiony został obelisk z herbem miasta oraz posadzony dąb na pamiątkę przyjaźni z wrześniowymi gośćmi. Jestem przekonana, że każdy mieszkaniec w tej miejscowości zna nasze miasto przynajmniej ze swojej niemieckiej nazwy.      W tym roku także odbędzie się spotkanie członków Heimatkreis Marienwerder. Znowu będzie okazja do wspomnień o przedwojennym Marienwerder...    Miejsce spotkań byłych mieszkańców Marienwerder - Restauracja Horterer w Hammer Jedna z ulic tej małej miejscowości nosi historyczną nazwę naszego miasta       Przy Marienwerderstrasse stoją piękne domy, w typowym alpejskim stylu    Pamiątkowy obelisk w parku w Hammer Tabliczka upamiętniająca posadzenie dębu w 1990 roku w Hammer 