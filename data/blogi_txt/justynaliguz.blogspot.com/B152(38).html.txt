Przeanalizujmy teraz możliwości, w których Joseph Ratzinger mógł być w Kwidzynie jako gość oficjalny. Prześledziłam uważnie całą drogę "zawodową" obecnego papieża. Pielgrzymka do Polski u boku poprzednika - Jana Pawła II w roku 1979 była pierwszą i zarazem ostatnią. Owszem - Ratzinger do naszego kraju jeszcze przyjeżdżał, ale nigdy w orszaku papieskim.      A jak wyglądały pozostałe oficjalne wizyty Ratzingera w Polsce? Podczas kolejnego pobytu ówczesny arcybiskup Monachium i Fryzyngi był członkiem oficjalnej delegacji Konferencji Biskupów Niemiec, która w dniach 11-15 września 1980 roku gościła w naszym kraju na zaproszenie polskich biskupów. W programie pielgrzymki nie przewidziano Niepokalanowa, a jednak był on pierwszym miejscem wizyty wyjątkowych gości. Poza Niepokalanowem delegacja odwiedziła Częstochowę, Trzebnicę, Wrocław, Kraków, Oświęcim i Katowice. 31 maja 1981 roku już jako Kardynał, Ratzinger reprezentował kościół niemiecki na pogrzebie kardynała Stefana Wyszyńskiego (polecam przesłuchanie bezpośredniej relacji polskiego radia: dokument Sprawozdanie z pogrzebu Prymasa Tysiąclecia (cz.I) - około 25 minuta nagrania). W 1983 roku Ratzinger przewodniczył pielgrzymce mężczyzn i młodzieńców, która odbyła się pięć dni po kolejnej wizycie Jana Pawła II w Polsce. Odwiedzone miejscowości to: Góra św. Anny, Chorula, Krowiarki, Nysa, Brożec, Opole. W 1988 roku, w październiku nadano Josephowi Ratzingerowi tytuł doktora honoris causa KUL w Lublinie. Było to pierwsze tego typu wyróżnienie dla kardynała przyznane przez polską uczelnię. Poza Lublinem dostojny gość odwiedza Kalwarię Zebrzydowską, Wadowice.     19 kwietnia 1999 r. Ratzinger, przebywający w Polsce jako prefekt Kongregacji Nauki Wiary na zaproszenie metropolity krakowskiego, kardynała Franciszka Macharskiego, wygłosił w Krakowie wykład o jedności wiary i wielości kultur. Wizyta trwa jeden dzień. 27 października 2000 roku kardynał Ratzinger otrzymał drugi doktorat honoris causa polskiej uczelni. Uroczystość wręczenia odbyła w auli Papieskiego Wydziału Teologicznego we Wrocławiu. Przy tej okazji kardynał był we Wrocławiu, Henrykowie, Opolu i Oleśnicy. W maju 2002 roku był w Radomiu i Częstochowie, a w 2003 po raz ostatni jako kardynał Ratzinger był w Szczepanowie i Krakowie jako legat Ojca świętego Jana Pawła II na uroczystości związane z 750. rocznicą kanonizacji św. Stanisława.     Ze wszystkich wymienionych podróży można odnaleźć fotografie lub obszerne sprawozdania. W żadnym miejscu nie pojawia się informacja o pobycie Kardynała w Kwidzynie. Oficjalna wizyta wiąże się zazwyczaj z jakąś uroczystością, odwiedzinami kilku miejscowości, zawsze pozostają zapisy w kronikach, prasie, fotografie, czasem pamiątki pozostawione przez gościa, jak np. mozaika, ufundowana przez Ratzingera dla katowickiej katedry Chrystusa Króla. Warto zauważyć, że wszystkie wizyty w Polsce obejmowały zawsze południe naszego kraju, Kwidzyn nie leżał więc nawet "na trasie" ewentualnego przejazdu. Uważam, że nie ma więc możliwości, aby Joseph Ratzinger oficjalnie odwiedził nasze miasto. Rodzi się więc pytanie: czy mógł być w Kwidzynie nieoficjalnie?  Cdn...    31.05.1981rok, przed kościołem seminaryjnym w Warszawie, pogrzeb Kardynała Stefana Wyszyńskiego. Na pierwszym planie Joseph Ratzinger (źródło). Zachowało się wiele ciekawych fotografii z różnych wizyt Kardynała w naszym kraju 