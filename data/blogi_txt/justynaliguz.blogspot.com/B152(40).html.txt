W 1254 roku powołano do życia diecezję warmińską. Diecezja ta podlegała bezpośrednio Rzymowi aż do 1929 roku. Bulla papieska Piusa XI z 1930 włączyła diecezję warmińską do metropolii wrocławskiej oraz określała jej obszar. Diecezja objęła całe terytorium niemieckich Prus Wschodnich, a więc także Kwidzyna. Uregulowanie spraw administracji kościelnej na ziemiach przyłączonych do Polski w 1945 roku (w tym Kwidzyna) nastąpiło dopiero w 1972, kiedy to papież Paweł VI włączył diecezję do metropolii warszawskiej. Ciekawostką jest fakt, iż dopiero w 1991 papież formalnie wyłączył rosyjskie tereny dawnych Prus Wschodnich z jurysdykcji tej diecezji. Kwidzyn należał do diecezji warmińskiej, aż do powołania przez papieża Jana Pawła II 25 marca 1992 diecezji elbląskiej, którą uważa się za kontynuatorkę tradycji diecezji pomezańskiej, zlikwidowanej w 1525 roku.      Dlatego właśnie w 1945 roku Franciszkanie otrzymali jurysdykcję i pozwolenie biskupa warmińskiego Kallera, o czym można przeczytać w jednym z moich wcześniejszych postów. W 1979 roku biskupem diecezji warmińskiej zostaje ks. Józef Glemp*. W pamiętniku jednego z Franciszkanów można przeczytać: "Dnia 6 marca (1979 roku - przyp.aut.) Sekretariat Prymasa Polski podał wiadomość, że osierocona stolica diecezji warmińskiej otrzymała nowego Ordynariusza. Jest nim ks. dr Biskup Józef Glemp z Gniezna, doktor obojga praw. Konsekracja nowego Ordynariusza diecezji warmińskiej odbędzie się 2 kwietnia w Gnieźnie". Czy Józef Glemp jako biskup warmiński mógł być w Kwidzynie, w Katedrze? Odpowiedź do mnie przyszła od samego prymasa. Cdn...      * Józef Glemp urodził się 18 grudnia 1929 w Inowrocławiu. Święcenia kapłańskie otrzymał 25 maja 1956 w Gnieźnie. W latach 1967–1979 był osobistym sekretarzem Stefana Wyszyńskiego, prymasa Polski. W latach 1979–1981 był biskupem diecezji warmińskiej. Późniejszy arcybiskup metropolita gnieźnieński, prymas Polski, przewodniczący Konferencji Episkopatu Polski. Obecnie arcybiskup senior archidiecezji warszawskiej. 