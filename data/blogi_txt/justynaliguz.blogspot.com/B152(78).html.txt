Zanim napiszę, co dalej zdarzyło się w sprawie odzyskania tacy, nieco szczegółów, związanych z tym przedmiotem. Informacja o tacy znalazła się w książce J. Heise, Die Bau und Kunstdenkmäler der Provinz Westpreussen Bearbaitet im Auftrage des Westpreussischen provinzial - Landtages Heft XI - Kreis Marienwerder östlich der Weichsel, Danzig 1898 (książkę znajdziesz w Wirtualnym Muzeum Kwidzyna).  W karcie, sporządzonej na potrzeby MKiDN jest nieco więcej informacji: Blacha srebrna puklowana, trybowana, cyzelowana. Obiekt o kształcie kolistym, z wąskim, delikatnie profilowanym brzegiem. W centrum niewielka scena figuralna otoczona szerokim pasem złożonym z ciasno ułożonych, łezkowatych guzów, mniejszych, wklęsłych pośrodku, większych, wypukłych na obrzeżach. Pomiędzy większymi wklęsłe guzy o kształcie sercowatym. Scena przedstawia siedzącego na ziemi żebraka ukazanego w 3/4, odzianego w długą szatę, na którą nałożona sięgająca kolan tunika z długimi rękawami, szerokim zwiniętym kołnierzem, głęboko rozcięta na piersiach. Na głowie kapelusz z szerokim rondem, opadającym na kark, nad czołem zagiętym do góry. Do pasa z lewej strony przytroczony worek. Nogi rozsunięte, o lewe kolano oparta laska. Przy prawej nodze owalna miska na jałmużnę. Prawa ręka wyprostowana, wyciągnięta do przodu, palec wskazujący wyciągnięty. Lewa zgięta w łokciu, wsunięta za rozcięcie tuniki na piersi. Twarz okolona zarostem, włosy długie. Tło sceny pokryte drobnymi punktami tworzącymi gęsto ułożone poziome linie. Podobnie opracowana faktura tuniki.       Taca była darem przełożonych szpitala w Kwidzynie Johannesa Schwana i Bartela Scholza przeznaczonym do zbierania ofiar dla ubogich. Przed 1945 r. przechowywana była w zakrystii katedry Św Jana w Kwidzynie. Czas powstania: ok. 1629rok...  cdn...     Na stronie internetowej domu aukcyjnego znalazły się zdjęcia detali     Na brzegu wyryto informacje o fundatorach tacy 