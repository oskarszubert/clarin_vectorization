Kwidzyńscy modelarze rakietowi odnosili naprawdę wiele sukcesów. Najważniejsze z nich, to zdobycie tytułu mistrza w 1963 roku przez Jana Berga, wielokrotne zwycięstwa w zawodach krajowych Piotra Grunta i Andrzeja Rabcewicza oraz zdobycie Memoriału im. Jurija Gagarina przez Tadeusza Króla w 1968 roku na zawodach w Toruniu. Najcenniejszą chyba nagrodą dla ambitnych modelarzy stała się wizyta kosmonauty Aleksieja Jelisiejewa w kwietniu 1972 roku.      Kwidzyn został wybrany na to spotkanie właśnie w następstwie licznych sukcesów zawodników z Koła modelarzy rakietowych im. Jurija Gagarina. Wg organizatorów wizyty kontakt z prawdziwym kosmonautą mógł natchnąć młodzież marzeniem o prawdziwych rakietach kosmicznych, które wyniosą w przestrzeń międzygwiezdną wspólną załogę - oczywiście polsko - radziecką. Jak wielkim bohaterem był Aleksiej Jelisiejew, świadczyły jego wcześniejsze dokonania. Jelisiejew brał udział w trzech załogowych lotach kosmicznych: 15–17 stycznia 1969 roku w locie statku kosmicznego Sojuz 5, 13–18 października 1969 roku w locie statku kosmicznego Sojuz 8 oraz 22–24 kwietnia 1971 roku w locie statku kosmicznego Sojuz 10. Kosmonauta w sumie spędził w przestrzeni kosmicznej 8 dni, 22 godziny, 22 minuty i 33 sekundy, przebywał w otwartej przestrzeni kosmicznej (dziś nazywamy to "kosmicznym spacerem"), brał udział w pierwszym na orbicie połączeniu się dwóch statków kosmicznych a także w pierwszym grupowym locie załogowym trzech statków kosmicznych. Gość przyjechał do Kwidzyna samochodem z Gdańska. W centrum miasta, wzdłuż trasy przejazdu ustawiono młodzież, zaś przed samym budynkiem PDK radzieckiego gościa powitał sekretarz Komitetu Wojewódzkiego Polskiej Zjednoczonej Partii Robotniczej (KW PZPR) Tadeusz Fiszbach i sekretarz Komitetu Powiatowego PZPR Henryk Hawliczek. Kosmonauta udał się na specjalnie przygotowaną wystawę modeli rakiet, oczywiście przygotowaną przez zespół modelarzy. Następnie nadszedł czas na spotkanie.     Sala PDK była wypełniona po brzegi. Wśród uczestników spotkania, poza głównymi postaciami PZPR, zjechali goście z samej stolicy. Specjalnie na spotkanie przyjechał ówczesny wiceminister nauki i techniki Jerzy Mater, sekretarz zarządu Głównego TPPR Henryk Kalinowski oraz I sekretarz ambasady ZSRR w Polsce Anatolij Borkowski, któremu towarzyszył konsul generalny ZSRR z Gdańska Fiodor Szarykin. A. Jelisiejew opowiadał o osiągnięciach nauki radzieckiej, o tym, jak dochodził do zawodu kosmonauty. Po spotkaniu gość odwiedził jeszcze jedną wystawę, tym razem w Technikum Wikliniarskim. Ta jedyna tego typu szkoła w Polsce zaprezentowała wyroby wykonane przez uczniów. Tam też doszło do drugiego spotkania z młodzieżą. Z Kwidzyna radziecki kosmonauta odjechał do Gdańska, który zwiedzał dopiero następnego dnia. Wizyta Aleksieja Jelisiejewa była naprawdę wielkim wydarzeniem w małym Kwidzynie. Gość rozdawał młodzieży swoje zdjęcia, na wielu z nich złożył swój autograf. Ciekawe, ilu kwidzyniaków ma jeszcze w domu pamiątki ze spotkania z radzieckim kosmonautą w PDK-u...    Powitanie w PDK; obok A. Jelisiejewa stoi Tadeusz Fiszbach z KW PZPR oraz Halina Jadczak - ówczesna Naczelnik Miasta Kwidzyna    Tekst powitania odczytuje Henryk Hawliczek, sekretarz Komitetu Powiatowego PZPR    Aleksiej Jelisiejew, kosmonauta    Był także czas na autografy...    Aleksiej Jelisiejew mieszka obecnie w Moskwie. Jest doktorem nauk technicznych i pracuje w Rosyjsko-Niemieckim Instytucie Automatyki Przemysłowej (źródło). Ciekawe, ile pamięta z tej niezwykłej wizyty w zwykłym małym mieście... 