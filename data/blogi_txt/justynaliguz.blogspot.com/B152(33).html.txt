W Kwidzynie nie ma krytego lodowiska. Mimo to, w mieście działała niegdyś drużyna hokejowa. Początek jej działalności przypadł na przełom roku 1949 i 1950. Pierwsze mecze hokejowe odbywały się na stawie przy ul. Granicznej.  Dopiero potem stworzono oświetlone lodowisko otoczone bandami przy Liceum Ogólnokształcącym przy ul. Konarskiego. Jeszcze później mecze rozgrywane były na lodowisku na stadionie miejskim przy ul. Sportowej. Ta dyscyplina sportu zimą zastępowała kibicom piłkę nożną.    Ze wspomnień wynika, że pierwszą nazwą klubową było KS „Ogniwo” Kwidzyn. Drużyna Ogniwa trzykrotnie walczyła o awans do II ligi. W 1955 KS „Ogniwo” Kwidzyn wziął udział w Mistrzostwach Polski Zrzeszenia gdzie zdobył tytuł wicemistrza Polski. Jednym z czołowych zawodników był bramkarz Erwin Mertin, grający potem w II – ligowej „Cracovii”.     W następnych latach klub zmieniał nazwy na „Błyskawica” i później „Rodło”. Ze względu na dobre wyniki istniał nawet zamysł wybudowania sztucznego lodowiska w sąsiedztwie chłodni WZPOW, której moc planowano wykorzystać do konserwacji płyty lodowej. W 1970 roku sekcja hokejowa działała przy KKS "Rodło" i liczyła 37 zawodników, skupionych w dwóch drużynach: drużyna seniorów oraz drużyna juniorów. Obie te drużyny brały udział w rozgrywkach ligi wojewódzkiej, będąc najlepszym zespołem na Wybrzeżu. Drużyna seniorów w roku 1970 zdobyła I miejsce w lidze okręgowej oraz prawo startu o wejście do II ligi centralnej. Szczupłość funduszy zmusiła do wycofania drużyny z tych rozgrywek. Wstępna kalkulacja wykazała bowiem, że sam tylko udział może wynieść około 30 tysięcy złotych, na co klubu nie było stać. Dlatego drużyny hokeja występowały jedynie na szczeblu wojewódzkim. Ponadto brakowało bazy szkoleniowej oraz lodowiska. Sekcja hokeja na lodzie przy KKS „Rodło” w Kwidzynie przestała istnieć w 1974 roku.    Lodowisko w Liceum Ogólnokształcącym przy ul. Konarskiego. Hokeiści: Rajmund Zieliński, Jan Wiśniewski, Marian Gnaciński, Ryszard Matusiak, Leszek Gawryluk, Erwin Mertin, Jerzy Richter, 1954 rok.     Na stadionie miejskim. Jerzy Richter, Edward Wąszewski, Joachim Ditter, Henryk Szatkowski, Władysław Wierzbicki, bramkarz: Kazimierz Detko, kierownik drużyny Stanisław Guźliński, 1958 rok 