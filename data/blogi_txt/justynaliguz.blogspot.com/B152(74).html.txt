Już tylko raczej starsi mieszkańcy naszego miasta pamiętają, jak wyglądał w latach pięćdziesiątych i sześćdziesiątych plac przy Katedrze i jak wyglądał stary teatr. Funkcję teatru bowiem pełnił dawny dom ewangelicki, wybudowany w latach trzydziestych. Pierwotnie, od 1945 roku własność Franciszkanów, później przejęty przez władze i przekazany w administrowanie Powiatowego Domu Kultury. W latach sześćdziesiątych, w ciągu roku, teatralna sala w PDK przeciętnie gościła około 75 tysięcy widzów, przybyłych na 65 przedstawień teatralnych, 36 imprez estradowych, 15 recitali aktorskich i piosenkarskich, teatry lalek, prelekcje, konkursy i akademie okolicznościowe. 75 tysięcy... trudno uwierzyć? A jednak.     W roku 1970 zapadła decyzja o tzw. modernizacji i rozbudowie sali teatralnej. Dotychczasowa, dawna sala zebrań gminy ewangelickiej nie odpowiadała już wymogom technicznym, była zbyt mała powierzchniowo, kiepska akustycznie, brakowało pomieszczeń zaplecza - magazynów, pomieszczeń technicznych i garderoby. I tu chyba największa ciekawostka - budynek, który dziś stoi na Placu Jana Pawła II nie jest budowlą postawioną "od podstaw", od fundamentów. Stary dom gminy ewangelickiej nie został rozebrany. Projekt z 1970 roku zakładał przebudowę istniejącego gmachu. Opracowany został przez dwóch architektów - Józefa Chmiela i Ryszarda Semkę. Zakładał poprzeczną i podłużną rozbudowę budynku oraz likwidację więźby dachowej. Aż trudno dziś uwierzyć, że ten - niezbyt udany architektonicznie obiekt - to tylko totalna przeróbka stylowego gmachu sprzed wojny. W kierunku wschodnim obiekt poszerzono o scenę, zaplecze, sznurownię, w kierunku zachodnim o hall wejściowy. W ramach poszerzenia dobudowano garderoby, pracownie, sale prób i pomieszczenia administracyjne. Nowy obiekt zdominował architektonicznie teren pomiędzy średniowieczna Katedrą a Zamkową Górą. Niestety - "przebudowy" także nie udało się zrealizować szybko i bez kłopotów. Nasze miasto pozbawione zostało dużej sceny na kolejnych piętnaście lat. Ale to temat na inną opowieść...    Ostatni moment przed rozbudową...    Ta fotografia została wykonana na początku przebudowy teatru, w momencie rozpoczęcia prac ziemnych przy fundamentach     Wokół starej bryły teatru wykopano rów, w którym wylano fundamenty nowego gmachu 