Pamięci Ojca Tymoteusza Ryszarda Hułasa (03.09.1936 – 02.03.2011)     Ryszard Hułas urodził się 3 września 1936 roku w Sahryniu w powiecie hrubieszowskim z rodziców Jana i Marianny z domu Stangret. 29 grudnia 1936 r. został ochrzczony w kościele parafialnym pw. św. Cyryla i Metodego w Sahryniu. W 1943 roku los rzucił całą rodzinę do Biszczy, ponieważ w rodzinnym Sahryniu zaczynali szaleć Ukraińcy. Jednak i tu nie dane im było zagrzać na dłużej miejsca.      W czasie akcji przesiedleńczej we wsi Biszcza 2 sierpnia 1943 roku Ryszard Hułas zostaje wraz rodzicami i młodszym bratem wywieziony do obozu przejściowego w Zwierzyńcu w powiecie biłgorajskim, a po trzech dniach do obozu koncentracyjnego w Majdanku, gdzie przebywa do 10 października 1943 r. Z Majdanka trafia wraz z rodzicami do pracy w folwarku barona Szmitdt do Niemiec do wsi Bejtz. W Niemczech przebywa do końca wojny, a w połowie czerwca 1945 roku wraca wraz z rodzicami i dwoma młodszymi braćmi do Zamościa, a potem do Hrubieszowa.     Latem 1945 roku rodzina Hułas podejmuje decyzję o wyjeździe z ziemi hrubieszowskiej i 28 sierpnia osiedla się na ziemiach odzyskanych. Ich "końcową stacją" staje się Kwidzyn. Ojciec- Jan Hułas podejmuje pracę na kolei wąskotorowej, mama zaś prowadzi gospodarstwo domowe.     Ryszard Hułas był jednym z pierwszych uczniów Publicznej Szkoły Podstawowej nr 1, gdzie pobierał naukę do 1952 roku. Jako młody człowiek długo szuka własnej drogi, podejmując naukę w Technikum Budowlanym w Gdańsku–Wrzeszczu, gdzie uzyskuje w 1956 roku zawód technika budowlanego. Do służby wojskowej pracuje w Przedsiębiorstwie Budowy Urządzeń Wentylacyjnych „Klimat” w Warszawie. Od 6 grudnia 1956 r. do 30 października 1958 r. odbywa zasadniczą służbę wojskową uzyskując stopień kaprala. Wraca do pracy w Przedsiębiorstwie „Klimat” w Warszawie, tym razem na stanowisku starszego technika budowy Grupy Robót Śląsk. Oddelegowany zostaje w 1961 roku do Częstochowy. Tam codziennie chodzi na Jasną Górę na mszę św. oraz uczestniczy w rekolekcjach. Pobyt w Częstochowie musiał byc jednym z ważniejszych w jego życiu, gdyż 30 sierpnia 1962 r. Ryszard Hułas zwalnia się z pracy, by wstąpić do Zakonu Paulinów. Prośbę o przyjęcie do Zakonu motywował tym, iż pragnie „służyć Panu Bogu przez Maryję – Matkę Bożą, głosząc Ewangelię”.     Nowicjat w Leśnej Podlaskiej rozpoczął 16 września 1962 r. przyjmując pauliński habit zakonny oraz imię Tymoteusz. W latach 1963-1970 odbył studia filozoficzno-teologiczne w Wyższym Seminarium Duchownym Zakonu Paulinów w Krakowie na Skałce. Sakrament kapłaństwa otrzymał w Bazylice Jasnogórskiej dnia 13 czerwca 1970 r. z rąk ks. bpa Stefana Bareły.     O. Tymoteusz pracował jako rektor Domu Wypoczynkowego i Kaplicy MB Częstochowskiej na Bachledówce, odbywał pracę  duszpasterską w Leśniowie, Biechowie i na Jasnej Górze. W latach 1977-1978, podjął obowiązki administratora klasztoru w Krakowie na Skałce, w latach 1978–1984 obowiązki administratora klasztoru w Leśniowie, a w latach 1984-1986 obowiązki administratora klasztoru w Brdowie. W Oporowie w latach 1986–1989 zajął się ponownie pracą duszpasterską i katechetyczną, natomiast w w latach 1989-1990 pracą duszpasterską na Jasnej Górze. Wróciła do administrowania klasztoru w Leśniowie od od 12 maja 1990 r. do 18 kwietnia 2002 r., kiedy to został ponownie przeniesiony na Jasną Górę. Podobno gorliwie uczestniczył w Apelu Jasnogórskim w ukryciu za ołtarzem, by nie można go było zobaczyć w telewizji. Znany był ze swojej pobożności, wiele godzin spędzał na osobistej modlitwie w kaplicy zakonnej odprawiając naznaczone sobie nabożeństwa. W niedzielę 27 lutego 2011 r. pojechał do szpitala w Zabrzu na zabieg urologiczny. Po udanym zabiegu zaczęły się kłopoty z sercem. Mimo wysiłków lekarzy o. Tymoteusz Hułas zmarł w dniu 2 marca 2011 r. o godz. 18.43. Przeżył 74 lata, z tego 48 lat w Zakonie Paulinów i 40 lat w kapłaństwie. Spoczął na cmentarzu św. Rocha w Częstochowie, w grobowcu paulińskim.   W jednej z ksiąg pamiątkowych w Katedrze zachował się wpis Paulina O. Tymoteusza Ryszarda Hułasa 