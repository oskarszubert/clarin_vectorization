Napisałam list do kardynała Glempa. Przedstawiłam się, napisałam czym się zajmuję. Czekałam na odpowiedź dość długo, ale wreszcie list nadszedł. Wynikło z niego, iż Józef Glemp, jako biskup warmiński, był w Kwidzynie dwa razy.           Postanowiłam poszukać informacji w dostępnych mi innych źródłach kościelnych. Ustaliłam, że obecny prymas senior był w Kwidzynie pięć razy (aktualizacja 28.01). Dnia 12 sierpnia 1979 roku siedem sióstr Benedyktynek Misjonarek, w Katedrze, wobec ks. ordynariusza złożyło wieczyste śluby. Po nabożeństwie Józef Glemp poświęcił kaplicę Błogosławionej Doroty. Następnego dnia ks. Biskup zwiedził Katedrę, a towarzyszyli mu: o.Alfons Neumann, proboszcz Efrem Mikołajczuk oraz o. Jacek Kamzela. Józef Glemp był zachwycony pięknem Katedry.     Ponownie do Kwidzyna ks. Biskup przybył 10 lutego 1980 roku. W Katedrze odbyło się wtedy nadzwyczajne nabożeństwo, połączone z odczytaniem dekretu przeniesienia Sióstr Benedyktynek Misjonarek na prawo papieskie. Po uroczystości goście udali się na obiad do klasztoru przy ul. Warszawskiej.       14 sierpnia 1980 roku podczas uroczystości Błogosławionego Maksymiliana (dziś świętego), trzy siostry Benedyktynki złożyły wieczyste śluby podczas mszy koncelebrowanej przez ordynariusza Glempa.     Spotkanie, o którym wspomniał w liście Józef Glemp, miało miejsce 28 października 1980 roku i ponownie miało związek z uroczystością Sióstr Benedyktynek Misjonarek. W tym dniu Siostry obchodziły jubileusz 1500 lecia urodzin św. Benedykta, patrona Europy. W Katedrze odbyło się sympozjum, któremu Józef Glemp przewodniczył. Szacownymi referentami tegoż sympozjum byli: o. Paweł Sczaniecki (polski historyk i liturgista, benedyktyn z Tyńca), Józefa Piskorska (inwentaryzator sztuki kościelnej i sekretarz Diecezjalnej Komisji Sztuki w olsztyńskiej Kurii Biskupiej – w Referacie Sztuki Kościelnej), S. Angelika Szymańska oraz o. Leon Knabit (benedyktyn, późniejszy przeor opactwa w Tyńcu, publicysta). Homilię wygłosił o. Kazimierz Janicki, ówczesny opat tyniecki (był również wizytatorem klasztorów benedyktynek).      W 1981 roku Józef Glemp przewodniczył uroczystości bierzmowania. Sakrament z jego rąk przyjęło 198 osób. Bierzmowanie miało miejsce w Katedrze 12 maja 1981 roku.      Pamięć ludzka jest zawodna, więc należy ją utrwalać w każdy możliwy sposób. Tym razem udało się to na tym blogu... 