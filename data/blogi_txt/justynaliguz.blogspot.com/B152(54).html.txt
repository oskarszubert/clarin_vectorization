Kwidzyn słynie z modelarstwa. Od ponad pięćdziesięciu lat młodzi modelarze punktują na różnych zawodach. Specjalnością koła w Kwidzynie jest modelarstwo lotnicze oraz rakietowe. Zapytaj kogokolwiek, gdzie w Kwidzynie mieści się modelarnia - odpowie chyba każdy. W Czarnej Sali przy ul. Słowiańskiej 13. I choć dziś jest to jedna z sekcji MTS Kwidzyn, swoje "prapoczątki" miała w Powiatowym Domu Kultury.     Koło modelarzy rakietowych powstało w 1962 roku. Bardzo szybko zaczęło liczyć się w światku pomniejszanych obiektów latających. I nie ma chyba wątpliwości, że wpływ na taki kierunek modelarstwa miał pierwszy lot człowieka w kosmos - Jurija Gagarina. Wtedy wszyscy młodzi chłopcy z wielkim podziwem oraz zainteresowaniem patrzyli na startujące rakiety i promy kosmiczne. Nawet dorosłych zastanawiało jak to możliwe, że tyle "żelastwa" unosi się z taką prędkością w górę. Nic dziwnego, że chętnych do koła rakietowego było wielu, a każdy marzył, aby samemu wykonać choćby najmniejszy model, który mógłby polecieć.      Instruktorem koła był Florian Synakiewicz. Ze względu na "specyfikę" uruchamiania rakiet (mieszanki saletry z cukrem), w zajęciach uczestniczyła młodzież szkół średnich. Najlepsi startowali z powodzeniem w zawodach modeli rakietowych, zdobywając tytuły mistrzów i wicemistrzów Polski. W roku 1969 na zawodach w Toruniu zespół "wylatał" Memoriał Jurija Gagarina. Za całokształt osiągnięć konstrukcyjnych i sportowych Zarząd Główny TPPR (Towarzystwo Przyjaźni Polsko - Radzieckiej) i Aeroklub PRL wspólną decyzją nadali kwidzyniakom imię pierwszego kosmonauty świata - Jurija Gagarina.     Rok później, w kwietniu 1971 roku dumne władze Kwidzyna podjęły decyzję o hucznych obchodach 10 lecia pierwszego lotu w kosmos. Z tej okazji, w maju, zorganizowane zostały Dni Kosmonautyki Radzieckiej. Jednym z głównych wydarzeń były pokazy modeli rakietowych, a na widowni zasiedli bardzo poważni goście: I sekretarz ambasady ZSRR w Polsce Ramas Mczedlidze, attache wojenno lotniczy ambasady ZSRR w Polsce Walery Fiedorow i konsul generalny ZSRR w Gdańsku Iwan Borisow. Nie zabrakło oczywiście polskich władz wojewódzkich oraz włodarzy miasta. Modelarze z Kwidzyna naprawdę dobrze mogli się zaprezentować.     Po południu na dziedzińcu kwidzyńskiego zamku wystąpił zespół artystyczny Wojska Polskiego, zaś w zamkowych komnatach otwarta została wystawa filatelistyczna "Dzieje podboju kosmosu na znaczkach pocztowych".      Najcenniejszą jednak nagrodą dla ambitnych modelarzy z Kwidzyna stało się zupełnie inne wydarzenie. Ale o tym następnym razem... cdn... Koperta okolicznościowa z datownikiem, stemplowanym przez Pocztę Polską z okazji X rocznicy lotu Jurija Gagarina oraz Dni Kosmonautyki Radzieckiej     Znaczek ze szpilką, 1971 rok Dyplom okolicznościowy dla Powiatowego Domu Kultury 