Powróćmy znowu do 1945 roku. Jedną z pierwszych instytucji polskich w Kwidzynie była Milicja Obywatelska (MO). Została powołana przez polskie władze w kwietniu lub maju 1945 roku. Komendę wówczas stanowił piętnastoosobowy oddział milicji, który miał zapewnić bezpieczeństwo w mieście, co początkowo było niezbyt realne ze względu na liczebność wojsk radzieckich. Problemem polskiej milicji był wtedy bardzo przypadkowy dobór funkcjonariuszy. Pierwszym komendantem został Henryk Gwiazdowski, który wkrótce potem zmienił miejsce pracy - stał się wicestarostą powiatowym.     Po pierwszym organizatorze MO H. Gwiazdowskim prawdopodobnie w maju 1945 roku Komendę Powiatową objął Z. Niemcewicz z polecenia KW MO w Olsztynie. Nowy dowódca przebywał w Kwidzynie do połowy czerwca 1945 roku. Zastąpił go następnie Antoni Witulski, który zapewne jesienią 1945 został zmieniony przez Baranowskiego. Zastępcą komendanta do spraw polityczno-wychowawczych został podchorąży plutonowy Wiktor Wasiak, a kierownikiem referatu służby śledczej Józef Dudziak. Baranowskiego wkrótce usunięto z powodu jego niechęci do upolityczniania milicji.    Ciekawostką jest fakt, że pomimo obowiązującego systemu Milicja Obywatelska brała udział w rożnych uroczystościach. Dla przykładu w 1946 roku wzięła udział w mszy polowej, zorganizowanej z okazji rocznicy "przyłączenia Kwidzyna do Polski". 23 marca 1947 roku z okazji "Dni Kwidzyna" w programie obchodów znalazło się wręczenie sztandaru MO. Dodam, że jeszcze w tym samym roku sztandar został poświęcony w kwidzyńskiej Katedrze. Poniżej prezentuję kilka ciekawych dokumentów, których treść uzupełnia nieco niniejszy przyczynek do historii MO w Kwidzynie w 1945 roku. 