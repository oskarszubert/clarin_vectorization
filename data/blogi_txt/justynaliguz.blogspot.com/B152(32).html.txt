W 1945 roku, o czym chyba każdy kwidzyniak wie - nastąpiła wymiana demograficzna mieszkańców. Tak to się "ładnie" określa dziś w historiografii. Mieszkańcy, którzy od pokoleń mieszkali w Marienwerder, budowali je, unowocześniali, po prostu wiedli zwyczajne życie - musieli opuścić swoje domy. Najpierw w następstwie rozkazu ewakuacji w styczniu 1945 roku, potem już na zawsze w wyniku prowadzonej polityki wysiedlania za Odrę.     W latach pięćdziesiątych i sześćdziesiątych XX wieku w Niemczech - ówczesnych Zachodnich - nastąpił proces tworzenia organizacji, zrzeszających byłych mieszkańców ziem, które Niemcom zostały odebrane na rzecz Polski oraz ZSRR. Były to tzw. Heimatkreisy, a kazde z takich stowarzyszeń otrzymywało tzw. miasto patronackie, które pełniło rolę opiekuna oraz najczęściej stawało sie głowną siedzibą danego Heimatkreisu.    Dla Kwidzyna, a właściwie dla dawnych, niemieckich mieszkańców Marienwerder miastem patronackim stało się Celle. W tym mieście stosunkowo wiele osób z Prus osiedliło się, ponadto mieszkali tam najbardziej aktywni członkowie stowarzyszenia. Umowa o patronactwie (Patenschaft) została zawarta 18 października 1953 roku. Od tego momentu w Celle regularnie odbywały się spotkania, podczas których mieszkańcy mieli okazję spotkać się, powspominać, porozmawiać o historii. W ramach tych spotkań odbywały się także zjazdy absolwentów poszczególnych szkół. Należy dodać, że Heimatkreis Marienwerder zrzeszało poza samym miastem - osoby zamieszkujące wcześniej cały powiat kwidzyński. Do Heimatkreis Marienwerder należeli także ci, którzy przed 1945 rokiem mieszkali w Gardei. Celle, poza organizacją spotkań (zawsze w maju i zawsze co dwa lata), zaczęło upamiętniać nasze miasto w różnych symbolach i miejscach miasta. I tak w 18 czerwca 1954 roku odsłonięty został pomnik ku czci wszystkich ofiar - mieszkańców miasta i okręgu kwidzyńskiego w latach 1939-1945. Pod tym pomnikiem do dziś zawsze leżą świeże kwiaty. W późniejszym czasie powstało jeszcze kilka miejsc, w których można spotkać symbole naszego miasta. Jednym z celów działalności Heimatkreis Marienwerder było gromadzenie informacji historycznych o dawnych ziemiach niemieckich, a także popularyzowanie historii Marienwerder. Stąd powstał pomysł, aby utworzyć małe muzeum poświęcone naszemu miastu. Obecnie - po kilku przeprowadzkach - mieści się w małym zabytkowym budynku Roschevilla. To w tym muzeum - zwanym Marienwerder Zimmer gromadzone są zdjęcia i inne przedmioty, związane z historia Kwidzyna, Gardei i innych mniejszych okolicznych miejscowości. Ponadto gromadzeniem informacji historycznych o Kwidzynie zajmuje się Archiwum Miejskie w Celle. Obecnie w jego zasobach znajduje się kilka tysięcy zdjęć, mapy, książki, dokumenty. Heimatkreis Marienwerder wydaje także własny biuletyn. Jest to dwumiesięcznik o nazwie "Kleine Weichselzeitung", który redagują członkowie Heimatkreis. W większości są to artykuły historyczne, wspomnienia, a także twórczość własna kwidzyniaków - opowiadania i wiersze. "Kleine Weichselzeitung", pełni także rolę łącznika pomiędzy członkami, rozsianymi po całych Niemczech, opisuje wszystkie ważniejsze wydarzenia, które dziś mają miejsce w Kwidzynie, a także informuje o wszystkich wydarzeniach i spotkaniach organizacji.Obecnie na czele organizacji stoi Karin Damrau. Redaktorem głównym "Kleine Weichselzeitung" jest Hanno Schacht. Aktywna działalność organizacji Heimatkreis Marienwerder legła u podstaw decyzji o zawarciu wiele lat później układu partnerskiego pomiędzy Kwidzynem i Celle. Umowa o partnerstwie (Partnerschaft) została zawarta w 1993 roku. Za kilka dni w Celle rozpoczną się uroczyste obchody dwudziestolecia podpisania tej umowy, połączone z rocznicą 60 lecia patronactwa Celle nad Heimatkreis Marienwerder.    Akt podpisania umowy patronackiej pomiędzy Celle i Heimatkreis Marienwerder, 1953 rok     Pomnik ofiar wojny, byłych mieszkańców Marienwerder i okręgu       W samym centrum miasta stoi piramida z nazwami miast partnerskich - wśród nich Kwidzyn       Przed spotkaniem byłych mieszkańców Marienwerder     W Celle jedna z ulic nosi historyczną nazwę naszego miasta     W starym ratuszu w centrum Celle wstawiono witraż, w którym jeden z elementów to herb Kwidzyna     Przed wejściem do Marienwerder Zimmer - małego muzeum naszego miasta Z okazji 750 lecia Kwidzyna przez Heimatkreis Marienwerder oraz patronackie miasto Celle wybity został pamiątkowy medal 