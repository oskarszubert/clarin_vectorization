Święta na diecie bez glutenu bywają wyzwaniem.  Święta na diecie dodatkowo bez nabiału i cukru mogą trochę przerażać.  Nic to, zabieramy się do roboty.  Ma być żurek? Będzie żurek.  U nas dodatkowo wegański, za to z dodatkiem kiszonego rydza podobnie jak w publikowanym już przepisie Smakoterapii (przepis na żurek rydzowy), z tym że bez rydzowej zalewy a za to na prawdziwym zakwasie, zabielony miksowanymi warzywami korzeniowymi bez jajek.  Zatem skupmy się na kiszeniu żuru.  Dziś dwie propozycje:  żur gryczany (z charakterem)  i żur ryżowy (delikatniejszy)  Zapraszam!  :)        Składniki:  żur gryczany:  mąka gryczana (zmielona gryka) (1 szklanka)  ciepła przegotowana woda ( 3 szklanki)  ziele angielskie (kilka ziaren) liść laurowy (3-4 liście)  czosnek (3-4 ząbki, pamiętajcie by czosnek zgnieść na kwadrans przed dodaniem do potrawy)  ulubione zioła "żurkowe" (u nas majeranek, lubczyk, kozieradka - zioła można pominąć, ewentualnie dodać już bezpośrednio do zupy). żur z mąki ryżowej (z pełnego przemiału)  skład jak powyżej , wymieniamy mąkę.  Proporcje zrobiłam nieco inne, na trochę mniejszą ilość żurku:  1/2 szklanki mąki  1 szklanka ciepłej wody  + dodatek ziół jak powyżej w zmniejszonych proporcjach. Wykonanie:  Wymieszaj składniki i pozostaw w cieple na 3 -5 dni. mieszaj codziennie. Mój żurek już następnego dnia pachniał delikatną kiszonką a po 3 dniach był już w zasadzie gotów. :) Życzę udanych żurków i białych barszczy oraz cudownie i błogo spędzonych Świąt. Bądźcie zdrowi i szczęśliwi, Drodzy Smakoterapiowcy!  Przesyłam Uściski z dużej litery. ;)  Iw  :) 