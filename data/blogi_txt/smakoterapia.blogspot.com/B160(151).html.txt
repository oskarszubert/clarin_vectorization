Nie jestem fanką kluseczek, leniwych, kopytek i tym podobnych wynalazków kulinarnych.   Cóż z tego skoro jestem zagorzałą zwolenniczką eksperymentów kulinarnych... ;)  Dzisiejszy przepis zamieszczam na specjalne życzenie   Czytelników Smakoterapii z Fb (zajrzyj do nas: klik :) ),  oraz dla tych, którzy piszą do mnie, że nie mogą jeść ziemniaków:   kopytka z soczewicy czerwonej.   Są bardziej "charakterne" od kluseczek na bazie ziemniaków, niezwykle sycące i oryginalne w smaku. Kluseczki powinny być nieduże (mniejsze od śląskich i spłaszczone, gotowane bardzo ostrożnie w duzej ilości wody i mieszane delikatnie lub zrumienione na złoto w niewielkiej ilości oleju. Po ugotowaniu smakowały nam z sosem z gotowanego selera z pastą pomidorową, jabłkiem i przyprawami, prawie na wzór sosu banalnego - genialnego (klik).  Zapraszam!        Składniki: soczewica czerwona ugotowana na sypko (dowolna ilość)  skrobia np. kukurydziana, bądź z manioku (1/4 ilości ugotowanej soczewicy)  sól, pieprz (do smaku)  kurkuma (szczypta, niekoniecznie)  czosnek (niekoniecznie)  tłuszcz do smażenia lub woda do gotowania    Wykonanie:  Soczewicę ugotuj na sypko, ciepłą przełóż do miski i maksymalnie rozdrobnij (tłuczkiem do ziemniaków, bądź blenderem-stopką), dodaj soli i pieprzu do smaku (ewentualnie czosnek, kurkuma), wyrównaj powierzchnię masy i pozostaw do ostygnięcia. Następnie, podobnie jak w przepisie na kluski śląskie, podziel masę na 4 części (krzyżykiem), jedną ćwiartkę wyjmij i wsyp w puste miejsce skrobię (z lekkim czubkiem ;) ).   Dołóż wyjętą ćwiartkę masy i wyrób całość ręką. Jeśli ciasto się klei, dołóż jeszcze odrobinę skrobi. Odrywaj ciasto po kawałku, zroluj w zgrabne "węże", lekko spłaszcz od góry i pokrój pod skosem w nieduże, 2-3 centymetrowe kluski. Zamiast w garnku z wodą możesz je przygotować na patelni z dobrym tłuszczem (masło klarowane, olej ryżowy, palmowy, kokosowy, do wyboru). Pierwszą stronę kluseczek usmaż do lekkiego zrumienienia pod przykryciem, następnie odwróć je na drugą stronę i dokończ smażenie już bez pokrywki (temperatura "średnia" by nie spalić kluseczek z zewnątrz bo będą surowe w środku).  Podawaj saute, do łapki dziecięciu ;) albo z dowolnymi sałatkami i sosem, na przykład banalnym genialnym (przepis), dla rodziców - wzmocnionym chili. :) 