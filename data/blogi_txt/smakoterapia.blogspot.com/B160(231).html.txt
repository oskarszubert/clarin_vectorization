Znakomite placki nam się wymyśliły! :)  Jak to często bywa, z braku zwyczajowo używanych przez nas składników sięgnęliśmy po to co było pod ręką: mąka z ciecierzycy i to był absolutny strzał w dziesiątkę. Placuszki nabrały jaśniejszego odcienia, są delikatne, z orzechowym posmakiem, cieniuteńkie jak mgiełka lub nieco grubsze, wedle upodobań. Do tego elastyczne lub, jeśli wyprażymy je chwilę dłużej, chrupiące niczym dobrze wypieczone chapati.  Bez glutenu, mleka i opcjonalnie wegańskie (dodatek jajka nie jest konieczny).  Zapraszamy!        Składniki (porcja na ok. 40 cieniutkich placków):  ugotowana kasza jaglana (1 szklanka)  mąka z ciecierzycy ( 6 sporych łyżek)  skrobia ziemniaczana (4 łyżki)  jajko lub 2 łyżki lnu złocistego ugotowane w 1/2 szklanki wody i zmiksowane na "klej"  olej nierafinowany lub oliwa z oliwek (kilka łyżek)  sezam niełuskany (podprażony),  2 łyżki nie jest niezbędny  czarnuszka (1- 1.1/2 łyżki)  kmin rzymski 1/2 łyżki lub do smaku  sól do smaku Wykonanie:  Kaszę i mąki zmiksuj z dodatkiem jajka (lub lnianym "glutem") oraz wody (dozuj stopniowo by osiągnąć konsystencję niezbyt gęstej śmietany), oleju i przypraw (oprócz sezamu i czarnuszki). Dodaj ziarenka, wymieszaj i podprażaj na niezbyt niezbyt gorącej patelni (pierwszą partię placków usmaż na patelni natłuszczonej niewielką ilością oleju, najlepiej rozprowadzonego papierem, kolejne już całkowicie bez tłuszczu). Nalewaj małą ilość masy łyżką na patelnię i kulistymi ruchami rozprowadzaj ją by osiągnąć cieniutki, okrągły placek. Po ścięciu się górnej warstwy obróć placek na drugą stronę. Układaj je jeden na drugim jeśli chcesz osiągnąć elastyczne placuszki. Jeśli chcesz by pozostały kruche, wyprażaj je dłużej i rozłóż na talerzach obok siebie.   Gotowe!  Smacznego!  :) 