Dzisiaj słów kilka o naszym najnowszym smakowitym, domowym odkryciu.   Z myślą o wczorajszej emisji programu "Kawa czy herbata" i kulinarnym wątku "śniadanie dla alergika" powstała smakowita, chrupiąca i sycąca granola.  W składzie tylko bezglutenowe ingrediencje. Dodatki można serwować dowolnie w zależności od indywidualnych zaleceń dietetycznych dla alergika. Niewątpliwą zaletą granoli jest chrupkość którą mój Mały Smakosz, nie znoszący "ciapkowatej konsystencji płatków", uwielbia. :)  Dozwolone u nas migdały i kokos można z powodzeniem zastąpić pestkami słonecznika, dyni, siemieniem lnianym, lub w ogóle z nich zrezygnować bez większej szkody dla smaku całości.   Zraszam na śniadaniową ucztę dla podniebienia i oka.        Składniki (proporcje naprawdę dowolne!) u nas: płatki jaglane (1/2 szklanki)  płatki gryczane (1/2 szklanki) lub inne bezglutenowe płatki np. quinoa, ryżowe, amarantusowe łuskane pestki słonecznika (3/4 szklanki)  łuskane pestki dynie (1/2 szklanki)  rodzynki (1/2 szklanki)  płatki lub wiórki kokosowe (1/3 szklanki)  (można dołożyć sezam, siemię lniane, len złocisty, orzechy, suszone niesiarkowane owoce itd.)  syrop z daktyli domowy (przepis) bądź sklepowy (5 łyżek lub mniej, do smaku)   olej nierafinowany (3-4 łyżki)     Granola prosto z piekarnika, tuż przed podaniem. Moje towarzyszki: Iza i Renata ze Slow Food'u.   Wykonanie:  W rondelku lub na patelni podgrzej syrop z olejem i zredukuj delikatnie na wolnym ogniu, nieustannie mieszając (niezbyt długo by nie ściemniał jeszcze bardziej i nie zgorzkniał!). Zdejmij naczynie z ognia, wrzuć doń wszystkie składniki suche (prócz suszonych owoców!!!) i wymieszaj tak by pokryć je "glazurką". Następnie wyłóż całość na papier do pieczenia, połóż na kratkę i wstaw do piekarnika (165 stopni, 15-20 minut). Obserwuj czy płatki nie ciemnieją zbytnio bo łatwo je spalić i będą gorzkie. Pod koniec pieczenia wyjmij kratkę z granolą, posyp całość suszonymi owocami i zapiecz jeszcze krótką chwilkę (uwaga, łatwo spalić owoce! ). Po osiągnięciu zamierzonej chrupkości wyjmij granolę z piekarnika, ostudź, pokrusz sklejone kawałki i podawaj.  U nas sprawdziły się dodatki: śmietanka roślinna, domowa, owoce pasteryzowane (w zimie) i świeża mięta.  Gotowe!     Wersja telewizyjna ;), z musem z pasteryzowanej czarnej porzeczki z kardamonem i melisą oraz suszonymi malinami, bez cukru.     Smacznego!  Ciao!  :) 