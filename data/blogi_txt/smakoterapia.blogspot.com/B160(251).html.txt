No cóż, skoro do odważnych świat należy,   czas się zabrać za kolejne ciasto bez jaj, mleka, glutenu i proszku do pieczenia. Łatwo nie było, ostrzegam.   To ciasto jest jak dziecko. ;) Wymaga troski i cierpliwości.  Na szczęście jego smak wynagradza wszystkie trudy...  :)        Składniki:  CIASTO (ilość na 2 duże lub trzy małe rolki):  soczewica czerwona, ugotowana (ok 1 szklanki)  skrobia ziemniaczana  mąka kukurydziana lub ryżowa (1/2 szklanki)  len złocisty (3 łyżki)  olej nierafinowany (kilka łyżek)    NADZIENIE:  fasola adzuki, ugotowana (1 szklanka)  suszone pomidory (ok. 5/6 sztuk)  oliwki (garść) czosnek (opcjonalnie, do smaku, np 1 ząbek)  świeża bazylia (garść)  Wykonanie:  Fasolkę adzuki namocz na noc i ugotuj następnego dnia do miękkości, soczewicę czerwoną ugotuj bez namaczania (idealna będzie rozgotowana).  Ostudź strączki.  Włóż do miski siemię, dodaj olej i zmiksuj. Dołóż soczewicę i miksuj ponownie.  Teraz daj tej gumowatej, acz klejącej się masie odpocząć i napęcznieć dzięki siemieniu lnianemu (ok. 1-2 godzin).    Ciasto zdaje się być rzadkie i klejące, troszkę grudkowate (len)   Kiedy ciasto nieco się "podsuszy" dodaj doń mąkę kukurydzianą i porządnie wymieszaj. Następnie wygładź powierzchnię, podziej całość na cztery, wyjmij czwartą część i w jej miejsce wsyp mąkę ziemniaczaną. Wymieszaj całość łącznie z czwartą częścią.     Ciasto ma już bardziej plastyczną konsystencję a jeszcze lepszą uzyska po dodaniu skrobi. Gotowe ciasto    Teraz zajmij się przygotowaniem nadzienia. Pomidory, oliwki, czosnek i bazylię zmiksuj  i dodaj do fasolki. Rozgnieć całość widelcem tak by nie powstała płynna papka tylko dość gęsta masa (bardzo miałkiego nadzienia nie uda się zawinąć w ciasto).  Ciasto bardzo delikatnie rozwałkuj na desce wysypanej sezamem (zapobiegnie przyklejeniu się ciasta do deski). Grubość ciasta to około 1/2 cm, ale może być grubsze (troszkę grubsze mniej pęka i łatwiej je zwinąć). Teraz delikatnie wyłóż nań suche i zwarte nadzienie, następnie podważ ciasto nożem, z wyczuciem zwiń w rolkę i połóż w naczyniu do zapiekania skropionego olejem. Rolady posmaruj olejem i piecz w piekarniku nagrzanym do 175 stopni przez ok 35 minut.  Upieczone ciasto jest dość kruche o ciekawym, orzechowym posmaku.  Gotowe! Smacznego!  Ciao!   :) 