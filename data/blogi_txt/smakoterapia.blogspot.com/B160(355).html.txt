Zaczęło się od ... 200 kg rydzów które pewnego pięknego dnia zajechały z gór do Warszawy. Tak mogło by się zaczynać opowiadanie o tym jak powstała Kooperatywa Kup Pan Cegłę,  która rozwija się i coraz prężniej działa na Saskiej Kępie a swój początek wzięła właśnie od rudego rydza. Ale tym razem będzie o tym co było dalej, kiedy już sobie porcyjkę tego zapomnianego nieco grzyba przytaszczyliśmy do domu.  Było smażenie na maśle klarowanym (poezja!),  było marynowanie w zalewie słodko - kwaśnej  (uwielbiam!),  było i kiszenie, które nieco mnie rozczarowało. Do czasu!  Żur na kiszonych rydzach inspirowany przepisem ze strony z regionalnymi potrawami (link) przekonał mnie ostatecznie, że rydze są niezwykłymi, aromatycznymi grzybami i pomysłów na ich wykorzystanie kulinarne nigdy dosyć. Zapraszam na smakowity, kwaskowaty, aromatyczny, rydzowy żurek z czosnkiem, zabielony bezmlecznie, jajecznie i bezglutenowo. Znakomitość!  :)        Składniki:  kiszone rydze wraz z cebulą (słoik 500g)  czosnek w łupinie (5-6 ząbków)  marchew (2 szt.) korzeń pietruszki (1 szt.)  korzeń selera (1/2 niedużego egzemplarza)  cebula (1 szt.)  ziele angielskie (dodatkowo lub opcjonalnie 2-3ziarnka jałowca)  liść laurowy (3-4 sztuki) pieprz czarny (do smaku)  sól (do smaku)  majeranek (do smaku) lubczyk (do smaku)  melasa z karobu lub miód (łyżeczka do zbalansowania smaku)  jajo (do zabielenia, można zamienić na śmietankę roślinną)  mieszanka mąki ryżowej, kukurydzianej, gryczanej i skrobi (2-3 łyżki)    Wykonanie:  Warzywa umyj i obierz ze skórki, pokrój w duże kawałki. Cebulę obierz, podpraż przez chwilę na ogniu i włóż w całości do garnka wraz z resztą warzyw. Gotuj do miękkości w ok.3 litrach wody z dodatkiem ziół i czosnku. Kiszone grzyby wyjmij ze słoja, pokrój je w szerokie paski i dodaj do zupy, wraz ze słoną grzybową zalewą. Przykryj garnek pokrywką i zestaw z ognia. Wrzuć majeranek i lubczyk i wymiejszaj. Wyjmij chochlę płynu z zupy i ostudź. Jajo ubij bardzo dokładnie z ostudzoną chochelką zupy oraz mąką. Jeśli płyn jest zbyt gęsty dolej trochę wody i wlej całość do zupy. Wymieszaj porządnie i podgrzej. Nie gotuj! Dodaj sól, pieprz i wybrane słodzidło do smaku.  Całość skrop dobrym nierafinowanym olejem, rzepakowym lub lnianym, najlepiej dopiero na talerzu. Gotowe!  Smacznego!  Ciao!  :) 