Pośród radosnych popiskiwań,   nagłych ataków niekontrolowanego rechotu,   nieokiełznanych skoków   i  irytującego chrupania, staram się skupić i szybko naskrobać   cóż pysznego udało się nam wymyślić co wprawiło w taką euforię Pierworodnego. Pierniczki, piernisie, pierniczory! Maaaamoooo! One są najpysniejse!  Tak, rzeczywiście niezłe.  Jedynie babcia pozwoliła sobie nie zgodzić się z nami w obawie o swoje "ostatnie zdrowe zęby". ;)  Pierniczki są aromatyczne, bardzo cieniutkie i bardzo twarde.  Powinny leżakować w zamkniętej puszce w towarzystwie soczystego owocu (np. jabłka, wymienianego codziennie na nowe) przez hmmm.. jakiś czas.   Czy moje się uchowają, na razie nic tego nie zapowiada.  Gdyby jednak udało się ukryć kilka, pospieszę z informacją jak przebiegł eksperyment w fazie końcowej. ;)        Składniki:  mąka jaglana (1/2 szklanki  mąka ryżowa (1/2 szklanki)  mąka gryczana (1/2 szklanki)  skrobia kukurydziana (1/2 szklanki)  siemię lniane (2 łyżki)  1/2 szklanki wody  olej nierafinowany (lub inny tłuszcz, np kokosowy, masło klarowane, 6 łyżek)  syrop daktylowy (1/2 do 3/4 szklanki, wedle gustu)  karob (2 łyżeczki)  cynamon (2 łyżeczki)  goździki ( otarte, 1/2 łyżeczki)  kardamon (1/2 łyżeczki)  gałka muszkatołowa (1/2 łyżeczki)  kolendra (otarte ziarna, 1/2 łyżeczki) sól (szczypta)    Wykonanie:  Mąki połącz ze sobą w misce, dorzuć małą szczyptę soli. W garnuszku zagotuj 1/2 szklanki wody, dodaj siemię lniane i gotuj na niedużym ogniu ok. 3 minut. W drugim garnuszku podgrzej wybrany tłuszcz, syrop, karob, cynamon i resztę przypraw. Wymieszaj i zdejmij z ognia. Przestudź lekko, po czym połącz zawartość obu garnuszków i zmiksuj na gładką masę (możesz zostawić lekką strukturę ziarenek siemienia). Masa będzie bardzo "glutowata", zbliżona do kurzego białka. W mieszance mąk wydrąż otwór, wlej doń słodką, aromatyczną, jeszcze ciepłą masę i wmieszaj w nią mąkę. Ciasto które otrzymasz będzie bardzo elastyczne. Dlatego, podsypując mąką jaglaną stolnicę, będziesz mógł (mogła) rozwałkować je bardzo cieniutko ( u mnie 2-3 milimetry).  Ciasteczka wykrawaj w dowolne kształty, podważaj płaskim nożem zdejmując z podłoża, układaj na blaszce i piecz ok 6-10 minut w piekarniku rozgrzanym do 170 stopni, w zależności od grubości pierniczków.  Smacznego! :) 