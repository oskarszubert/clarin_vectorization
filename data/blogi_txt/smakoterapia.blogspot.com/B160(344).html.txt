Inspiracją do stworzenia tego przepisu były trendy jakie można zaobserwować w książkach lekarzy: dr Collina Campbella (weganin) oraz dr o tym samym nazwisku: Natashy Campbell (przeciwniczki wegetarianizmu). Mimo różnic można dostrzec wiele zbliżonych trendów a pośród nich - kontrowersje wokół glutenu. Dr Natasha idzie dalej i na pewnym etapie leczenia swoich pacjentów, za podejrzane uważa większość węglowodanów złożonych. Idea: zastępowanie mąk migdałami! Jednakowoż nie będziemy tak do końca grzecznie ich słuchać i do ciasteczek dodamy odrobinę... jaglanki. ;)  Zatem do dzieła!   Kruche, słodkie ciasteczka, bez cukru, bez nabiału (opcjonalnie z jajami),   ale... z dodatkiem mielonego surowego prosa.  Pięknie pachną, dobrze smakują i ... błyskawicznie znikają.  Pierworodny je uwielbia!   To najkrótsza recenzja. ;)     Ciasteczka w najjaśniejszym kolorze - na bazie migdałów bez skórki i jaj      Składniki:  migdały bez skórki (350g) lub ze skórką, ale wówczas smak migdałowy będzie dominował w smaku a ciasto będzie ciemniejsze  kasza jaglana (ok 150g)  len złocisty (50g) i ok 150g wody / lub 2 jajka  2 cm wanilii lub skórka cytrynowa eko lub skórka pomarańczowa eko ksylitol (50-70g lub do smaku)  Olej kokosowy ok 50g Wykonanie:   1. Zmiel kaszę jaglaną (surową) na mąkę (thermomix: 30 sekund / obroty 10) i wyłóż na stolnicę.   2. Zmiel len (w wersji wegańskiej) na mąkę (15s/obroty 10), dodaj migdały, skórki z wybranych cytrusów lub wanilię i ksylitol i zmiksuj razem (7-10sekund/obroty 10).   3. Dołóż olej koksowy.   4. Jeśli chcesz zrobić wersję z jajkiem, wrzuć teraz 2 jajka i zmiksuj całość (w wersji wegańskiej po zmiksowaniu "mąk", dodaj ok 150 g wody).   5. Wymieszaj całość (w thermomomixie ok 40 sekund/obroty 3-4).   6. Wyjmij masę, wyłóż na mąkę jaglaną i delikatnie zagnieć. Masa ma być jednorodna i ma delikatnie kleić się do rąk. Kiedy zabierzesz się za lepienie ciasteczek, nasmaruj dłonie porządnie olejem kokosowym. Odrywaj po kawałku lepką masę, zroluj w dłoniach niewielką kulkę, rozpłaszcz w dłoni (max 0,5cm grubości) i połóż na nasmarowanym olejem papierze do pieczenia.   7. Zapiekaj w temp. 160 stopni (termoobieg) przez 15-25 minut (uwaga! Łatwo się przypalają!). *Jeśli nie posiadasz urządzenia wysokoobrotowego, kup mąkę migdałową, jaglaną i mielone siemię (w wersji wegańskiej), połącz je według przepisu powyżej, mieszając w misce (w wersji z jajkami - zmiksuj jajka na pianę i dołóż do suchych składników). Następnie ciasto wyłóż na stolnicę i postępuj wedle powyższych wskazówek. 