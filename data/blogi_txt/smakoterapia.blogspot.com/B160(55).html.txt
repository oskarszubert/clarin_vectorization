Dziś dla odmiany, zapraszam na coś ciepłego do picia.  Na początek słów kilka o imbirze. :)  To prawdziwy cud natury, trudno w kilku słowach wyliczyć jego zalety.  Jest jedną z najstarszych roślin leczniczych (i przypraw).  Ma działanie bakteriobójcze, przeciwzapalne, antyseptyczne, silnie rozgrzewa i pobudza krążenie.  Działa przeciwwymiotnie, leczy przeziębienia, przynosi ulgę chorym stawom, wspomaga koncentrację i pracę mózgu a nawet... wspiera zwalczanie cellulitu.  Wachlarz niezwykły! Warto skorzystać z jego dobroczynnych właściwości, zwłaszcza zimą.  W naszym domu każdy kto "zaczyna czuć się niewyraźnie" zażywa naparu sporządzonego ze świeżego imbiru i wrzątku. Dziecię dostaje doń sok malinowy bez cukru lub napar z lipy i przeziębienia nam nie straszne. :) Oto jedna z moich ulubionych herbatek.  W składzie nieco równoważące "gorąco" imbiru - kwiat hibiskusa i plaster sycylijskiej pomarańczy.  Zapraszam.  :)        Składniki (na litr napoju):  imbir świeży (kłącze, około 3-4 cm, lub wedle smaku)  kwiat hibiskusa (1-2 sztuki)  pomarańcza ekologiczna ( 1-2 plastry ze skórką, mnie zdobyczna, sycylijska, odmiana moro, można pominąć)  goździki (2-3 sztuki)  suszone maliny (najlepiej domowe, garść)  lukrecja (szczypta)    Opcja druga:  imbir (jak wyżej)  cytryna eko ze skórką (kilka plastrów)  kardamon zielony (kilka rozgniecionych ziaren)  dowolny słód (jeśli jest taka potrzeba)  opcjonalnie suszona lipa (1 łyżka, działa napotnie!) Wykonanie:  Imbir umyj, obierz i zetrzyj na cieniutkie plasterki. Włóż do dzbanka, dodaj resztę składników i zalej wrzątkiem. Pozostaw pod przykryciem. Po zaparzeniu dodaj dowolny słód (z agawy, klonowy, miód lub ksylitol). Polecam picie herbatek bez dosładzania.  Gotowe!  Miłego dnia wszystkim.  :) 