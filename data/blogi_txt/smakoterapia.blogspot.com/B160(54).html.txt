Lubię ten stan.  Wstajesz rano, węszysz nosem po szafkach kuchennych, szperasz w szufladach i w lodówce, powoli zapełniasz blat kuchenny i umysł smakowitym "ciągiem przyczynowo- skutkowym".  Czarujesz, miksujesz, smakujesz i JEST. Udany eksperyment! Komplementy Malucha! Żyć nie umierać! ;) Zapraszam na zdrowe słodkości. Naprawdę warto. :)          Składniki (na ok 5-6 tartaletek (średnica 10cm):  mąka ryżowa (1/2 szklanki) mąka gryczana (1/2 szklanki)  mąka jaglana (1/3 szklanki) skrobia kukurydziana (2 duże łyżki)  olej nierafinowany np słonecznikowy (1/3 szklanki)  ksylitol lub syrop daktylowy (2-3 łyżki, wedle smaku)  proszek do pieczenia eko tzw kamień winny naturalny (1 łyżeczka)  mandarynki (2 sztuki)  goździki (3 sztuki)  kardamon zielony (3 rozgniecione pełne ziarna)  dowolny syrop lub ksylitol (łyżka)  czekolada bez czekolady nr 3 (przepis)  krem sernikowo-cytrynowy (przepis)        Wykonanie: Mąki, skrobię i proszek wymieszaj dokładnie, dodaj wybrane "słodzidło" oraz olej i połącz składniki, ugnieć dłońmi a następnie rozłóż w wysmarowanych tłuszczem tartaletkach lekko "wspinając się" na brzegi.  Włóż do piekarnika i zapiecz ok. 15 minut (w zależności od grubości ciasta) w temperaturze 175 stopni. Następnie ostudź je i delikatnie wyjmij podważając nożem z każdej strony (uwaga, są kruche).  Obierz mandarynki i podziel je na cząstki. Podpraż z ziołami na patelni, następnie podsyp ksylitolem lub podlej syropem. Karmelizuj chwilkę i ostudź. Napełnij tartaletki kremem serowym, ozdabiaj karmelizowanymi mandarynkami lub świeżymi owocami, polej czekoladą.  Gotowe!  :) Smacznego! 