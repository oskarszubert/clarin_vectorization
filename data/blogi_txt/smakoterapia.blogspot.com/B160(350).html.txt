Jak tam Kochani? Pierwsze zimne noce za nami i już słyszę, że znajome dzieciaki łapią pierwsze infekcje. Z dorosłymi nie lepiej... Rzeczywiście wygląda na to, że jeśli niezbyt fortunnie "prowadziliśmy się" latem (wychładzaliśmy żołądek lodowatymi napojami, lodami, zimnymi potrawami, chłodzącymi, surowymi pokarmami), nasze ciało ciężko znosi szybkie cięcie, jakie serwuje nam aura w naszej strefie klimatycznej. Do tego początek roku szkolnego, pierwsze stresy, wyzwania.... Czy wiecie, że: Ludzie Zachodu mówią: zaraziłem się od Ciebie! Ludzie Wschodu: nie zamknąłem drzwi (nie zadbałem o odporność).  Zatem bierzemy odpowedzialność na siebie. O zmianach letnich, przyszłorocznych, pomyślimy później. Teraz przygotujemy coś na ratunek: zupę mocy. Tę niezwykłą potrawę gotuje się w kuchni Pięciu Przemian na specjalne okazje albo raczej na specjalne potrzeby.  Wg Medycyny Chińskiej trudno zastąpić  w niej mięso, gdyż pełni ono wyjątkową rolę, jest "lekarstwem" i tak jak lekarstwo powinno być dozowane. Wywar mięsny gotowany jest przez wiele godzin, czasem przez kilka dni (w historii TMC mówi się nawet o 28 dniach!) i podawany kobietom w połogu, chorym, dzieciom z potrzebami zdrowotnymi oraz w profilaktyce przeziębień.  Wersja wegańska istnieje również, choć jej skuteczność nie jest już ponoć tak spektakularna (działa bardziej stopniowo).  Na tejże właśnie wersji się dziś skupimy.  Zapraszam.  :) Składniki, wg Pięciu Przemian (w kolejności dodawania do potrawy) oraz wykonanie:    O (ogień): gorąca woda (3-4litry), Z (ziemia): marchew (3 szt),   M (metal): ziele angielskie, liść laurowy, por (1 szt) cebula, plaster świeżego imbiru  W (woda): sól  D (drzewo): nać pietruszki (część, jeśli nie zamierzamy użyć natki kolendry)   O: lubczyk świeży (kilka łodyg), majeranek, oregano, tymianek (najlepiej świeże gałązki)  Z: seler (korzeń, 1 nieduży lub połowa większego), korzeń pietruszki (3 szt), (ewentualnie 1 suszony grzyb)  M: czosnek z łupiną, rozgnieciony kwadrans wcześniej, seler naciowy (opcjonalnie)    gotujemy całość max 2 godziny, następnie dodajemy:    W: odrobina szlachetnego sosu sojowego (lub sól) D: zielona kolendra lub kolejna partia natki pietruszki   O: sok z cytryny (łyżka), kurkuma (spora szczypta)  Z: szczypta suszonej lukrecji lub daktyl suszony (1 szt.), łyżka oleju kokosowego extra vergine  M: pieprz do smaku  W: ostatnie przyprawienie solą  Gotujemy jeszcze około godziny, odcedzamy wywar, dosalamy jeśli jest taka potrzeba. i jeśli mamy ochotę, posypujemy całość świeżą natką pietruszki.   D: posypujemy świeżą zieloną pietruszką po ugotowaniu   Pijemy codziennie mniej więcej jeden litr ciepłej zupy. Zgodnie z założeniami dietetyki TMC, im dłużej gotujemy wywar tym ma on większą moc. Wywar jest bardzo smaczny, aromatyczny z pięknym, głęboko piaskowym kolorem. Smacznego i na zdrowie.  :)    Ciao!     ps. zwróćcie uwagę jak wielka jest mądrość ludowej "medycyny". Naszą polską zupą mocy, choć opartą na mniej konkretnych zasadach, był i jest rosół, nazywany żydowską penicyliną, stosowany w chorobie i w czasie rekonwalescencji. Podobnie długo gotowany, w podobnych celach serwowany...     ps2. jeśli chcesz zrobić zupę mocy z dodatkiem mięsa, dodaj kurczaka w pierwszym obrocie, w przemianie drzewa (D, wraz z nacią pietruszki), albo indyka w pierwszej przemianie metalu (M). 