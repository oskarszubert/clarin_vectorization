Gdyby nie kulinarne zmagania blogerów w ramach PSW (link) pewnie nigdy nie "zaszperałabym się na amen"   w kulinarnych tradycjach wigilijnych różnych regionów Polski.  Słyszeliście kiedyś o rwakach?   Ja nigdy, ale mnie się to wybacza gdyż rodem jestem ze wschodu a "siedzibą wzrostową" ze Śląska. ;)   To tradycyjne kluski o wrzecionowatym kształcie   podawane do wieczerzy wigilijnej w towarzystwie maku bądź wytrawnie, zawsze jednak "postne" czyli okrasa musi być niemięsna.  Kluski przygotowuje się oryginalnie z utłuczonych ziemniaków, jaj, mąki oraz soli i pieprzu,   (co wg. mnie upodabnia je do klusek śląskich, z wyjątkiem mąki -- tu używa się skrobi).   Nasze kluski będą miały skład wegański i bezglutenowy. Przygotowaliśmy też dla nich nowy, śliczny, świąteczny kształt i trochę własnej inwencji w temacie przypraw.  Urocze, nie tylko na świątecznym stole.   Myślę że zagoszczą u nas na stałe z dodatkiem żółtej kurkumy,   czosnkowe, z czarnuszką, pietruszką, bądź słodką papryką.  Spróbujcie.  Dzieci będą zachwycone!  :) Składniki:  dowolna ilość ziemniaków  skrobia kukurydziana (1/4 objętości puree ziemniaczanego bądź 1/3 jeśli kluseczki mają mieć skomplikowany kształt)  sól  pieprz  czosnek (1 ząbek lub do smaku)  czarnuszka bądź inne przyprawy "zdobiąco-smakowe" (słodka papryka w proszku, kurkuma, siekana zielenina itp). Oryginalne rwaki podane ze świeżo tłoczonym olejem lnianym Wykonanie:  Ziemniaki ugotuj, najlepiej w jak najmniejszej ilości wody (będą miały znacznie lepszy smak i jakość), następnie jeszcze gorące utłucz na idealne puree, bądź zimne przepuść przez maszynkę do mięsa.  Włóż do miski, uklep całość, podziel na krzyż na 4 równe części, usuń zeń ziemniaczaną masę i wsyp doń skrobię tak by wypełniła pustą część. Dodaj odjętą masę ziemniaczaną, sól, pieprz, wybrane dodatki i wyrabiaj ciasto ręką. Jeśli zamierzasz wycinać skomplikowane kształty z ciasta, zwiększ ilość mąki ziemniaczanej do 1/3 całości puree. Rwaki wrzecionowate ulep odrywając kawałki ciasta. Rwaki "heretyckie" ;) zrób następująco: Odrywaj kawałki ciasta, lep z nich kulki, spłaszczaj na desce posypanej skrobią i wycinaj grube kształty foremkami do ciasteczek (u mnie 1-2 cm wysokości).  Delikatnie podważaj nożem "rwakowe ciastka" i kładź na wrzątek delikatnie gotujący się. Mieszaj bardzo ostrożnie żeby nie uszkodzić kształtów. Po wypłynięciu na powierzchnię gotuj jedynie chwilkę (w zależności od grubości ciasta) by się nie rozpadły.   Uwaga. Można je również odsmażać na klarowanym maśle bądź dobrym nierafinowanym oleju.  Można przyrządzić na słodko (raczej bez czosnku ;) ).  Mogą być idealnym dodatkiem do dań obiadowych, do zup, bądź potrawą samą w sobie.       Rwaki serduszkowe w sosie przemytniczym dla dzieci "banalnym-genialnym" przepis: tutaj Smacznego!  :) 