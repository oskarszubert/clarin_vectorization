Natura jest fenomenalna. Podsuwa nam tyle podpowiedzi...   Bo czyż fasola kidney nie wygląda dokładnie jak nerka? A orzech tak jak mózg?  Bez względu na to jak odczytujecie te podpowiedzi warto wiedzieć, że gęstniejący z dnia na dzień, głęboko purpurowy buraczany, kiszony sok przypominający krew ma właśnie dla krwi niezwykle cenne właściwości.   Zima jest idealną porą roku by wspomóc organizm kiszonkami. Polecam picie soku saute bądź do spółki ze świeżo wyciśniętym sokiem z jabłek (wówczas do kiszonki nie dodawajcie czosnku). Każdemu kto lubi barszcz z czerwonych buraków przypadnie do gustu ten z dodatkiem domowego kiszonego soku. Pamiętajcie jedynie by po dodaniu go do zupy już jej nie gotować gdyż pod wpływem zbyt wysokiej temperatury straci część swoich niezwykłych właściwości.  :) Składniki:  buraki świeże (kilka pokaźnych sztuk)  przegotowana woda  czosnek (wedle gustu, u mnie sporo, mała główka) Wykonanie:  Buraki oczyść dokładnie, wyszoruj, obierz i pokrój w talarki (im drobniej tym kiszonka "wyciągnie z buraków więcej koloru i właściwości). Czosnek obierz i każdy ząbek przekrój na pół.  Włóż warzywa do kamiennego (lub szklanego) garnka i zalej przegotowaną wodą lekko ponad poziom buraków.  Trzymaj w cieple przykryte ściereczką i codziennie zdejmuj osad jeśli się takowy pojawi. Po kilku dniach, tygodniu (zależnie od temperatury pomieszczenia) sok przyjmie barwę głębokiej purpury i zmieni gęstość. Wówczas przelej odcedzony sok do butelek i przechowuj w lodówce. Pozostałe buraczki możesz jeszcze dwa razy zalać przegotowaną wodą i choć sok z każdego ponownego nastawienia nie jest już tak esencjonalny, nadal ma sporo cennych właściwości. Barszcz czerwony z sokiem z kiszonych buraków i kaszą jaglaną. Gotowe!  Jest wspaniały! Jeśli chcecie wzmocnić swoją krew, podwyższyć poziom hemoglobiny, jest niezastąpiony. W przypadku osłabienia, anemii, przy okazji wizyty u lekarza warto zrobić dokładne badanie krwi przed buraczaną kuracją i porównać je z wynikami po tygodniu kuracji. Efekty mogą być spektakularne! Smacznego! 