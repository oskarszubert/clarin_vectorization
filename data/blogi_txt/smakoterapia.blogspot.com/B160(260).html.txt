Są rzeczy w naturze, których nie trzeba (albo lepiej: nie wolno!) poprawiać. ;)  Przekonała mnie o tym śliwka węgierka, o słodkim, pomarańczowym wnętrzu.  Bez cukru, bez jakiejkolwiek substancji słodzącej.   Tylko śliwka, garnuszek i Ty. ;)  Jeśli będziesz w stanie powstrzymać się przed zjedzeniem śliwkowej góry,   przygotuj tę cud śliwkę na zimę.   W zimie będziesz naprawdę szczęśliwym posiadaczem słoiczka pyszności!  Idealna na śniadanie do ciepłej kaszy jaglanej!  :)        Składniki: bardzo dojrzała śliwka (dowolna ilość)  możesz opcjonalnie użyć dowolnych przypraw (goździki, cynamon, imbir)    Wykonanie: Śliwki umyj i wypestkuj. Włóż do garnka i gotuj, nieustająco mieszając.   Możesz skrócić czas gotowania  wyjmując sok śliwkowy z garnka za pomocą chochelki (pyszny!) albo gotować śliwki w sosie własnym do 3 dni (po pół godziny/lub godzinę). W każdym momencie możesz proces zakończyć (masa śliwkowa będzie najwyżej nieco mniej zredukowana i bardziej płynna).  Gorącą masę przełóż do wysterylizowanych słoików (uwaga!), zakręcaj przetartymi spirytusem nakrętkami i studź przykryte szczelnie kocem.  Możesz je również zapasteryzować (np w piekarniku, w temperaturze 125 stopni przez ok 20-30 minut w zależnosci od wielkości słoików).  Gotowane, aksamitne śliwki doskonale łączą się ze śniadaniową kaszą jaglaną, sprawdzają się jako dodatek do ciast, zamiast dżemów do naleśników i na kanapkę, do deserów. Smacznego!  Ciao!  :) 