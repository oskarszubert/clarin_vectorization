Niewielka kapustka włoska samotnie przesiedziała całe święta w kącie.   No jakże to tak. Nie godzi się wszak! ;)  Z Nowym Rokiem doczekała się aromatycznego anturażu.  Przygotujcie suszone pomidory, ryż pełnoziarnisty i jakieś ziarenka lub orzechy.  Będzie znakomicie!  Gołąbki bez mięsa, ale konkretne, wyraziste w smaku i sycące.  Voila!  :)       Składniki na 8 gołąbków (ok. 10 cm długości):  ryż pełnoziarnisty (100 g) suszone pomidory (5 szt.)  pestki słonecznika (5 łyżek kopiastych, możesz użyć pestek dyni, migdałów lub orzechów) cebula (2 szt. duże)  kapusta włoska, nieduża  sól  pieprz papryka ostra (opcjonalnie, do farszu)  czosnek (wg gustu, u mnie 3 duże ząbki)  ulubione zioła (u mnie majeranek i lubczyk - kilka szczypt)  olej nierafinowany np. słonecznikowy  lub masło klarowane       Wykonanie:  Ryż ugotuj al dente.  Z kapusty wytnij głąb tak by nie uszkodzić liści. Jeśli łatwo się zdejmuje kolejne warstwy liści, tak właśnie uczyń, jeśli jednak liście się drą, obgotuj lekko kapustę w niedużej ilości wody pod przykryciem. Wszystkie duże liście odłóż na jedną kupkę zaś średnie, za małe na zawijanie gołąbków -  na drugą. Najmniejsze poszatkuj drobniusieńko. Obierz cebulę, pokrój w kosteczkę i podsmaż na tłuszczu z dodatkiem soli i ziół, następnie dodaj doń poszatkowaną kapustę. Podlej wodą i uduś do miękkości. Kiedy woda się zredukuje a kapusta zmięknie, dołóż ryż, zestaw z ognia, wymieszaj, dodaj zmielone pestki oraz zmielone pomidory. Dopraw całość pieprzem i solą oraz szczyptą czegoś słodkiego (ksylitol, kapka syropu z agawy, dołóż pokrojony drobno czosnek i wymieszaj. Masa jest zwarta dzięki czemu niezwykle łatwo zawijać ją w kapuściane liście.  Układaj na każdym liściu ok. 2-3 kopiaste łyżki farszu (na wyczucie), załóż dwa przeciwległe "boki" na farsz a następnie pozostałe dwa. Układaj gołąbki ciasno w garnku wyłożonym warstwą "średnich" liści kapusty, następnie przykryj je pozostałą warstwą liści, podlej niedużą ilością wody, skrop sosem sojowym i olejem i duś pod przykryciem ok. 45 minut by smaki się przegryzły a kapusta zmiękła (wybierz taki czas by liście kapusty miały ulubioną dla Ciebie miękkość lub twardość ;) ).  Przygotuj sos pomidorowy, np z warzywami korzeniowymi, ten --- pomidorowy sos - banalny genialny! Gotowe!  Całość przesmaczniejsza również a może nawet bardziej, następnego dnia. ;)      Ciao! :) 