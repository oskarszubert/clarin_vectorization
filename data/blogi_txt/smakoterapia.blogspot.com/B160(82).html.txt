Wiosna to czas kiełków. Tuż po zimie, spragnieni świeżości i rześkości surowego jadła,  sięgamy po nie często, bo warto. Fasola mung wiedzie prym pośród kiełków w kuchni azjatyckiej ale nie tylko dla walorów smakowych warto po nią sięgać. To właśnie w postaci kiełków jest najlepiej przyswajalna a z nią całe dobro: nienasycone kwasy tłuszczowe, witaminy, enzymy, mikroelementy... Idealne na wiosenny detoks a zwłaszcza oczyszczanie wątroby (TMC).     Żeby zrobić domowe kiełki nie potrzebujesz żadnych "profesjonalnych" urządzeń. Kup niezaprawiane nasiona na kiełki w sklepie ekologicznym. Zalej je w plastikowym, wysokim pojemniku i odstaw na 1-2 doby. Następnie wylej wodę, przepłucz nasiona i ostaw (bez wody) przykryte gazą lub ściereczką tak by nie pozbywały się wilgoci. 2-3 razy dziennie przelewaj je wodą i odstawiaj na miejsce. Możesz spożywać je w dowolnym momencie wegetacyjnym, również w takiej postaci jak na zdjęciu - z pięknym zielonym listowiem. Smacznego! 