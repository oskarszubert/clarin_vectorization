Tego Dobra Wspaniałego niestety nie mogę sobie serwować zbyt często.  Ze względu na problemy ze stawami wszelkie warzywa psiankowate są na cenzurowanym...  A są wśród nich moje ukochane pomidory, papryka, bakłażan, czy mniej ukochane ziemniaki... Cóż, miej zasady - łam zasady.  Żeby nie zwariować.  ;)  Ajvar jest zawiesistym sosem (kremem) warzywnym serwowanym na Bałkanach. Przepisów, sposobów, pomysłów na jedyny prawdziwy ajvar znajdziecie dokładnie tyle ile koncepcji na nasz krajowy bigos...  Każda gospodyni ma własny, sprawdzony i ulubiony przez domowników patent.  U nas bardzo się przyjęły wszelkie odmiany ajvaru: z bakłażanem, z cukinią, z pomidorami...  Dzisiejsza wersja będzie najskromniejsza w temacie składników a mimo to niezwykła w smaku.  Moja ulubiona.  Czysta.  Paprykowa. Delikatnie zabielona kremem z nerkowców.  Zapraszam. Składniki:  papryka czerwona (6 - 8 sztuk)  papryka ostra (1 szt, niekoniecznie)  czosnek (nieduża główka)  cytryna (sok z 1/2 - 1 szt. do smaku)  serek z nerkowców (niekonieczny, 1/2 szklanki, zrobiony analogicznie jak serek z migdałów: przepis) sól, pieprz (do smaku)  ksylitol, stewia, słód (odrobina do zbalansowania smaku)    Wykonanie:  Paprykę przekrój na połówki, wydrąż i ułóż skórka do góry na blasze, dołóż czosnek w łupinie. Upiecz w temperaturze ok. 200 stopni do lekkiego przyciemnienia skórki papryk.  Przełóż paprykę do woreczka, szczelnie zamknij i pozostaw do wystygnięcia. Dzięki temu zabiegowi skórka z papryki da się łatwo zdjąć. Czosnek obierz. Zmiksuj warzywa z dodatkiem przypraw i serka z nerkowców. Dopraw tak tak jak Ci podpowiadają kubki smakowe ( u mnie lekko pikantnie, dość kwaśno z nutką słodyczy).  Ajavar można z powodzeniem wekować (proponuję wówczas pominąć wśród składników serek).  Gotowe!  Smacznego! Ciao!  :) 