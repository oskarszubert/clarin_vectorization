Eksperyment wielce udany!  Wszyscy kontenci.  I weganie  i drwale.  A to nie jest łatwe do osiągnięcia...   ;)) Rzeczywiście,   nadzienie tych małych, uroczych, złocistych, kulistych cukinii jest wyjątkowo udane.  Bardzo sycące, aromatyczne i, co ważne, proste w wykonaniu.  Teraz się nie opędzę!  Aż do jesieni!  Ou!   ;)        Składniki:  cukinie (okrągłe, żółte, ale mogą być wszystkie inne, u mnie 7 sztuk) cebula (2 sztuki)  czosnek świeży (3 ząbki)  orzechy włoskie (4 x garść)  pestki dyni (1x garść)  (alergicy orzechowi mogą dodać mielone pestki słonecznika w proporcjach 1:1 z pestkami dyni) suszone pomidory w zalewie (kilka sztuk, u mnie ok. 8 sporych) ziele o nazwie curry lub rozmaryn (świeże, kilka gałązek) bazylia świeża (garść liści)  pietruszka zielona (garść) kolendra mielona ( mniej więcej łyżka)  chili w płatkach (do smaku)  oliwa z oliwek   sól do smaku        Wykonanie:  Cukinie umyj, przekrój na połówki i i wydrąż (np. za pomocą wykrawacza do gniazd nasiennych jabłek). Wydrążone "wnętrzności" cukinii pokrój bardzo drobno.   Orzechy i pestki dyni przepuść przez wyciskarkę ślimakową (lub maszynkę do mielenia o bardzo drobnym sicie). Na patelni podgrzej oliwę z oliwek, wrzuć chili, mieloną kolendrę,  1 pokrojony ząbek czosnku i ziele curry lub rozmaryn. Dorzuć cebulę pokrojoną w maleńką kostkę. Posyp solą i delikatnie podduś.Wrzuć cukinię i skrojone drobno suszone pomidory i podsmaż. Kiedy cukinia będzie już miała "dość" zdejmij z ognia patelnię, dodaj do warzyw zmielone orzechy i pestki oraz posiekaną zieloną pietruszkę i cukinię. Dorzuć jeszcze surowego czosnku, bazylii i soli do smaku. Wydrążone cukinie ułóż w naczyniu do zapiekania (najlepiej szklanym), włóż do każdej z nich nadzienie łyżeczką i skrop całość oliwą z oliwek.  Zapiekaj w piekarniku, w temperaturze 175 stopni "na oko", do wybranej ulubionej twardości "miseczki" cukiniowej   (może być lekko al dente).  U mnie około 30 minut. Jest pysznie!        Smacznego!        Ciao!  :) 