Dzielę się kolejnym domowym smakołykiem z kaszą jaglaną w roli głównej.  Tym razem zapraszam na obiad.  Kotleciki z kaszy jaglanej są znakomite w tej roli ale równie dobrze smakują jako zimna przekąska następnego dnia. Znakomicie sprawdzają się również w roli wegańskiego pasztetu krojone ostrym nożem np. na kanapki.  Są bardzo smaczne, do tego wykonane bez dodatku jakiejkolwiek mąki i jaj. Nie zawierają zatem glutenu, nabiału ani żadnych nienaturalnych substancji. Przed Wami porcyjka kaszy, warzyw oraz zdrowych i bogatych w odżywcze substancje i zdrowe tłuszcze ziaren: sezamu, lnu złocistego, słonecznika, czy migdałowych płatków.   Do dzieła!   :)        Składniki:  kasza jaglana ugotowana na sypko (2 szklanki po ugotowaniu, przepis - klik)  marchew (2 szt., można zrobić wersję pół na pół z selerem bądź pietruszką)  cebula (2 szt.)  jabłko (1 szt.)  len złocisty (1/3 szklanki)  sezam (1/2 szklanki)  słonecznik łuskany (1 szklanka)  pestki dyni (1/2 szklanki)  kmin rzymski (1/2 łyżeczki lub do smaku, można pominąć w wersji bardziej swojskiej ;))  kozieradka (mielona, 1/2 łyżeczki, nie jest niezbędna ale bardzo polecam ze względów smakowych i zdrowotnych) kurkuma (1/3 łyżeczki, można pominąć)  sól/pieprz (do smaku)  czosnek (2-3 ząbki, lub do smaku)  olej nierafinowany dowolny (50 ml - mały kieliszek)    Panierka:  sezam  słonecznik  płatki migdałowe Wykonanie:  Kaszę jaglaną ugotuj według przepisu  Podpraż na suchej patelni sezam (uwaga, łatwo się pali i gorzknieje!), tak samo postępuj ze słonecznikiem. Połowę podprażonego słonecznika, pestki dyni i len zmiel w wyciskarce ślimakowej albo zmiksuj dowolnym sprzętem domowym by je nieco rozdrobnić (niekoniecznie na mąkę). Marchew obierz (+ opcjonalnie, dodatkowe warzywa korzeniowe), zetrzyj na tarce bądź zmiel w wyciskarce i podpraż na patelni na półmiękko. Cebulę obierz, pokrój w bardzo drobną kosteczkę i podduś w niewielkiej ilości oleju. Teraz do miski wrzuć 2 szklanki ugotowanej kaszy, marchew i cebulę, dodaj zmielone pestki oraz len i porządnie wymieszaj całość. Obierz jabłko, wydrąż gniazda nasienne i zmiksuj na papkę. Dodaj do masy wraz olejem ponownie wymieszaj. Użyj stopki miksującej i zmiel nie więcej niż 1/5 masy dzięki czemu uzyskasz bardziej zwartą masę kotletów a jednocześnie zachowasz ziarnistą strukturę ingrediencji. Wymieszaj całość dorzucając sól i pieprz do smaku, zmiażdżony czosnek, kozieradkę i kumin (opcjonalnie), oraz pozostały podprażony słonecznik w całości. Teraz, po wymieszaniu i ocenie "stopnia słoności" możesz przejść do lepienia kotlecików lekko natłuszczonymi olejem dłońmi i panierowania ich. Część w sezamie, część w płatkach migdałów, część w słoneczniku. Znakomicie udają się również w wersji bez panierki. Wyłóż blaszkę lub ruszt papierem do pieczenia lekko nasmarowanym olejem, ułóż nań kotleciki i zapiekaj w piekarniku w temperaturze 180 stopni. Czas pieczenia zależy od Twoich preferencji co do chrupkości kotlecików (u nas ok. 1 godziny! ;) ). Można je również w trakcie odwrócić na drugą stronę. Podawać z  sosami:  *chrzanowy (tarty chrzan, cytryna, sól, słód z agawy, "śmietana roślinna" (np słonecznikowa - bury odcień, migdałowa - odcień kremowy) zrobiona z miksowanych ziaren z dodatkiem wody  *ostry dyniowy z mango i skórką pomarańczy (plaster dyni duszonej, plaster mango, wąski paseczek eko skórki pomarańczowej, czosnek, słód z agawy, chili, sól)  *pomidorowy banalny genialny - idealny nie tylko dla dzieci (przepis - klik).        Gotowe!  :) Smacznego! Ciao! 