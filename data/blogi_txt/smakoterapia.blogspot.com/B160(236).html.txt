Ten przepis, nieszczególnie wymyślny,   towarzyszy mi w kuchni od wielu lat.  Pomidory w słoiku na zimę to prawdziwy rarytas kiedy za oknem hula mróź i śnieg,   a te są wyjątkowo wyśmienite i proste w wykonaniu.  Najsmaczniejsze pomidory (prócz suszonych, w oliwie) jakie w życiu jadłam.  Znakomite jako pomidorowy dodatek do obiadu, idealne na sos, zupę a nawet ... na kanapkę!  Wypróbujcie.  Nie będziecie żałować.  :) Składniki:  pomidory w dowolnej ilości  czosnek (w dowolnej ilości)  oliwa z oliwek nierafinowana (do podduszenia czosnku) bazylia świeża (do smaku)  lubczyk świeży (do smaku)  sól do smaku  odrobina substancji słodzącej (do zbalansowania smaku, ksylitol, miód, stewia itp)    Wykonanie:  Pomidory umyj, pokrój na ćwiartki, a jeśli są duże to na ósemki. Do garnka, na delikatnie podgrzaną oliwę (około 1 cm wysokości, uwaga: mocno podgrzana traci właściwości!) wrzuć pokrojone plasterki czosnku (tyle ile lubisz), dołóż po krótkiej chwili pokrojone pomidory i gotuj na najmniejszym ogniu dość długo (w zależności od ilości pomidorów, minimum godzinę, pomidory nie mogą być surowe!). Dodaj w trakcie sól i coś słodkiego do smaku. Odparuj nadmiar płynu, pod koniec dołóż świeże zioła, zagotuj i włóż wrzące do słoja.  Zakręć porządnie, odwróć słoje do góry dnem i przykryj grubym kocem by dłuuugo oddawały ciepło.  Możesz też, jak prawdziwe włoskie mammy, dusić pomidory przez trzy dni, będą wówczas znakomite,  ale rozpadną się całkowicie i z kanapki na pewno nici. ;)    ps. jeśli nie masz zaufania do tak konserwowanych przetworów, możesz je zawekować w piekarniku: 25min. w 130 stopniach powinno im wystarczyć.  Smacznego! 