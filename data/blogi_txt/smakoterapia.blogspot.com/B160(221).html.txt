Bazując na naszym przepisie z ostatniego roku podjęliśmy nowe wyzwanie.  Tym razem pierniczki miały dodatkowo NIE zawierać żadnej dodanej skrobi.  Eksperyment okazał się być na tyle udany, że dziś zabieramy się za pieczenie od nowa!  Pierniczki zostały pożarte przez Dziecię! ;)  Są przyzwoite w smaku i pięknie wyglądają powieszone na tasiemkach!  Zapraszamy na bardzo twarde, cieniutkie, aromatyczne pierniczki świąteczne. Jeśli wystarczy Wam cierpliwości i nie zjecie ich od razu - po ok. 2 tygodniach będą bardziej miękkie jeśli włożycie je do pojemnika z kawałkiem świeżego jabłka (wymienianego codziennie na świeże!).      Składniki:  kasza jaglana do zmielenia na mąkę (350g)  ryż pełnoziarnisty (lub gryka, ciecierzyca, migdały) do zmielenia na mąkę (150g)  len złocisty do zmielenia na mąkę (60g)  tłuszcz kokosowy eko/nierafinowany (70g)  melasa z karobu lub miód lub syrop daktylowy (do smaku, u nas 100g)  domowa przyprawa piernikowa ---przepis  karob (1-2  łyżki) Wykonanie (w nawiasach info dotyczące urządzenia thermomix): Kaszę i ryż zmiel na mąkę (jaglankę 1min/obroty 10, ryż 45s/10). Zmiel również len złocisty (15-20s/obroty 10). Połącz wszystkie "mąki" (ok 100g mąki jaglanej zostaw do podsypywania podczas wałkowania ciasta), dodaj całą domową przyprawę do pierników, karob, syrop (miód) oraz olej kokosowy w postaci miękkiej masy. Wymieszaj ręką całość, podlewając ODROBINĄ wody i pozostaw ciasto na pół godzniny "odpoczynku. Ciasto na początku nie chce się kleić, nie zrażaj się. Len wkrótce "naciągnie" wilgoci i ciasto stanie się wystarczająco elastyczne. Rozwałkuj ciasto delikatnie na stolnicy podsypywanej mąką jaglaną na grubość max 0.5 cm. Wykrawaj kształty, podważaj delikatnie nożem (ciasto jest miękkie) i przenoś na papier do pieczenia natłuszczony olejem kokosowym. Piecz, w zależności od grubości, 10-15 minut w temperaturze 160 stopni. Smacznego! :) 