Czarne porzeczki. Wspomnienie dzieciństwa u Babci.  Tego smaku nie da się zapomnieć.  Jak go odtworzyć?  Na razie te próby odłożyłam na później.  Porzeczki zjawiły się niespodziewanie, wraz z podpowiedzią niezwykłej Eli P.  Kardamon!  No i poszło... Będą cudownie rozgrzewające na zimowe wieczory, bo dodamy do nich jeszcze świeży imbir...  i nie użyjemy cukru!!!  Do dzieła. :)         Składniki:  na 2 kg porzeczek  2 łyżki świeżo zmielonego kardamonu  kilka plasterków świeżego imbiru  Ksylitol lub stewia lub syrop daktylowy (ewentualnie melasa) do smaku Wykonanie:  Porzeczki "przebierz", przepłucz na sicie i wsyp do emaliowanego garnka. Podlej dosłownie kilkoma łyżkami wody, wrzuć plasterki świeżego imbiru, przykryj i zagotuj. Zbierz "szumy" i gotuj już bez przykrywki na bardzo wolnym ogniu, często mieszając. Dodaj wybrany słodzik w ilości jaka pasuje Twoim kubkom smakowym (u nas 1/2 szklanki ksylitolu, kilka szczypt stewii i kilka łyżek syropu, bo  nie mogliśmy się zdecydować ;)).        Gotuj do wybranej przez Ciebie konsystencji (masa będzie się powoli redukować). Pod koniec dodaj 2 łyżki świeżo zmielonego kardamonu.  Pachnie i smakuje obłędnie!!!  :)  Przełóż gorącą masę do wyparzonych słoików i zakręć szczelnie.  Przykryj słoiki kocem i pozostaw do całkowitego wystygnięcia.  Możesz je również pasteryzować w piekarniku w temperaturze 120 stopni przez ok. 25 minut.  Uffff, jak gorąco... ;))       Smacznego zimą!  Ciao.  :) 