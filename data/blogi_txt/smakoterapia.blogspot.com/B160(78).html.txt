Nie znoszę szatkowania kapusty!  A czerwonej przede wszystkim. Zapewne dlatego jej unikam.   Kto nie próbował ten nie wie ze prócz ciężkiej szatkowniczej pracy   zostaje jeszcze uroczy barwnik na dłoniach, intensywnie wgryzający się pod pazurki... brrr!  Widzę kilka wyjść awaryjnych: ;)  1. załóż rękawiczki  2. nie kupuj kapusty  3. wymyśl coś z niej innego.  Jako że czerwona była już na podorędziu i wołała że wkrótce ogłosi swój last call,   ostatnie wyjście wydało się najlepsze. ;)  Bez szatkowania, bez męczącego w kuchni stania i dłoni farbowania. Prosto i smacznie.  ;)  Będzie piekło!  Się.  Zapraszam.  ;) Składniki:  kapusta czerwona (główka lub pół, po plastrze lub dwóch na osobę, albo ile kto tam lubi ;) )  oliwa z oliwek nierafinowana bądź olej nierafinowany dowolny.  sól gruboziarnista np. himalajska, pieprz  czosnek (kilka ząbków) +dowolne warianty  quinoa (gotowana)  kasza jaglana (gotowana) pestki dyni, słonecznika, siemię, sezam   dowolne zioła prawdziwe balsamico         Wykonanie:  Kapustę umyj, zdejmij sfatygowane liście i pokrój na grube plastry (ok 1,5cm).  Ułóż w naczyniu do zapiekania, polej oliwą, posyp solą i piecz do miękkości środka (sprawdzaj od spodu) lub tak długo jak lubisz (u mnie al dente, ok 45 minut, termoobieg 175 stopni ). Pod koniec pieczenia skrój w cieniutkie plasterki czosnek, posyp kapustę i delikatnie podpiecz. Możesz również posypać ją majerankiem, kminkiem (na trawienie), lubczykiem lub innymi ulubionymi przyprawami. W międzyczasie podpraż nasiona, sezam jeśli wybierasz tę wersję, posyp suto, dodaj pieprz i podawaj. Możesz też podać ją z kaszą jaglaną bądź quinoa ugotowaną na sypko. Możesz ją skonsumować prawie saute, okraszoną delikatną ilością dobrego balsamico. W połączeniu z pieczoną oliwą i czosnkiem - pyszności...  Upieczona kapusta na podniebieniu prezentuje się następująco:  zewnętrzne liście skruszałe jak chipsy a wewnątrz smakowicie wypieczone acz sprężyste (półmiękkie lub półtwarde, wedle gustu).   W dodatku robi się sama! :)  Gotowe!  Ciao!  :) 