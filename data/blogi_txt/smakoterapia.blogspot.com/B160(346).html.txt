Ciąg dalszy oswajania nielubianej przeze mnie kiedyś kapusty włoskiej.  Tak to właśnie padają ostatnie mity... ;)  Wychodzi na to, że wszystko może być dobre jeśli tylko jest smakowicie przyrządzone   (wedle indywidualnego gustu oczywiście).  To tak jak w anegdocie z mojego dzieciństwa:  - Pani Elu, nie cierpię szpinaku!  - Eh dziecko, Ty po prostu dobrze przyrządzonego szpinaku nie jadłaś...  ;)  Zapraszam na trochę inny bigos. Wyrazisty w smaku, konkretnie "doaromatyzowany" czosnkiem i lubczykiem.  Voila!  :)        Składniki (na duży garnek): kapusta włoska (średniej wielkości główka)  kapusta kiszona (najlepiej domowa, 1/2 kg)  suszone śliwki (150g)  cebula (1szt.)  marchew (1 szt.)  pietruszka (korzeń, 1 szt.)  czosnek (mała główka)  pasta pomidorowa (najlepiej domowa, kilka łyżek, do smaku)  olej nierafinowany lub oliwa (kilka łyżek)  pieprz ziarnisty (świeżo mielony, do smaku)  sos sojowy szlachetny (tamari) lub sól nierafinowana (do smaku)  liść laurowy (kilka sztuk)  ziele angielskie (kilka sztuk)  jałowiec (2 ziarnka, niekoniecznie)  lubczyk (liście suszone, 2-3-4  łyżki, wedle gustu)    Wykonanie:  Umyj i obierz wszystkie warzywa. Czosnek i cebulę pokrój drobno, marchew i pietruszkę zetrzyj na tarce. Kapustę włoską umyj i poszatkuj. Kapustę kiszoną pokrój drobno i odłóż. Każdą śliwkę suszoną przekrój na pół.  W dużym garnku podgrzej kilka łyżek oleju, wrzuć czosnek i cebulę i delikatnie zeszklij mieszając. Dodaj marchew oraz pietruszkę i podpraż całość chwilkę nieustannie mieszając.  Podlej warzywa 2 szklankami wody, wrzuć kapustę włoską i kiszoną, dodaj ziele angielskie, liść laurowy, jałowiec i wymieszaj całość. Przykryj i duś na bardzo małym ogniu kilka godzin (sprawdzaj ilość wody, w razie potrzeby dolej by nie przypalić bigosu). Na koniec dołóż pastę pomidorową, sos sojowy lub sól do smaku, lubczyk i pieprz i wymieszaj tak by rozgotowane śliwki całkiem się rozpadły. Nadadzą bigosowi ciemny kolor, cięższy smak i ciekawą słodką nutę w tle.   Gotowe!  Pamiętaj. Ogrzewany bigos jest z każdym dniem jest lepszy!  Smacznego!  :) 