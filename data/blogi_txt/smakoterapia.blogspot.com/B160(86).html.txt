Poprzeczka wędruje coraz wyżej i wyżej w górę:   "Mamo, a takie coś zrobisz?"  W małych łapkach fotografia smakowicie wyglądających lodów, przekładanych warstwowo, czekoladowo - karmelowych z posypką.  Piękne!  Godzina dumania i eksperymentowania jednocześnie,   noc na mrożenie,   i są!  Może nie tak kremowe jak te prawdziwe, śmietanowe, może karmel nie ciągnie się aż tak smakowicie...?  "Synku, czy takie mogą być?" Piskom radości i podskokom nie było końca!  Celebruję te chwile...  nie tylko w Dzień Matki.  :)  Kłaniam się Mamusiom i ich Pociechom.  Lody serwuję, Kochani!  Trochę można!  Zwłaszcza jeśli są bez cukru, nabiału i połowy tablicy Mendelejewa.  Nie tylko dla tych z dietetycznymi ograniczeniami!  ;)  Zapraszam! Składniki:  świeże daktyle bez pestek (ok. 12 sztuk)  granola bezglutenowa (przepis) lub pokrojone dozwolone w diecie orzeszki lub ziarna  kasza jaglana (ugotowana, 2 kopiaste łyżki)  migdały lub nerkowce (lub inne orzechy) albo w ostateczności pestki słonecznika (garstka, można je zastąpić olejem nierafinowanym orzechowym)  wanilia (kawałeczek laski)  karob (lub surowe kakao) 1-2 łyżeczki, do smaku    Wykonanie:  ugotowaną kaszę, orzeszki lub ziarna, kilka daktyli (3-4 lub do smaku), wanilię i karob (kakao) zmiksuj z dodatkiem wody (dodawaj stopniowo) w wysokoobrotowym urządzeniu na gładką, śmietankową masę. Jeśli posiadasz zwykły blender Twoje lody będą delikatnie grudkowe (mojemu dziecięciu ta wersja też smakowała). Jeśli chcesz zminimalizować grudki masz dwa wyjścia: namocz dzień wcześniej daktyle i orzechy (lub ziarna) a kaszę rozgotuj ;)  albo zamiast twardych składników orzechowo-ziarnianych użyj wysokogatunkowego oleju nierafinowanego np z orzechów laskowych.    Osobno zmiksuj daktyle z niewielką ilością wody (namocz je wcześniej jeśli nie posiadasz wysokoobrotowego urządzenia), przełóż do małego rondelka i delikatnie zredukuj ilość wody.  Uzyskasz krem daktylowy w konsystencji nie bardzo przypominający karmel za to idealnie go zastępujący.  Do kieliszków o pojemności 50 ml wsyp granolę lub orzeszki, łyżeczką włóż nań "karmel" a nastepnie masę "kremową" i przekładaj je na zmianę aż do zapełnienia kieliszka. Ostatnią warstwę posyp orzeszkami lub granolą, włóż patyczek (właśnie, wciąż mam problemy ze zdobyciem większej ilości patyczków, podpowiecie gdzie je zdobyć? :) )  i włóż do zamrażarki na kilka godzin, a najlepiej na noc.  Przy wyjmowaniu lodów użyj patentu z ciepłą wodą:  odwróć lody patyczkiem w dół, polewaj ciepłą wodą przez chwilkę i spróbuj wyjąć zawartość pociągając za patyczek.  Lody są całkiem smaczne.  Przyjemne jest również to ze obie warstwy rozpuszczają się w innym tempie i warstwa udająca karmelową naprawdę zaczyna ją przypominać bo topi się pierwsza.  :)  Smacznego!  Ciao! 