Batoników musli jeszcze u nas nie było.  Arcy zdrowy skład, proste wykonanie i radość wspólnego pałaszowania słodkości z Dziecięciem.  Pełen komplet! :)  Zapraszamy na małe co nieco bez dodatku cukru, bez nabiału i glutenu.  Słodkie przekąski które z powodzeniem mogą zastąpić drugie a nawet pierwsze śniadanie (skład taki jak w przypadku granoli śniadaniowej), idealne do piknikowego koszyczka albo na przekąskę podczas weekendowych rodzinnych wypadów.  Bardzo je lubimy!  I mali i duzi.  :) Składniki:  płatki gryczane (1/2 szklanki)  płatki jaglane (1/2 szklanki)  ksylitol lub miód lub słód (np daktylowy, syrop klonowy itp) do smaku (u nas 3-4 łyżki)  pestki słonecznika (1/2 szklanki)  pestki dyni (1/2 szklanki)  sezam niełuskany (1/3 szklanki)  len złocisty (1/2 szklanki - w tym połowa zmielona na mąkę)  olej kokosowy nierafinowany (1/3 szklanki)    Wykonanie: Na patelni, na niewielkim ogniu, podgrzej do postaci płynnej ksylitol (miód lub słód lub ich mix) i delikatnie zredukuj. Dołóż olej kokosowy i porządnie wymieszaj. Wrzuć wszystkie pozostałe składniki, zdejmij z ognia i połącz w gęstą, dokładnie oklejoną słodem i olejem masę.  Wyłóż płaskie naczynie do zapiekania papierem do pieczenia dobrej jakości, posmaruj suto olejem kokosowym i ułóż nań ciasno, dociskając maczanymi w wodzie palcami, masę.  Nasza masa zapełniła blaszkę o wymiarach ok. 28 cm x 18 cm. Grubość ok 0,5 cm. Oczywiście możecie dowolnie żonglować grubością batoników (łatwiej je później kroić, są mniej kruche).  Następnie upiecz całość w temperaturze 165 stopni (czas pieczenia ok. 30 minut, uwaga, łatwo się przypala!). Po ostudzeniu (ważne, nieco zmięknie krucha masa), pokrój zapieczony prostokąt bardzo ostrym nożem w zgrabne wafelki.         Gotowe!  Smacznego!    Ciao!  :) 