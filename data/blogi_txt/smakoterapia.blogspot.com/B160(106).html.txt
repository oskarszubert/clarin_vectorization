Yuhuuuuu!  Ewidentnie wychodzi na to, że twórczy to my jesteśmy, owszem,   ale najbardziej kiedy nas przyszpili jakiś przymus. ;) Dziś kolejny przepis wigilijny w akcji "4 strony gotowania". Tym razem będą świąteczne pierogi.   To danie jest problematyczne dla większości smakoszy unikających pszenicy. Ciężko się lepi pierogi z mąki żytniej. Trudno jest znaleźć alternatywę dla pszenicy. Wszelkie bezglutenowe miksy są dla mnie wysoce podejrzane i omijam je z daleka..   Niestety nigdy nie wiadomo co dokładnie z nich "wyjdzie" bądź  "nie wyjdzie". Mam na koncie kilka prób pierożków bezglutenowych   ale nigdy jeszcze nie udało mi się zrobić tak smacznych jak dziś!  Ciasto jest rewelacyjne i dość nieoczekiwanie przyrządzane.  Inspiracją były dla mnie pszenne pierożki syryjskie qatayef przypomniane mi ostatnio bo podejrzane online w kuchni niezrównanej Luli L. :) Skład tych pierożków jest dla nas absolutnie nie do przyjęcia (nabiał, biała mąka) więc opracowałam nową recepturkę na bazie kaszy jaglanej i naszych własnych, autorskich, ulubionych przez smakoterapiomaniaków, pitoplacków. ;)  TA DAAAAAM!  lalalala! ghy ghy ghy!  z czego się tak cieszysz "gupia"?  :D    Zatem zapraszam.  Pierożki jaglano-gryczane, smażone w głębokim tłuszczu,   z dowolnym nadzieniem, bardzo chrupiące tuż po przygotowaniu, delikatne i miękkie po ostygnięciu.  Gotowi na małą rewolucję?  ;)        Składniki na ciasto (ok. 12 pierożków):  ugotowana kasza jaglana (10 łyżek)  mąka gryczana (6 łyżek)  skrobia ziemniaczana lub inna (ok. 7 sporych łyżek) sól 1/2 łyżeczki  proszek ekologiczny bezglutenowy eko do pieczenia (2 łyżeczki)  kmin rzymski tylko do wytrawnej wersji (1 łyżeczka lub do smaku)  woda lub mleko roślinne (np ryżowe) Składniki na farsz wigilijny: kapusta kiszona (dwie garście) suszone grzyby (garść) cebula pokrojona w kostkę, zeszklona (kilka łyżek) majeranek, sól, pieprz (do smaku)      Składniki na farsz soczewicowy: soczewica czerwona (ugotowana, kilka łyżek) grzyby gotowane (1/3 objętości soczewicy) cebula pokrojona w kostkę, zeszklona (1-2 łyżki) majeranek, sól, pieprz (do smaku)  Dowolny sos warzywny, bądź relish do podania z pierożkami wytrawnymi (u nas relish dyniowo, cukiniowo, pomidorowy)  Składniki na farsz słodki, wigilijny: zmielone niesiarkowane daktyle (kilka) drobno pokrojone niesiarkowane bakalie (rodzynki, figi, morele, orzechy) Dowolny słód lub miód do polania gotowych pierożków   Wykonanie:  Najpierw przygotuj nadzienie którym chcesz wypełnić pierożki. Kapustę kiszoną poszatkuj, ugotuj do miękkości w niewielkiej ilości wody z pokruszonymi grzybami, dodaj przyprawy, smażoną cebulę i odparuj całkowicie wodę, okraś delikatnie dobrym nierafinowanym olejem. Soczewicę rozgotuj, odparuj z wody, dodaj przyprawy, podsmażoną cebulę i gotowe. Bakalie wymieszaj. Teraz możesz się zabrać za przygotowanie ciasta. Ilość dostosuj do ilości oraz rodzaju pierogów które chcesz uzyskać (zwielokrotnij proporcje, nie dodawaj kminu rzymskiego do słodkich).  Składniki na ciasto zmiksuj dolewając stopniowo wodę lub dowolne mleko tak by uzyskać gęstą masę która na patelni będzie się baaardzo powoli rozlewać.  ;)  Przygotuj garnuszek do gotowania na głębokim tłuszczu oraz patelnię do smażenia bez tłuszczu. Oba naczynia zacznij podgrzewać.  Na patelnię wylej 2 łyżki gęstej masy i rozprowadź poruszając patelnią by uzyskać niezbyt gruby placek o średnicy ok 10 cm. Uwaga! Ciasto musi się ściąć od dołu a być surowawe na powierzchni! Wówczas delikatnie zdejmij placek za pomocą "patki", nałóż nań nadzienie i wykorzystując niedosmażone ciasto przytrzymaj krawędzie a po chwili sklej. Teraz pierożek ląduje w garnuszku na głębokim tłuszczu a kolejna porcja surowego ciasta na patelni. Troszkę wprawy i idzie jak z płatka. :) Gotowe pierożki odsączaj na papierze z tłuszczu i od razu podawaj. Możesz przygotować je w całości, ułożyć na blaszce i przed podaniem jeszcze raz zapiec w piekarniku. Podawaj z sosem wytrawnym, słodkie z miodem lub słodem.       Smacznego! Spokojnych Świątecznych przygotowań dla wszystkich.  :)  Ciao! 