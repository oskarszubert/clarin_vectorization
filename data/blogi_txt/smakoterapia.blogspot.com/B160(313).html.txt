To wyjątkowe danie jadamy zazwyczaj raz w roku.  Barszcz z uszkami.  Warto dołożyć starań by smak uszek był godny tych całorocznych oczekiwań.  Dziś uszka z grzybami - inaczej.  By mógł je zjeść Maluch musiałam wyeliminować z nich mąkę pszenną, bułkę tartą z nadzienia... itd...  Start:        Składniki    na ciasto:  Mąka orkiszowa razowa (eko) ok. 1/2kg  Bardzo ciepła woda    na farsz:  suszone grzyby (ok. 50g)  kilka mrożonych sporych grzybów (niekoniecznie)  płatki amarantusowe (mogą też być otręby żytnie, zastępuję nimi bułkę tartą)  cebula (duża) masło klarowane (lub szlachetna oliwa)        Wykonanie: Najlepiej dzień wcześniej namoczyć grzyby suszone w wodzie. Następnego dnia należy je ugotować w tej samej wodzie, ale przelane delikatnie do innego garnka tak, by pozbyć się "leśnego piasku", który zapewne osiądzie na spodzie ;))) (krojone powinny być dobre po ok. pół godz. gotowania). Następnie należy zlać wywar grzybowy (jest idealny do wigilijnego barszczu).   Grzyby trzeba pokroić bardzo drobno lub zmielić w maszynce. Grzyby mrożone wkładamy prosto z zamrażarki do wrzątku i gotujemy ok 30min. Łowimy je łyżką cedzakową i przygotowujemy tak jak grzyby suszone. Następnie na sklarowanym maśle szklimy cebulę pokrojoną baaardzo drobno, dodajemy wszystkie grzyby i chwilę podsmażamy. Dodajemy płatki amarantusa lub otręby w celu zagęszczenia masy (będzie łatwiej nadziewać nimi uszka) i gotowe.    Mąkę wysypujemy do misy, robimy w kopczyku dołek i wlewamy tam dość ciepłą wodę. Mieszamy wewnątrz "krateru"ręką, aż połączymy oba składniki, następnie zagniatamy całość.  Ciasto wałkujemy dość cienko na stolnicy (desce? ;)), wykrawamy kieliszkiem kółeczka i lepimy malutkie pierożki, których rożki łączymy w "uszko". Wrzucamy uszka na gorącą wodę i delikatnie mieszamy drewnianą łyżką, by nie przykleiły się do dna.  Gotujemy krótko. Od wypłynięcia na powierzchnię ok 3 minuty.  Uszka warto zrobić troszkę wcześniej.  Można je zamrozić.    Uffff...    Smacznego! Spokojnych Świąt....  :) 