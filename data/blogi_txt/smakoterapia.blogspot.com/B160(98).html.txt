Nie będę udawać. ;)  To nie mój przepis, nie moje eksperymenta choć w mojej kuchni rzecz się zadziała. :)  Dziś będzie o tym jak męską ręką i męskim smakiem druga połówka Smakoterapii podbiła kulinarnie serca wszystkich domowników.  ;)  Zapraszam na arcyciekawą, gęstą, aromatyczną i nieco zaskakującą w smaku zupę z fasoli i groszku z dodatkiem kaszy jaglanej. Składniki (na wieeeeelki gar zupy):  fasola suszona biała (1/2 kg)  groch suszony (1/2 kg)  liść laurowy (kilka sztuk)  ziele angielskie (kilka sztuk)  majeranek (kilka szczypt)    kolendra (nasiona w proszku, 2-3 łyżeczki)  kolendra (liście suszone, 2-3 łyżeczki lub do smaku)  kmin rzymski (1 duża łyżka lub do smaku) pasta pomidorowa najlepiej domowa (1-2 łyżki lub do smaku) papryka słodka (1 łyżka)  świeży imbir (4 cm)  cebula (1 duża) czosnek (kilka ząbków)  zdrowy nierafinowany olej (np rzepakowy) sól, pieprz do smaku    Strączki namocz na całą noc lub dłużej, następnie odlej wodę, zalej świeżą wodą i zagotuj. Ponownie odlej wodę i gotuj z dodatkiem liścia laurowego i ziela angielskiego na niewielkim ogniu, do miękkości strączków. Pod koniec gotowania dołóż majeranek.  W międzyczasie pokrój w kosteczkę cebulę, czosnek przeciśnij przez praskę, imbir pokrój drobno, podpraż na patelni z odrobiną nierafinowanego oleju, kminem rzymskim, kolendrą w proszku i w liściach, papryką słodką, solą po czym zmiksuj z dodatkiem pasty pomidorowej na papkę i dodaj do zupy. Wrzuć jeszcze strączek chili (lub więcej, w zależności od smaku), całość zagotuj, zdejmij z ognia i pozostaw do "przegryzienia". Dopraw całość solą, pieprzem i szczyptą ksylitolu (lub kapką syropu z agawy).  Podawaj z ugotowaną kaszą jaglaną (przepis).  Gotowe!  Zupa jeszcze lepsza następnego dnia!  Smacznego!  :) 