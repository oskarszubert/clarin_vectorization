Przyznam się Wam do czegoś... ;)  Pasuje mi ten smak.  Kremowy orzech laskowy.  Wytrawny czekoladowy cytat wewnątrz.  I choć w ogóle nie tęsknię za słodyczami i spokojnie mogłabym się bez nich obejść,  te słodkie, kremowe serduszka podjadam Młodemu cichaczem. ;)  Jawnie się raczej nie da (grozi awanturką) ;) Trochę się martwię, że nauczy się już niedługo czytać,  spojrzy w matkowego bloga   i odkryje tę okrutną prawdę.  MATKA - MLEKOPTAŚKOWYM SKRYTOŻERCĄ!  ;)        Składniki (na 2 foremki serduszkowe):  mleko słonecznikowe (wyrób domowy - przepis, prawie pełna szklanka, prawdopodobnie równie pyszne będzie z innego mleka, np migdałowego, ryżowego, z quinoa itp)  agar agar (2 łyżeczki płaskie)  ksylitol lub syrop z agawy bądź klonowy (1-2 łyżki, do smaku)  olej z orzechów laskowych , 2 łyżki (koniecznie nierafinowany!!! w przeciwnym razie będzie zupełnie bez aromatu i smaku!!!)  karob (ok. 2,5 łyżki) Wykonanie: Karob wsyp do miseczki, dodaj łyżkę mleka kokosowego, słonecznikowego, owsianego, ryżowego lub w ostateczności wody i porządnie wymieszaj łyżką, aż osiągniesz uroczą glinkę. ;) Odrywaj maleńkie kawałki glinki karobowej, ulep kuleczki które potem spłaszczysz i umieścisz w foremkach pomiędzy dwoma warstwami mleczka ptasiego.   Mleczko połącz ze słodzikiem, zagotuj, dodaj agar i porządnie wymieszaj trzepaczką. Pogotuj około minuty. Ostudź nieco, dołóż olej i ubijaj trzepaczką studząc dalej.  Wypełnij foremki do połowy pienistym, gęstniejącym płynem, odczekaj chwilę aż masa "zetnie się" na powierzchni ciągle mieszając pozostały płyn by nie stężał. Teraz delikatnie połóż na środku plasterek karobu i zalej foremki do pełna.  Agar tężeje bardzo szybko i nie potrzebuje do tego celu lodówki!  Nie szkodzi. W lodówce szybciej. ;)  Po kwadransie, mniej więcej, możesz delektować się smakowitym orzechowym serduszkiem z niespodzianką.   :)  Smacznego!        Ciao!  :) 