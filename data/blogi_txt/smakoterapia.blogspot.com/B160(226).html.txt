Jak to u nas w zwyczaju, całkiem przypadkiem,   narodziła się kolejna wersja pitoplacków.  A że znakomitą być się okazała, spieszę się podzielić z bliźnimi.  ;)    Idealne dla dużych i małych.  Wersja z jajkiem lub wegańska.  Obie znakomite. Bezglutenowe.   Komu jaglanego, wytrawnego placka w towarzystwie past lub hummusów?  Zapraszam.  :D          Składniki:    kasza jaglana (ugotowana na sypko, przestudzona, najlepiej z poprzedniego dnia, ok 10 łyżek)  pieczone w ze skórką warzywa ( 1duża marchew, 1 pietruszka, kawałek selera)  mąka ryżowa (5-6 łyżek)  len złocisty (1 łyżka)  skrobia ziemniaczana  (około 6-7 sporych łyżek)  mleko ryżowe lub woda (ok. 1/2 szklanki lub więcej, do uzyskania konsystencji śmietany)  jajo (lub 2 łyżki siemienia lnianego ugotowanego w 1/2 szklanki wody i zmiksowanego do postaci "gęstego gluta". ;))  kmin rzymski starty (łyżeczka lub więcej jak ktoś bardzo lubi)  czarnuszka (ziarenka, 1 łyżka)  sos sojowy (nieduże chlupnięcie, szlachetny tamari - czysta soja lub shoyu - uwaga jest z pszenicy!)   lub sól  olej nierafinowany roślinny (3-4 łyżki)      Wykonanie: Kaszę, warzywa (bez obierania), mąki, siemię olej i ewentualne jajko zmiksuj z dodatkiem mleka lub wody na masę, dodaj przyprawy, wymieszaj i smaż na suchej patelni przetartej odrobiną oleju przy pierwszej turze placków, na niewielkim ogniu (tak by placki podsuszały się a nie "rosły").  Podawaj z ulubionymi dipami.  :)  Smacznego! 