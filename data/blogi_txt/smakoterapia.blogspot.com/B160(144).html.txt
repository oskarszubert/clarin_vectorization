Ten przepis powinien się tu znaleźć o zdecydowanie innej porze roku.  Ale ile można czekać??   ;-))      W czasach osobistej nikłej świadomości dotyczącej słodyczy sklepowych, batoniki kokosowe w czekoladzie były moimi ulubionymi.  Czas na własny domowy przepis.  :)        Składniki:  wiórka kokosowe ok 130g (najlepiej eko)  mleko kokosowe 2 łyżki ( w puszce, bez dodatków, eko)  olej kokosowy 5 łyżek ( dobrej jakości, eko) lub inny tłuszcz twardniejący  do wyboru: ksylitol/syrop ryżowy/cukier - polecam w ostateczności    Czekolada:  karob (eko)  masło klarowane lub olej kokosowy  laska wanilii lub esencja waniliowa eko  mleko kokosowe (eko) lub opcjonalnie zmielone migdały  ksylitol lub cukier    Wykonanie:    Zacznijmy od kokosowego nadzienia. "Procedury" będą się różniły w zależności od tego jaki wybierzesz rodzaj substancji słodzącej. Jeśli słodkości będą jadły dzieci powyżej 3 r.ż możesz użyć ksylitolu. Ksylitol stosujemy tak jak cukier (z tą różnicą że tenże nie powoduje próchnicy i ma działanie wręcz odwrotne w stosunku do cukru, np. przeciwpróchnicze, dlatego jest bardzo polecany:)) Jeśli się zdecydujesz na tę wersję, do miseczki wlej olej kokosowy (wcześniej "upłynnij" go umieszczając słoiczek z tłuszczem w gorącej kąpieli wodnej), wsyp ksylitol lub cukier i zmiksuj. Następnie dodaj "gęścinę" z mleczka kokosowego ( mleczko się często rozwarstwia, użyj go bez wytrąconej wody) i wiórki kokosowe. Wymieszaj całość, tak by była gęsta i klejąca. Wyłóż ciasno do pojemniczka, który ułatwi Ci krojenie masy w "batoniki" i wstaw do zamrażalnika. Jeśli użyjesz syropu ryżowego, wlej go na patelnię i odparuj na maleńkim ogniu, tak by się nie przypalił a zmniejszył znacznie objętość. Następnie gęsty ryżowy klej jaki powstanie wlej do miseczki, dodaj olej i dalej patrz jw. (z pominięciem ksylitolu oczywiście;)) Zanim masa stwardnieje masz chwilę na zrobienie czekolady.  Włóż do miseczki wybrany twardy tłuszcz (ok 6 łyżek), doprowadzony do płynnej postaci oczywiście, następnie dodaj 2 łyżeczki karobu, ksylitol lub cukier (ok 3 łyżek ), zeskrobane wiórka z wanilii lub kilka kropel esencji i zmiksuj. Teraz dodaj łyżeczkę gęstego mleka kokosowego lub zmielone na pastę migdały. Wymieszaj i szybko schłodź, najlepiej w zamrażarce (tylko czujnie, bo stwardnieje na kamień a powinna jedynie zgęstnieć!)     Kiedy "batoniki" masz już pokrojone, a czekolada jest na tyle gęsta by w niej obtoczyć słodkości, możesz przystąpić do działania. Uprzedzam, nie jest to bardzo proste zadanie, bowiem batoniki "chcą" tracić kształt pod wpływem ciepła rąk a czekoladka często nie chce się "trzymać" tam gdzie powinna. Kiedy wstępny etap walki masz już za sobą, ułóż batoniki obok siebie i delikatnie oblej je resztką czekolady, ktora pozostała Ci w garnuszku. ;))) uff.     Teraz do zamrażarki na niezbyt długą chwilę a potem... już tylko same przyjemności...  :-))))    Smacznego! 