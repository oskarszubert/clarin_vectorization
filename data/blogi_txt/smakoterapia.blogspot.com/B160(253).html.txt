Dzisiaj ukłon w stronę tych którzy od ryb nie stronią. A dokładniej dla smakoszy królewskiej ryby. Bardzo smakoszy!  ;) Bo surowej ryby! ;) Nie bać się, jest dobrze "zakonserwowana". ;) A sushiżercom na pewno nie straszna.  Tytułem wstępu: dla "normalnych" nasza kuchnia jest dziwna. Nie jemy na co dzień mięsa, jeśli już to bardzo rzadko i jedynie ryby i ptactwo (w miarę możliwości ekologiczne lub z rozsądnego źródła), wędlin wcale (chyba że z własnej wędzarni 2 razy w roku), nie robimy kanapek z serem (jeny, to co Wy jecie?? na przyklad na sniadanie???) a z nabiału stosujemy tylko i wyłącznie klarowane masło i jaja. Dla wegetarian też jesteśmy dziwni. Ej no... jak to...?  To Wy jednak CZASEM jecie mięso? tfu... No czasem tak... Póki co. Kto nas zrozumie? ;) Zapraszam na łososia. Ten gravlax jest wyjątkowy. W pięknym rubinowym odcieniu dzięki dodatkowi surowego buraczka którego słodycz pięknie harmonizuje nutka świeżego chrzanu. Wygląda i smakuje obłędnie...     Składniki: filet z łososia ze skórą (nie dzwonka!) burak surowy (nieduży) chrzan świeży (kilka centymetrów korzenia) koperek (pęczek) otarta skórka z cytryny sól (ok. 2 kopiaste łyżki) cukier muscovado (lub ksylitol) ok. 3 kopiaste łyżki wódka czysta (chlupnięcie) UWAGA: cegła zawinięta w folie lub inne ciężkie cudo (kamień? słój z wodą?) ;))     Wykonanie: Filet z łososia (ze skórą) umyj, ułóż w naczyniu na płasko skórą do dołu. Natrzyj solą, cukrem, startym na drobnych oczkach chrzanem i buraczkiem, posyp siekanym koprem i  chlupnij wódką.     Całość szczelnie owiń folią tak by można było Delikwenta mocno obciążyć z góry (zostaw nieco luzu). Jako obciążnika użyj cegły, kamienia, słoja z wodą albo czegokolwiek co Ci przyjdzie do głowy. ;)) Wstaw do lodówki na 2-3 doby.      Po tym czasie wydobądź łososia z otchłani, porządnie otrzep z paproszków, odfiletuj ze skóry, pokrój w cieniutkie plasterki i ułóż w dowolne kształty. Motyw różany przez wzgląd na uroczy karminowy kolor nasunął się sam. :)     Korzonek ze szczypiorku, listeczki z mięty.  Możesz podać z cytryną, lub sosem z kilku łyżeczek domowego majonezu z cytryną, kapką "grubogorczycowej " musztardy i dużą ilością świeżego kopru i szczypiorku.  Smacznego! :) 