Nosiłam się z zamiarem upieczenia tych ślicznotek przez kilka miesięcy.  Wreszcie się udało przejrzeć stos przepisów w internecie i przerobić je tak, by spełniały maksymalnie nasze wymagania (brak cukru, bezmlecznie, z ograniczeniem tyle na ile się da - glutenu). Pierwszą wersję zrobiłam w oparciu o glutenową semolinę z obawy, że zbyt daleko odbiegnę od ciekawego oryginału. Wyłączyłam zaś zwykłą pszenną mąkę . Teraz już nie mam obaw. Kolejne próby będą stricte bezglutenowe. ;)  Oparłam się na kilku źródłach internetowych. Zajrzałam tu (klik), do Alusi tu i w sto innych miejsc, których teraz nie mogę namierzyć :/ po to by się przekonać że jest wiele ciekawych sposobów na ma'amoul'e i w sumie .... żaden dla nas. ;)  Ciasteczka okazały się absolutnie hitowe. Smakowały wszystkim bez wyjątku. Zapraszam!         Składniki: Ciasto: semolina (1 szklanka, *sklepy z żywnością naturalną i orientalną - uwaga: zawiera gluten!) mąka kukurydziana (1 szklanka) skrobia kukurydziana (1/2 szklanki) mąka jaglana (1/2 szklanki, zmielone proso) masło klarowane (ok 100g, w postaci płynnej) jajko (opcjonalnie) woda różana ( 3 łyżeczki może być własnej roboty lub patrz powyżej *) proszek do pieczenia eko (opcjonalnie, 2 łyżeczki) BEZ SŁODZENIA! :)  Masa: daktyle niesiarkowane (2, 3 spore garści) goździki (ok 4 sztuk)    Narzędzie:  drewniana foremka do ciasteczek ma'amoul     Wykonanie: Z podanych składników zagnieć ciasto dolewając w niewielkich ilościach ciepłą (nie gorącą) wodę. Ciasto ma mieć wygląd i konsystencję zbliżoną do ciasta na pierogi, makaron itp. U mnie wyglądało tak:       Ciasto przykryj ściereczką i zabierz się za przygotowanie masy daktylowej. Miękkie daktyle wystarczy zmielić na masę z dodatkiem goździków. Trochę twardsze (tak było w moim przypadku), można zalać niewielką ilością wrzątku i przykryć do czasu aż zmiękną, następnie odsączyć z wody (nie wylewaj, użyj do osłodzenia lemoniady, herbaty lub budyniu z jaglanki) i zmielić.  Z ciasta ulep kuleczki wielkości niewielkiego włoskiego orzecha. Oryginalny sposób wykonania ciastka jest dość trudny do opisania słowami: zrób w kuleczce z ciasta wgłębienie palcem i pogłębiaj je jednocześnie kształtując boczki aż osiągniesz kształt beczułki do której włożysz kulkę nadzienia. W praktyce łatwiej było mi spłaszczyć kulkę, położyć nań nadzienie i zakleić, a następnie włożyć takiego "pierożka" do foremki i delikatnie przycisnąć dłonią tak by odcisnął się na ciastku wzór foremki. Jak wyjąć ciastko z foremki??? Trzeba stuknąć nią dość konkretnie o kant garnka, na ten przykład, jednocześnie asekurując dłonią wypadające ciastko. Uffff. Opis trudniejszy niż wykonanie. ;)  Pomyślę nad stosownym video - przepisem. :) Następnie gotowe ciastka wkładamy do piekarnika nagrzanego do 175 stopni, na 15-20 minut. Nie posypujemy, jak w oryginale, cukrem pudrem, bo i po co. ;) Ciastka są baaardzo słodkie dzięki daktylowemu nadzieniu.  Smacznego!        Ciao!  :) *ma'amoul - ciasteczka nadziewane daktylami, pistacjami, orzechami, migdałami lub figami, zdobione ręcznie lub za pomocą specjalnej drewnianej foremki, popularne w kuchni lewantyńskiej (Syria, Jordania, Libia, Izrael, Turcja, Egipt) spożywane przez Muzułmanów podczas Ramadanu, Chrześcijan pochodzenia arabskiego w Wielkanoc, Żydów -  w wersji orzechowej w święto Purim a w daktylowej - np podczas Hanukkah (źródło Wikipedia). 