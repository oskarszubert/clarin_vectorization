Natknęłam się kiedyś na przepis na miód z arbuza (Przetwory domowe z owoców, wyd Rea, Warszawa 2010) Wyglądał tak absurdalnie zaskakująco, smakowicie i prosto, że obiecałam sobie do niego wrócić w sezonie, kiedy tylko będzie można zdobyć tanie arbuzy. Czas nieubłaganie nadszedł... ;) Zapraszam na miód arbuzowy w smakoterapiowej krasie. Z dodatkiem rozgrzewającego imbiru na zimę, z aromatyczną nutką goździków i soku z cytryny. Voila! :)     Składniki: bardzo dojrzały arbuz (na 1/2 litra miodu należy użyć ok. 8-9 kg świeżego arbuza) cytryna ( 1/2 ) świeży imbir (5 plasterków) goździki (4-5 sztuk) Wykonanie: Oddziel arbuza od skórki. Teraz masz dwa wyjścia. Jeśli posiadasz wyciskarkę ślimakową jesteś uratowany! Cały miąższ przepuść przez maszynkę, która sprawnie oddzieli pestki i włókienka od soku. Efekt spektakularny: wieeelki gar musu z arbuza i maleńka ilość suchych arbuzowych wiórków :). Jeśli nie posiadasz wyciskarki przygotuj się na: oddzielenie arbuza od pestek, zmiksowanie miąższu na gładką masę, przetarcie masy przez sito i przelanie płynu przez gazę (najlepiej kilkukrotnie).  Ufff..  Możesz rozpocząć gotowanie. Zbierz całą wściekle czerwoną pianę, która będzie się zbierać w czasie gotowania. ;)        Kiedy płyn będzie już czysty i klarowny, przelej go jeszcze raz przez gazę, następnie wstaw ponownie do gotowania, dodaj plastry imbiru i goździki i gotuj do zredukowania płynu (u mnie około 2 godziny).  Pod koniec dodaj sok z cytryny i gotuj jeszcze chwilkę.  Wrzący miód przelej do wysterylizowanych słoików i zakręć.  Pozostaw do ostygnięcia. Gotowe!  :)              Ciao!  :) 