Potrawy jednogarnkowe to moje ulubione zimowe dania. Niewiele trzeba im poświecić uwagi, jedynie pokroić warzywa i zadbać by dusiły się w "godnych"warunkach. ;) Potem kilka chwil na doprawienie całości i można się delektować miską gorącej, sycącej strawy o arcyciekawym smaku i aromacie.  Tym razem zapraszam na kapustę z ...  daktylami i kiszonymi cytrynami. Znakomite, cudownie aromatyczne danie zamiast tradycyjnego bigosu.  :)        Składniki:  kapusta włoska (średnia główka) marchew (3 sztuki)  seler (1 sztuka, nieduży)  pietruszka korzeń (1 sztuka)  daktyle (8 sztuk)  morele (6 sztuk)  cebula (1 sztuka)  fasola czerwona, ugotowana (1 szklanka)  pomidory wekowane w soku własnym (1 szklanka)  lub pasta pomidorowa najlepiej domowa (1/2 szklanki lub do smaku)  czosnek (3-4 sztuki lub wedle uznania)  kiszona cytryna (1 sztuka, przepis: klik)  ostra papryka (jesli cytryny były kiszone bez papryki) kmin rzymski (1-2 łyżeczki lub wg smaku) majeranek (kilka szczypt) lubczyk (kilka szczypt, opcjonalnie)  sól, słód daktylowy (jeśli będzie taka potrzeba)        Wykonanie:  Fasolę namocz na noc. Następnego dnia odlej wodę i ugotuj fasolę do miękkości ale nie rozgotuj jej.   Kapustę poszatkuj, marchew, seler , pietruszkę i cebulę obierz i pokrój w krążki. Do garnka wrzuć wszystkie pokrojone warzywa, daktyle i morele, podlej 2 szklankami wody i duś do miękkości warzyw albo nawet trochę dłużej ;)  (w razie potrzeby podlewaj danie wodą).  Następnie wymieszaj warzywa tak by daktyle i morele rozpadły się, dodaj pomidory lub pastę pomidorową, fasolę, pokrojoną w kosteczkę cytrynę i czosnek posiekany w plastry. Gotuj jeszcze kwadrans do "przegryzienia" smaków, dopraw jeśli będzie taka potrzeba, solą i słodem ( u mnie w zasadzie wystarczyło kilka szczypt soli), wymieszaj i podawaj.   Gotowe!  Taki "bigos" staje się coraz bardziej smakowity z każdym kolejnym dniem. Sęk w tym, że znika znacznie szybciej.  Smacznego!  Ciao! 