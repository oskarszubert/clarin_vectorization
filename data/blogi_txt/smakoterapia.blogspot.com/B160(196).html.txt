To jest w sumie dziwne dla rodzica (a dla babć jeszcze bardziej niepojęte) kiedy dziecko odmawia jedzenia słodyczy... Niemożliwe? A jednak.  To my, dorośli żyjemy w przekonaniu ze słodycze są w diecie dzieci niezbędne...   a może bardziej, że krzywda im się dzieje jeśli nie dostaną na podwieczorek ciasteczka...  Jakże się cieszę, że mój Mały Nauczyciel wyprowadza mnie często z tego błędu. Nie dojada zdrowego słodkiego ciastka do końca (jus wystarcy) wylizuje do połowy ksylitolowego lizaka (jus dziękuję mamo) a napady "słodkiego głodu" zaczynam raczej łączyć ze stanem jego zdrowia niż zachcianką...  Wedle medycyny chińskiej ponoć apetyt na słodkie wynika z osłabienia funkcji śledziony.  Jak zawsze, polecam indywidualne spotkania ze specjalistami.  :)  Tak było z gorącą czekoladą do picia.   - Synu, napijmy się słodkiej czekolady. :) - Nie chcę.  Ale spróbował.   Po trzech łykach zrecenzował: "pysne!" ale podziękował pięknie za resztę.  Decyzję synowską przyjęłam z szelmowskim uśmiechem.  Więcej dla mnie! ;) Rzeczywiście była znakomita.  Zapraszam.  :)          Składniki na 1 porcję:  mleko roślinne najlepiej domowe 3/4 szklanki (ryżowe, słonecznikowe, migdałowe itd, przepis: klik)  orzechy nerkowce (nie są niezbędne, kilka sztuk - pół małej garści, łatwiej będzie jeśli namoczysz je na min. 1 godz)  karob (1łyżka, lub do smaku)  daktyle/syrop z agawy, klonowy/ksylitol (do wyboru, do smaku, daktyle warto namoczyć)  kakao (dla nieuczulonych, 1 łyżeczka lub do smaku)  olej nierafinowany z orzechów laskowych (nie jest niezbędny)    w wersji ostrzejszej, rodzicielskiej polecam dodatkowo:  kardamon zielony  goździk cynamon   chili (dla bardzo odważnych) ;)        Wykonanie: domowe mleczko (dowolne, słonecznikowe jest najtańsze w "domowej produkcji") zmiksuj z nerkowcami. Ten zabieg ma na celu wzbogacenie płytkiego smaku mleczka i delikatne zagęszczenie płynu. Jeśli wybierasz wersję daktylową, dołóż do miksowania również namoczone daktyle (możesz je również moczyć wcześniej bezpośrednio w mleczku które będzie miksowane. Całość podgrzej, dołóż karob (jeśli chcesz - również kakao) a jeśli to nie jest wersja daktylowa, posłódź dowolnym słodem bądź ksylitolem i połącz trzepaczką. Kapnij do garnuszka odrobinę nierafinowanego oleju z orzechów laskowych (cudowny aromat!) i użyj dowolnego ustrojstwa by spienić lekko mleczko. Przelej do kubeczków i delektuj się do woli...  Ciasteczko z quinoa? (przepis)  Częstuj się.  Smacznego!  :) 