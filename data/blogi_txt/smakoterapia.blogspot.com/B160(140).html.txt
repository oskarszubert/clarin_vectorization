Proste, bardzo polskie danie z nieco orientalnym sosem. Kluseczki ziemniaczane, nadziewane kiszoną kapustą w towarzystwie grzybowego sosu z czosnkiem smakują wybornie. Małym dzieciom nie podajemy grzybów. Kluseczki znakomicie sprawdzą się jako danie "do łapki".   Zapraszam.  :)          Składniki: ziemniaki (dowolna ilość)  skrobia ziemniaczana (ilość podana poniżej, w przepisie)    kapusta kiszona  cebula  marchew  kasza jaglana (ugotowana, do zagęszczenia)  majeranek  lubczyk  pieprz olej nierafinowany dowolny    sos:  grzyby shitake (jeśli suszone namocz dzień wcześniej! kilka garści)  cebula  czosnek liść lauru (2 szt.)  ziele angielskie (kilka sztuk)  słód daktylowy (lub syrop klonowy, z agawy, bądź miód, do smaku)  sos sojowy        Wykonanie:    Sos:  Suszone, uprzednio namoczone grzyby lub świeże zalej szklanką wody i gotuj ok. 10-15 minut (grzyby gotowane zbyt długo ponoć twardnieją). Na patelni zeszklij pokrojoną w drobną kosteczkę cebulę, dodaj do gotujących się grzybów, dołóż przyprawy i pokrojony w plasterki czosnek. Zagęść sos skrobią ziemniaczaną (1-2 łyżeczki na 1/2 szklanki wody) i dodaj tyle wody by osiągnąć ulubioną konsystencję sosu. Dopraw słodem i sosem sojowym (u mnie sos ma słodkawy, czosnkowy smak). Możesz dodać również chili by wyostrzyć sos.    Kluseczki:  ziemniaki obierz, ugotuj do miękkości i utłucz na puree.  Kapustę poszatkuj drobno, marchew obierz i zetrzyj na tarce, przełóż do garnka, podlej wodą i uduś do miękkości. Dopraw tak jak lubisz, dodaj odrobinę oliwy i zredukuj płyny do zera. Następnie zagęść kapustę kilkoma łyżkami zmiksowanej kaszy jaglanej. Cebulę obierz, poszatkuj, zeszklij na oleju i dodaj do kapusty. Dopraw pieprzem. Wymieszaj całość. Jeszcze ciepłe, utłuczone ziemniaki wygładź na powierzchni, narysuj krzyżyk dzielący masę na 4 ćwiartki, jedną z nich wyjmij a w miejsce po niej wsyp skrobię ziemniaczaną nie wypełniając otworu do końca (czyli wsyp mniej skrobi niż w przypadku klusek śląskich). Dodaj czwartą część ziemniaków, wymieszaj wszystko dokładnie z dodatkiem soli na gładką masę. Oderwij kawałek masy, ulep kulki, rozpłaszcz, ułóż na jednej łyżeczkę masy, przykryj drugą i sklej prawie tak jak pierogi (bez "wachlarza" ;) ). Utocz w dłoniach zgrabną kluskę i tak do końca składników. Gotowe kluseczki smaż niezbyt długo na rozgrzanym oleju i od razu podawaj.  Smacznego!  :)    *źródło inspiracji: przepis na łężnie "Kluski i kluseczki" wyd. Prószyński Media 