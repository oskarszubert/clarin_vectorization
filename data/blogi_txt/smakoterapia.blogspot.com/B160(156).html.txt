Dziś bez wstępu. ;) Że kasza gryczana zdrowa jest każdy wie, choć nie każdy lubi. ;) Zapraszam dziś do testowania jej w nowej smakowitej odsłonie. Gryczane kotlety z dodatkiem warzyw, ziaren i ziół, za to bez nabiału, mąki i glutenu. Do ich wykonania potrzebujesz niewiele składników, zaś przepis nie jest skomplikowany. Grillowane, chrupiące, wegańskie kotleciki zwane ostatnio w naszym pięknym kraju "burgerami wegańskimi" kłaniają się państwu. ;)        Składniki  ugotowana (dość kleiście) kasza gryczana (po ugotowaniu - 2 szklanki)  ugotowana kasza jaglana (po ugotowaniu ok. 3/4 szklanki)  marchew (1 nieduża) cebula lub por (duszone, siekane lub starte na tarce - 1/2 szklanki warzyw w sumie)  len złocisty (1/2 szklanki)  czosnek (2-3 ząbki lub do smaku)  sól i pieprz do smaku  majeranek (kilka szczypt, do smaku)  lubczyk suszony (liście, kilka szczypt, do smaku)  nasiona słonecznika (w roli panierki) Wykonanie:  Kaszę gryczaną i jaglaną ugotuj w osobnych garnkach. A najlepiej zastosuj to co pozostanie Ci po jakimś obiedzie z gryczanką i śniadaniu z jaglanką w roli głównej ;). Odmierz dwie szklanki gryczanej i wsyp do miski. Jaglaną wymieszaj z warzywami i siemieniem lnianym i zmiksuj na klejącą masę. Dołóż ją do kaszy, dodaj przyprawy, czosnek, sól i pieprz, spróbuj czy Ci smakuje w takich proporcjach i zabierz się za lepienie niewielkich kotlecików, następnie obtocz je w ziarnach słonecznika i ułóż na blaszce wyłożonej papierem do pieczenia. Piecz w temperaturze 180 stopni przez minimum 30 minut (my pieczemy dużo dłużej bo lubimy chrupiące kotleciki! ;) ) Gotowe! Podawaj z ulubionymi sosami i warzywami. Smacznego! Ciao! :) 