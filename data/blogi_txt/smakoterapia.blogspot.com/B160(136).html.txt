Kimchi...  Rarytas dla Smakoszy.  To wielkie szczęście że zdjęcia nie przenoszą zapachów potraw.  Pachnie tak pięknie, że oglądanie ich byłoby dla Was torturą!!!  ;)          Świeże, chrupiące warzywa, stopniowo kwaśniejące w wiaderku,  w aromatycznym sosie, u nas baaardzo ostrym.  Hhhhh...!  W zimie, dla spragnionego wyrazistych, świeżych smaków podniebienia są prawdziwą ucztą.  Do tego kimchi jest nie tylko pyszną przekąską ale i wspaniałą bazą do przygotowania innych potraw (przykładowy obiad: klik). .Jest bardzo wiele przepisów na kimchi, zapewne tyle ile koreańskich rodzin. Moja wersja jest inspirowana przepisem Maangchi, koreańskiej "audioblogerki" kulinarnej. Składniki:  kapusta pekińska ( 2 dorodne sztuki) +  marchew (dowolnie, u mnie 3 szt)  por+  gruby pęczek szczypiorku+  rzepa (czarna)  biała rzodkiew  cebula  garść czosnku +  jabłko  imbir świeży (ok 4 cm)+  sos rybny  syrop klonowy (lub cukier)+  sól gruboziarnista+  mąka ryżowa+  (+) zaznaczyłam składniki niezbędne, resztę można stosować dowolnie. :)        Wykonanie: 1.Kapustę traktuj delikatnie, tak by straciła jak najmniej chrupkości. ;) Przekrój wzdłuż na połówki, następnie wzdłuż na ćwiartki, potem obetnij "głąb" i pokrój na spore kawałki. Wrzuć do dużej plastikowej miski z wodą, wypłucz, następnie zasyp sporą ilością soli i zalej wodą (roztwór solny powinien być przesycony). Rzepę i rzodkiew obierz i pokrój w dużą kostkę (powinno się je zasolić podobnie jak kapustę ale ja z lenistwa po prostu wrzucam je do kapusty). ;)   Co pół godziny całość należy delikatnie przemieszać. Po 90 minutach wodę odlej a kapustę (warzywa) wypłucz. Wstępne kiszenie zakończone. ;)    2. Marchew pokrój w plasterki, por w paseczki a szczypiorek dowolnie.   3. Teraz przygotuj zalewę- kleik. W garnku ugotuj 2 filiżanki wody, wsyp doń 1/2 filiżanki mąki ryżowej i zagotuj. Teraz dodaj 1/2 filiżanki syropu lub cukru oraz 1/2 filiżanki sosu rybnego (który delikatnie mówiąc brzydko pachnie ;), więc jeśli podejrzewasz, że Ci nie posmakuje użyj sosu ostrygowego, lub sojowego).    4. Do miksera wrzuć imbir (4cm), czosnek (garść), cebulę, kilka świeżych papryczek chili (mierzcie siły na zamiary ;))), jabłko i zmiksuj na "gładź szpachlową".  5. Teraz połącz zmiksowane warzywa z ostudzonym gęstym sosem.    Na koniec wysmaruj sosem wszystkie podkiszone warzywa i umieść je w dużym plastikowym naczyniu.  Teraz warzywa są "słodkie". Jeśli chcesz by proces kwaśnienia był powolny umieść naczynie z kimchi w lodówce. Jeśli zostawisz je w cieple będzie kwaśniało szybciej. Po ok. 5 dniach powinno być ukiszone. Można je ponoć przechowywać kilka tygodni.  Tyle że u nas raczej niepostrzeżenie znika...  ;)))    Kimchi smakuje jako sałatka, wprost z wiaderka na talerz, posypane prażonym sezamem.  Pyszne jest też podsmażone na maśle klarowanym i podane z ryżem. Mięsożercom bardzo smakuje smażone z kawałkami kurczaka lub ryby.  Smacznego!  :) 