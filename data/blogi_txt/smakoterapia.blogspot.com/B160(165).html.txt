Dawnymi czasy darzyłam wielkim uwielbieniem   kuleczki z koziego sera w zalewie z ekologicznej, nierafinowanej oliwy z oliwek, w towarzystwie czosnku, bazylii lub rozmarynu albo tymianku. Czasy nabiałowe z naszego menu codziennego zniknęły raczej bezpowrotnie (jednorazowe wybryki się liczą ;))   i jeśli czegoś żal to koziego sera właśnie...  Zatem heretycki nieco, wegański substytut tegoż smaku i aromatu nam się wymyślił:  serek wegański, profilowany odpowiednio, macerowany w oliwie i w ziołach.  Sprawdził się idealnie.  Bez wyrzutów sumienia, za to z przyjemnością na podniebieniu,  zapraszam na smakowite   i urocze antipasti z wegańskiego twarożku.  Voila!  :) *wykonanie bardzo proste acz czasochłonne (czas namaczania migdałów ok. 1 doby, czas przegryzania się smaków - ok 2 doby). Składniki:  migdały, najlepiej bez skórki (dowolna ilość, np 200 g)  sok z domowych kiszonych ogórków lub cytryna  oliwa z oliwek z pierwszego tłoczenia, nierafinowana (stosownie do ilości migdałów)  świeże zioła do wyboru (curry - na zdjęciu!, rozmaryn, bazylia, tymianek)  czosnek  ostre papryczki suszone lub świeże w (całości, nieobowiązkowe ;) )    Wykonanie: Migdały wymyj i namocz w soku z kiszonych ogórków (nadaje się tylko 100% domowy, bez dodatków przyspieszających kiszenie) wymieszanym pół na pół z wodą lub wodzie z dodatkiem soku z cytryny (np. na 200 g migdałów - 1/2 cytryny). Jeśli stwierdzisz po czasie, że woda wchłonęła się, dolej jej więcej już bez kwaśnych dodatków. Po ok. 1 dobie migdały dokładnie przepłucz i zmiksuj na masę. Dodaj trochę soli, niewielką ilość czosnku (niekoniecznie, możesz użyć go tylko do maceratu z oliwy) i ewentualnie trochę cytryny (do smaku). Masa musi być sucha i plastyczna tak by można było lepić z niej kuleczki wielkości laskowego orzecha a następnie układać w słoju, przekładając czosnkiem, świeżymi ziołami i ewentualnie ostrymi papryczkami. Teraz już tylko zalewa z dobrej oliwy z oliwek, dwie doby w lodówce i gotowe. ;)  Smacznego!  Ciao!  :) 