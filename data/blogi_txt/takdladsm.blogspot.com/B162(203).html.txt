No to proponuję Wam małą zabawę w dziekanów.   Studentka w czwartek (data nie jest istotna) zgłasza się do DSM, żeby upewnić się, że ma wszystkie przedmioty i zaliczenia, bo w kolejnym tygodniu chciałaby złożyć pracę (na wtorek jest umówiona z promotorem na "podpisy" - czyli praca jest gotowa). Ze zgrozą dowiaduje się, że brakuje jej do absolutorium dwóch przedmiotów, które - głowę daje - zdawała i to pozytywnie dwa semestry wstecz. Denerwuje się, że nikt jej tego nie powiedział wcześniej. Pani z Dziekanatu denerwuje się, że studentka nie pilnuje sobie wpisów z przedmiotów i oczekuje, że ktoś będzie to robił za nią. Niemniej obiecuje studentce, że na razie nie uruchomi procedury skreślenia (k'woli ścisłości powinna była ją uruchomić 2 sem. wcześniej) tak, żeby w kolejnym tygodniu możliwe było błyskawiczne znalezienie wykładowców i umówienie się na uzupełnienie wpisów (o ile się zgodzą). W protokołach jej nazwisko jest, ale nie ma oceny.    Mija piątek, mija wknd, mijają dwa kolejne tygodnie... O studentce słuch zaginął. Zostaje skreślona z listy studentów. Zawiadomienie o skreśleniu zostaje wysłane pocztą i odebrane ("zwrotka" trafia do dziekanatu). Kilka dni później do dziekanatu trafia list od studentki (papierowy, podpisany), w którym wyjaśnia ona, że akurat w wknd po pamiętnej czwartkowej rozmowie z pracownicą dziekanatu miała poważny wypadek na treningu jazdy konnej i wylądowała w szpitalu z podejrzeniem pęknięcia miednicy i obrażeniami narządów wewnętrznych. Ostatecznie sprawa nie była aż tak groźna, jak się pierwotnie wydawało, ale dziewczyna nie może chodzić, a tym samym osobiście zjawić się w dziekanacie. Prosi, żeby jednak przywrócić ją na listę studentów. Nie wie, czy jest to możliwe, skoro z punktu widzenia DSM niezaliczone przedmioty są faktem, ale zarzeka się ponownie, że były zdane i to w terminie.     Dokładnie tyle wiadomo, więc nie pytajcie o dodatkowe szczegóły. Rozumiem, że studencka solidarność może w Was brać górę. Ale spróbujcie spojrzeć na tę sytuację z punktu widzenia znanych Wam przepisów i biurokratycznego Dziekana (albo Dziekanki). Wierzyć? Nie wierzyć? Co zrobić?    Zostawiam Was z tym do niedzieli. 