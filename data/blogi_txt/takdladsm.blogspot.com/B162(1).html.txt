Trzy godziny. Tyle czasu każdego dnia roboczego są otwarte okienka. Tyle też wiadomo o pracy dziekanatu. Bo tyle widać. Pozostałe 5 godzin pracy asystentek toku owiane jest mgłą tajemnicy i spekulacji. Znaki zapytania kłębią się w studenckich głowach, a niekiedy są przedmiotem dywagacji na forach internetowych. Bo cóż można robić w dziekanacie, gdy okienko jest zamknięte?     Zainspirowana jednym z for internetowych postanowiłam sprawdzić na losowej próbie studentów, czy ktokolwiek wie, dlaczego okienka czynne są przez 3 godziny dziennie. W czwartek zadałam to pytanie swoim studentom na Socjologii (około 40+ osób). Odpowiedzi nie znał nikt, za to pojawiło się kilka głosów wskazujących na wagę tego pytania ("no właśnie!", "sama bym chciała wiedzieć!").    A oto i ona: okienka są czynne przez 3 godziny dziennie, ponieważ przez pozostałe 5 godzin asystentki toku przetwarzają zgromadzony materiał, jak i zajmują się innymi Waszymi sprawami. Oto przykłady czynności:     czytanie i odpowiadanie na maile, niejednokrotnie tej samej osobie po  parę razy (bo jak student zobaczy, że się w danym momencie odpisuje a on akurat  siedzi po drugiej stronie monitora, telefonu czy innego tableta, to ma od razu pytania pomocnicze); odpowiadanie na korespondencję wewnętrzną (np. udzielnie dodatkowych  informacji do podań złożonych do Rektora, Prorektora);  wprowadzanie decyzji z podań (np. opłat za warunki, przedmiotów  dopisanych wypisanych, naliczanie opłat, obecnie wprowadzanie seminariów i korekt deklaracji); wprowadzanie protokołów, rozliczanie semestrów + drukowanie kart egzaminacyjnych, szykowanie absolutoriów i przekazywanie prac do recenzji;  chowanie wszystkich papierów złożonych przez studentów i nie tylko do  teczek; szykowanie i wysyłanie listów (takich normalnych papierowych) z decyzjami  o urlopach, skreśleniach, wezwaniach; pomimo wszystko odbieranie telefonów ;-) wędrówki do archiwum po teczki już tam przekazane i do innych biur na  uczelni; współpraca w wykładowcami (i tu cały wachlarz zagadnień...).   Zagadkę 5 godzin można, jak widać, dosyć łatwo i wielostronnie rozwiązać. Asystentki toku zastanawiają się natomiast, skąd tyle domniemań i spekulacji...? Współautorstwo: mgr Irena Senator     PS: Ale żeby nie było całkowicie jednostronnie muszę przyznać, że reprezentacja "Magla", która robiła z nami wywiad do listopadowego numeru, bez trudu udzieliła odpowiedzi na to pytanie. Jest to zarazem zapowiedź tego, że w najnowszym "Maglu" sporo będzie o DSM. Ale o tym w listopadzie! 