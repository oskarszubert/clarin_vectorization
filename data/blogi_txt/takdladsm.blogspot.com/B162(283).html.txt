Obrona pracy magisterskiej. Temat, który spędza sen z powiek wielu osobom, które są na studiach. O czym należy pamiętać? Co sprawia największy problem? O tym i nie tylko opowiedział dr Michał Matusewicz – prodziekan Studium Magisterskiego, który z racji zajmowanej funkcji przewodniczy wielu obronom prac magisterskich.   Dr Matusewicz zapytany, co sprawia największy problem osobom podchodzącym do egzaminu dyplomowego stwierdził, iż zdecydowanie jest to pytanie z ekonomii. Szkoda, że tak jest, bo pamiętajmy, że pytania z ekonomii jako jedyne są jawne przed egzaminem. Co więcej, w przeciwieństwie do poprzednich lat, obecnie pytania z ekonomii nie ulegają zmianie wraz z rozpoczęciem nowego roku akademickiego. Warto się zatem do nich poważnie przygotować.   Wielu magistrantów przystępujących do egzaminu dyplomowego zadaje sobie pytanie, co w sytuacji, gdy wynik będzie negatywny. Otóż wtedy należy, jak radzi Pan Prodziekan, udać się do Dziekanatu z pismem wyrażającym prośbę o ponowny egzamin. Po uiszczeniu opłaty możliwe jest podejście do egzaminu z czystym kontem (obecnie poprzedni negatywny wynik nie wpływa na ocenę w drugim terminie). Negatywny wynik w drugim terminie ma poważniejsze konsekwencje – konieczne jest ponowne zaliczenie seminarium magisterskiego, co oznacza de facto konieczność napisania nowej pracy magisterskiej.    Zapytany o to, jak wyglądają obrady Komisji po obronie, dr Matusewicz podkreśla, że to tak naprawdę krótka dyskusja, podczas której każdy z egzaminatorów wyraża swoją opinię na temat poziomu wiedzy reprezentowanej przez magistranta. Na jej podstawie wystawiana jest ocena końcowa z poszczególnych pytań i ustalany końcowy wynik studiów. Prodziekan Matusewicz zwraca uwagę, by osoby, które złożyły pracę dyplomową, zainteresowały się, na kiedy wyznaczony został termin egzaminu. Informacje na ten temat znajdują się na stronach internetowych DSM oraz docierają na skrzynki mailowe studentów, wyłącznie na adresy SGH!. Niestety, wielu studentów nie korzysta z tego źródła, przez co w konsekwencji zdarza się, że studenci nie przychodzą na egzamin, gdyż nie odczytali informacji na ten temat. Korzystajmy zatem z poczty uczelnianej!   Kolejny istotny fakt, to ten, że pozytywny wynik z obrony może być osiągnięty tylko wtedy, gdy ze wszystkich pytań uzyska się pozytywną ocenę. Nie ma możliwości pozytywnej obrony nawet przy bardzo dobrych ocenach, jeśli jedno z pytań pozostaje niezaliczone.    By skończyć pozytywnym akcentem: pamiętać należy, że znaczna większość obron kończy się pozytywnie – wystarczy naprawdę tylko odrobina wysiłku :) 