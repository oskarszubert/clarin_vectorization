Szanowni Państwo - ostateczna odpowiedź w kwestii studiowania II kierunku na studiach stacjonarnych: Uczelnia pobiera za niego opłaty, poza wyjątkami, o których za chwilę.    Zgodnie z regulaminem  (§ 17) "student studiów stacjonarnych, który wypełnia  wszystkie obowiązki związane z tokiem studiów na pierwszym kierunku  studiów, może studiować w SGH na dodatkowym, drugim kierunku studiów. Podjęcie studiów wymaga zgody dziekana, udzielanej na wniosek studenta, złożony nie wcześniej, niż po uzyskaniu zaliczenia pierwszego semestru studiów na pierwszym kierunku studiów."     Kwestie obowiązkowej odpłatności reguluje Ustawa, która daje każdej uczelni prawo do pobierania opłat m.in. za "świadczone  usługi edukacyjne związane z kształceniem studentów na studiach  stacjonarnych, jeżeli są to ich studia na drugim lub kolejnym kierunku  studiów w formie stacjonarnej" (art. 99 pkt. 1a).    Co ze wspomnianymi wyjątkami?     W art. 170a Ustawy jest mowa, że "student lub absolwent pierwszego kierunku studiów stacjonarnych w uczelni publicznej ma prawo podjąć  studia na drugim kierunku studiów stacjonarnych w uczelni publicznej bez  wnoszenia opłat", ale "do kontynuowania studiów bez wnoszenia opłat w  kolejnym roku studiów, o których mowa w ust. 3, ma prawo student, który w  poprzednim roku studiów spełnił kryteria, o których mowa w art. 181  ust. 1, z uwzględnieniem art. 174 ust. 4."     Te kryteria opisane są następująco:  "Student lub absolwent pierwszego kierunku studiów stacjonarnych w  uczelni publicznej ma prawo podjąć studia na drugim kierunku studiów  stacjonarnych w uczelni publicznej bez wnoszenia opłat, jeśli w  poprzednim roku studiów spełnił łącznie następujące kryteria:  uzyskał wysoką średnią ocen lub posiada osiągnięcia  naukowe, artystyczne lub sportowe we współzawodnictwie  międzynarodowym lub krajowym, znalazł się w liczbie 10% najlepszych studentów danego kierunku studiów." Zwracałam już Wam jednak uwagę  na fakt, że "student, który na pierwszym roku studiów, na drugim  kierunku studiów, nie spełnił powyższych kryteriów, obowiązany jest wnieść opłaty za pierwszy rok studiów. Uprawnienie do podjęcia studiów na drugim kierunku studiów bez wnoszenia opłat, jest jednorazowe."  Powyższe potwierdza wykładnia Ministerstwa: "Student ma  prawo do kontynuowania bez wnoszenia opłat studiów na drugim kierunku studiów stacjonarnych w uczelni publicznej, jeżeli w poprzednim roku  studiów spełnił kryteria do otrzymania stypendium rektora dla  najlepszych studentów. Jeżeli na pierwszym roku studiów na drugim  kierunku nie spełnił wspomnianych kryteriów obowiązany jest wnieść  opłatę również za pierwszy rok studiów. Stypendium rektora dla  najlepszych studentów może otrzymać student, który uzyskał za rok  studiów wysoką średnią ocen lub posiada osiągnięcia naukowe, artystyczne  lub wysokie wyniki sportowe we współzawodnictwie międzynarodowym lub  krajowym. Szczegółowe kryteria przyznawania stypendium rektora dla  najlepszych studentów ustala rektor w porozumieniu z uczelnianym organem samorządu studenckiego." Jak już kiedyś pisałam: nawet rozpoczynając  studia nieodpłatnie, mogą Państwo utracić to prawo, o co nie jest trudno w  sytuacji, gdy studiuje się 2 kierunki i trudniej zdobyć wysoką średnią.       Za pośrednictwem SS wpłynęło też pytanie, czy to prawda, że za II kierunek należy płacić z góry za semestr. Odpowiedź brzmi: Nie. Ustawodawca zakłada, że jeśli student straci prawo do stypendium rektora na II kierunku, to wnosi opłatę z dołu za zrealizowany semestr.    Pozostaje nam kwestia przepisów przejściowych. Dotyczą one wyłącznie tych studentów, którzy uzyskali zgodę na studiowanie na II kierunku do końca roku akad. 2011/12. Są oni zwolnieni z płatności za II kierunek, tak samo jak studenci, którzy rozpoczęli studia na II kierunku w ubiegłych latach.    I ostatnia uwaga: oświadczenia, o których była mowa w kilku ostatnich postach składają Państwo w każdej uczelni i na każdym kierunku, na którym Państwo studiują nieodpłatnie. 