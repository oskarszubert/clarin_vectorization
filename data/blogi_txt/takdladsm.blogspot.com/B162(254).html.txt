Z kilku postów i nadesłanych do mnie maili wynika, że nawet Ci z Państwa, którzy mają ochotę skorzystać przed 19 października z ręcznego dopisywania się do wykładów, nie bardzo mają jak i u kogo zasięgnąć informacji o wolnych miejscach. Podkreślam, że ostatnie słowo należy do wykładowcy, który ma prawo nikogo nie przyjąć po terminie deklaracji. Ale licząc jednak na serdeczność moich kolegów, proponuję co następuje:    Ci z Państwa, którzy już splamili się obecnością na wykładach i mają rozeznanie w liczbie obecnych tam studentów, mogą w formie komentarza do niniejszego posta zamieszczać info o przedmiotach, na których wyraźnie jest szansa na dopisanie (widać, że jest mało osób, albo z rozmowy z wykładowcą wręcz wynika, że przyjmie dodatkowych słuchaczy). Proszę o zwięzłość: nazwa wykładu, nazwisko wykładowcy, czas i miejsce akcji (ew. szacunkowa liczba osób, które wg waszego rozeznania mogłyby się dopisać).    Jeśli tego bloga śledzą już jacyś wykładowcy - serdecznie zachęcam do pomocy studentom. Można zamieścić wg powyższych wskazówek informacje o swoich wykładach - nawet tych, które nie zostały uruchomione - wtedy jako ofertę indywidualnego prowadzenia zajęć (wg zasady 3x6=18h do pensum). 