Minął miesiąc, odkąd prowadzimy bloga Dziekanatu DSM. Przez ten czas opublikowałyśmy 58 wpisów, a Wy odwiedziliście nas ponad 33 tysiące razy. Pierwsza miesięcznica to chyba dobry czas na podsumowania. Merytoryczne jak na razie zostawiam, poniżej zamieszczam natomiast garść statystyk - wszak jednym z celów założenia bloga była transparentność.    Na blogu najbardziej interesują Was kwestie praktyczne, zwłaszcza prawnicze z domieszką informatycznych. Widać to w statystykach popularności poszczególnych wpisów. Liderem pierwszego miesiąca działania bloga okazał się post "Oświadczenia: z polskiego na nasze", który przeczytaliście 2318 razy. Miejsce drugie zajęły Wieści późne, ale dobre  - 1219 odsłon i Szybki networking - 859 odsłon. W pierwszej piątce znalazły się również: ponownie Oświadczenia (tym razem "dla opornych"; 709) oraz wpis I nikt nas nie powiadomił :-( (538). Warto dodać, że posty o oświadczeniach były najczęściej przez Was (i Dziekan Kachniewską) komentowane - odpowiednio 132 i 48 razy.  Pierwszy wpis nie dotyczący spraw regulaminowych i prawniczych znalazł się na miejscu siódmym (Pani Magda i Pani Kasia, 482 odsłon), nieznacznie wyprzedzając Zimny prysznic?  - 2 odsłony mniej). Stosunkowo często czytaliście także o nas, czyli o autorkach bloga. Strona Dziekan(ki) Kachniewskiej została wyświetlona 603 razy, a moja - jeden raz mniej - jak na prodziekana przystało. Jeżeli chodzi o adresy URL z odwołaniami, przybywacie na nasze blog przede wszystkim za sprawą Facebooka (4640 wejść), choć istotnym źródłem ruchu sieciowego jest także strona DSM w serwisie SGH (1724). Drugorzędne znaczenie w generowaniu ruchu na naszym blogu mają grupy na FB ponad 200 wejść) i forum Samorządu Studentów (około 100). Jeżeli chodzi o witryny z odwołaniami, niekwestionowanym liderem jest ponownie Facebook (9198 wejść), następnie strona SGH (1123 wejść) i Google (435 wejść).   Słowa klucze nie generują nam jak dotąd zbyt wielu wejść, co najpewniej wynika z lokalnego charakteru naszego bloga. Najczęstszym wpisem w wyszukiwarkę było "tak dla dsm" (jakie to miłe i afirmujące!) - 62 razy, albo "tak dla dsm" + blogspot - 22 razy. Niekiedy na bloga trafiacie wpisując do wyszukiwarki nasze nazwiska. Nomen omen pięć osób trafiło do nas wpisując słowo "paragraf"...  Słowo o lokalizacjach - zdecydowana większość naszych czytelników pochodzi z Polski (ponad 30 tys. wejść), aczkolwiek mamy także zadeklarowanych fanów (albo roboty) w USA (ok. 900 wejść), UK (ok. 400 wejść) oraz Niemczech i Francji (ok. 200 wejść). I informacja branżowa - wśród przeglądarek dominuje Firefox (37%) i Chrome (36%) deklasując IE (10%). W zakresie systemów operacyjnych liderem pozostaje Windows (84%). 