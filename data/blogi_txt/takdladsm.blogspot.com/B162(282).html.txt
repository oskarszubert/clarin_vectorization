Dr Aneta Ptak-Chmielewska   Wczoraj przed posiedzeniem Senatu Rektor podjął decyzję o zatwierdzeniu kandydatur pełnomocników Dziekanów Studiów. W DSM pojawią się w związku z tym dwie nowe osoby, które będą miały bardzo podobny zakres zadań i obowiązków, jak dotychczasowi Prodziekani.    Pełnomocnicy Dziekana na równi z Prodziekanami będą prowadzić dyżury dla studentów i rozpatrywać sprawy, do których zostaną upoważnieni przez Dziekankę. Jednak głównym powodem ich powołania jest konieczność zacieśnienia współpracy Dziekanatów Studiów z poszczególnymi kolegiami SGH.    Ponieważ prodziekani wywodzą się z trzech kolegiów: KES (dr Katarzyna Górak-Sosnowska), KZiF (dr Michał Matusewicz) i KNoP (dr Jarosław Wierzbicki), to pełnomocnicy zostali wybrani spośród pracowników dwóch pozostałych kolegiów. KAE będzie reprezentowane przez dr Anetę Ptak-Chmielewską, a KGS przez dr. Mariusza Próchniaka.   Dr Mariusz Próchniak     Pełnomocnicy są lubiani i często chwaleni przez studentów. Dr Próchniak jest Wam dodatkowo znany z wywiadu dla "Magla" oraz jako jeden z najwspanialszych egzaminatorów z ekonomii na obronach prac magisterskich, zyskał też bardzo wysoką ocenę studentów zagranicznych w ramach kierunku International Business.  Bez trudu znajdziecie nowych pełnomocników na wybranych portalach społecznościowych, ale mam nadzieję, że uda się bliżej przedstawić sylwetki obojga na łamach bloga, choć okres świąteczny nie sprzyja nękaniu ludzi wywiadami :-)    Serdecznie witam nowe osoby w zespole i mam nadzieję, że teraz kontakt z poszczególnymi kolegiami oraz wykładowcami będzie płynny, a rozwiązywanie przeróżnych problemów z obsadą zajęć i komunikacją międzykolegialną okaże się błahostką! 