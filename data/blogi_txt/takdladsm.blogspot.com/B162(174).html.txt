Widzę, że zawzięli się Państwo, żeby testować moją cierpliwość. Przyznam, że w dniu Wszystkich Świętych dostałam tylko 80 maili i żaden nie dotyczył oświadczeń, ale niestety teraz budzą się maruderzy, którzy nie złożyli, zapomnieli, nie wiedzieli, myśleli, że.... etc.    Niniejszym informuję, że od najbliższego czwartku (8.11) do niedzieli (11.11) a ściślej rzecz ujmując do 9.00 rano w poniedziałek, na mój wniosek Centrum Informatyczne otworzy ponownie system w WD i umożliwi wypełnienie oświadczeń w formie elektronicznej (wydrukowane należy następnie złożyć w Dziekanacie do 15 listopada). Proszę pamiętać, że samo złożenie papierowego oświadczenia nic nie daje, bo Ministerstwo pobiera te informacje poprzez system POLon i żaden urzędnik nie będzie przyjeżdżał sprawdzić, co my tam sobie przechowujemy w Dziekanacie.    Informacja o powyższym rozwiązaniu zamieszczona będzie też w aktualnościach DSM (czy ktoś je sprawdza?) oraz rozesłana na wasze konta pocztowe (czy ktoś je przegląda?). Podobnie zresztą, jak ostatnio, kiedy byli Państwo informowani wszystkimi możliwymi kanałami, a pomimo tego ok. 200 osób nie dopełniło swojego obowiązku.    W celu uniknięcia nieporozumień przypominam, że oświadczenie składa każdy student studiów stacjonarnych realizowanych nieodpłatnie, który rozpoczął studia w roku akademickim 2011/12 lub później. Więcej wskazówek znajdą Państwo tutaj.    W celu uniknięcia nagminnie powtarzających się pytań:   Nie - niestacjonarni nie składają. Nie - ci którzy zaczęli studia w roku akad. 2010/11 nie składają (chyba, że zaczęli drugi kierunek) Nie - przy rozpatrywaniu, czy jestem na drugim czy na pierwszym kierunku nie uwzględniam studiów licencjackich. Ani żłobka, przedszkola, szkoły podstawowej, gimnazjum, liceum i kursu szydełkowania.... 