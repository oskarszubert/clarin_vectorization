O stronie internetowej pisałam już kilkakrotnie. Tym razem chciałabym się skupić nie na jej formie, ale na treści jednego z działów. Uważny czytelnik strony DSM w oficjalnym serwisie SGH z pewnością zauważył, że jedna z zakładek była w zasadzie pusta. Obecnie na tyle się rozbudowała, że można niniejszym ją zaanonsować - chodzi o Frequently Asked Questions, czyli tzw. FAQ.     Dział FAQ, jak sama nazwa wskazuje, ma zawierać odpowiedzi na najbardziej typowe kwestie. Będzie zatem - mamy nadzieję - ułatwieniem nie tylko dla studentów, ale i dla Asystentek toku, które niekiedy kilkadziesiąt razy muszą odpowiadać na to samo pytanie. Teraz w typowych sprawach będą mogły odsyłać Was do FAQ.      Pytania do FAQ muszą być:  typowe - dotyczyć pewnej kategorii studentów (a nie przypadków indywidualnych) oraz  uniwersalne - dać się uogólnić (a nie dotyczyć sprawy jednorazowej, np. konkretnych zajęć w danym semestrze).  (a ponadto dotyczyć spraw związanych z DSM, a nie z czymkolwiek, co przyjdzie Wam do głowy)    Mamy ich już zebranych kilkanaście. Częściowo są to pytania zadawane przez Was mailem Asystentkom toku (w tym miejscu należą się podziękowania mgr Urszuli Kłoczko, która udostępniła na stronę swoje odpowiedzi), a częściowo owoc monitoringu for internetowych przez naszych wolontariuszy, którzy nie dość, że wyszukiwali najczęściej pojawiające się pytania, to jeszcze starali się znaleźć na nie odpowiedzi.    Dział FAQ jest w ciągłej budowie. Mam nadzieję, że zostanie zasilony przez Was - jeżeli nasuwa się Wam pytanie spełniające oba warunki brzegowe (typowe i uniwersalne), można je przesłać poprzez formularz (dostępny na stronie FAQ), albo zamieścić poniżej w komentarzach. Szczególnie mile widziane jest pytanie i od razu odpowiedź, choć nie przewidujemy za to nagród (podobnie, jak i za same propozycje pytań) ;-) 