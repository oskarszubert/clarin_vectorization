Przykryję swój własny wpis, czego robić nie lubię, ale w całym dziekanatowym rozgardiaszu zapomniałam napisać o BARDZO WAŻNYM WYDARZENIU. Otóż Dziekan Górak-Sosnowska wpadła wczoraj do dziekanatu z niebylejakim (w każdym razie bardzo ciężkim) trofeum. Na zdjęciu obok dzierży je w ręku i jestem pełna podziwu, że daje radę jedną ręką! A resztę zacytuję - oszczędzę sobie pisania :-)    Otóż Katarzyna, będąca zarazem adiunktem w Katedrze Socjologii  Ekonomicznej SGH i adiunktem w  Katedrze Arabistyki i Islamistyki Wydziału Orientalistycznego UW, "odebrała wyróżnienie w konkursie  Popularyzator Nauki 2012. Konkurs organizuje redakcja serwisu Nauka w  Polsce (Polskiej Agencji Prasowej) oraz Ministerstwo Nauki i Szkolnictwa Wyższego. Kapituła konkursu wyróżniła prezentację popularnonaukową dr  Katarzyny Górak-Sosnowskiej pt. Czy islam może być cool? Muzułmańska kultura popularna. Gala wręczenia nagród odbyła się 5 grudnia w siedzibie PAP w Warszawie." Gratki już były na FB, zanim oficjalny news trafił na strony SGH - ale warto napisać o tym raz jeszcze, bo ogromnie nas cieszy każdy przejaw aktywności pozadziekanatowej - szczególnie jeśli jest to sukces tej miary! 