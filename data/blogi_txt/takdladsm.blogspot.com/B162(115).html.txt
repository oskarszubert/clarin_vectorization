Kwestia jakości dydaktyki kilkakrotnie była poruszana na naszym blogu, głównie w formie narzekań, ewentualnie konstruktywnej krytyki. Tym razem proponujemy pójście krok dalej.  Od jutra w obu dziekanatach będzie dostępna pilotażowa ankieta oceny jakości zajęć dydaktycznych. Bardzo prosimy o Państwa pomoc i ocenę za jej pomocą dowolnych zajęć, na jakie uczęszczali Państwo w ubiegłym semestrze. Wypełnione kwestionariusze należy wrzucić do oznaczonego pudełka. Pilotaż będzie trwał przez 2 tygodnie, do 18 kwietnia.     Problem oceny jakości zajęć dydaktycznych znalazł się w centrum uwagi prof. dr hab. Piotra Ostaszewskiego, Prorektora ds. Dydaktyki i Studentów jeszcze we wrześniu. Ankieta ma być jednym z jego elementów (o innych przyjdzie jeszcze pora napisać). Kilka miesięcy temu ukształtował się zespół metodologów, który opracował nową wersję kwestionariusza. Staraliśmy się go skonstruować w taki sposób, aby diagnozował lokalne bolączki naszej oferty dydaktycznej i samej dydaktyki. Czy nam się to uda – okaże się pod koniec semestru.     W dniu dzisiejszym kwestionariusz został zaakceptowany przez zespół zadaniowy ds. oceny jakości kształcenia, działający przy Senackiej Komisji Programowej. Na drugą połowę kwietnia przewidziane są dalsze kroki legitymizacyjne. Po to m.in. potrzebne są wyniki pilotażu. Jednak przede wszystkim zależy nam na jakości nowego narzędzia. Na koniec jeszcze informacja o autorach projektu, aby nie wydawał się anonimowy. W skład zespołu pracującego z upoważnienia Rektora Ostaszewskiego wchodzą: prof. dr hab. Małgorzata Rószkiewicz – kierownik Centrum Badań Społeczno- Rynkowych KAE, dr Jolanta Perek-Białas – adiunkt w tymże Centrum oraz dr Paweł Kubicki – adiunkt w Instytucie Gospodarstwa Społecznego KES. Wszystkim im bardzo dziękuję za zaangażowanie i poświęcony czas. Prace Zespołu od strony organizacyjnej koordynuję ja.     W projekt zaangażowany jest jeszcze wspomniany zespół zadaniowy pod przewodnictwem prof. dr hab. Elżbiety Adamowicz, któremu dziękuję za uwagi do kwestionariusza, a na poziomie organizacyjnym oba dziekanaty – za udostępnienie dziekanatów dziękuję Dziekanowi Wojciechowi Morawskiemu oraz swojej Dziekan(ce), a za wykonawstwo obu kierowniczkom – mgr Annie Rek (SL) i mgr Barbarze Kraszewskiej (SM), a także mgr Małgorzacie Hryciuk (sekretariat Rektora). I jeszcze na zakończenie stary, ale swego czasu bardzo popularny mem ze strony SGH Memes. Jakże na czasie. Tym bardziej zapraszamy do uczestnictwa w pilotażu! 