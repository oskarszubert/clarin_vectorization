Jutro rozpoczyna się pierwszy i jedyny etap deklaracji semestralnych dla nowych studentów. Z perspektywy bloga jest to powrót do przeszłości. Dokładnie semestr temu przyjmowaliśmy teczki nowych studentów. Teraz są już na ćwierćmetku. Deklaracje semestralne obsługiwane są przez Wirtualny Dziekanat – co jest oczywistością dla studentów, rekrutowanych z SGH i nowością dla nowych studentów. Tym bardziej warto zapoznać się z zasadami deklarowania, aby nie popełnić błędu. Kilka tygodni temu otrzymałyśmy kilka zapytań zdziwionych studentów I semestru, którzy pisali, że nie mogą się zapisać na obowiązkowe przedmioty. Nic dziwnego – trzeba to było zrobić na I semestrze a nie zakładać, że zrobi się na drugim.  Na przedmiotach obowiązkowych dla I semestru nie zabraknie dla nikogo miejsca (przypominamy – są to 2 przedmioty podstawowe +  3 ekonomie [dla kierunku Ekonomia – 4] + 1 przedmiot kierunkowy). Obowiązkowy jest także lektorat, choć istnieje możliwość przesunięcia jego realizacji o semestr (uprzedzając ewentualne pytania: pierwsze kroki w tej sprawie należy kierować do CNJO a przesunięcie lektoratu nie zwalnia studenta z obowiązku realizacji 30 ECTS, w tym przedmiotu kierunkowego Polityka pieniężna). Jeżeli zostanie Wam jeszcze wolne miejsce w planie studiów i wolne siły – możecie dobrać także inne przedmioty do swojej deklaracji. Przestrzegamy jednak, aby zachować umiar. Przeszacowanie swoich możliwości nie jest argumentem za wypisaniem Was z nadwyżkowej liczby przedmiotów.  Trochę Was chyba nastraszyłam, ale jest to mój racjonalny wybór. Może uchroni to część z Was od wycieczek do Dziekanatu na początku semestru ("okazało się, że jednak nie zadeklarowałem…") i w czasie okołosesyjnym ("okazało się, że jednak nie dam rady…"). Ja na dyżurze i tak jestem…     W przypadku problemów, polecam:   Źródła informacji:   Zakładka „dla studentów I roku” na stronie DSM  Informacje w Wirtualnym Dziekanacie  FAQ   Kwestie techniczne – do kogo pisać, jeżeli samodzielnie nie da się rozwiązać problemu – opisała Dziekan(ka) Kachniewska (bo trzeba wiedzieć, że my mamy Dziekankę, a nie Panią Dziekan ;))  A na zaś: Broszura informacyjna dla studentów wydana przez DSM    I pamiętajcie – wbrew opisanym powyżej pozorom system deklaracji semestralnych ma więcej plusów niż minusów. Tym największym jest to, że można z dużą dozą elastyczności kształtować swój plan studiów, a jedynymi grupami stałymi są te z lektoratu. Nie bez powodu już za moich studenckich czasów mówiło się o nich „integracyjne”. 