Po I terminie sesji złożono w DSM ponad 1200 protokołów - brakowało "jedynie" 400. Bardzo serdecznie dziękuję wszystkim wykładowcom, którzy pomimo krótkiej przerwy międzysemestralnej dołożyli starań, żeby umożliwić nam sprawną obsługę rozliczenia sesji! Dla wielu z Państwa oznaczało to ślęczenie na pracami egzaminacyjnymi, w czasie kiedy inni już wyjechali na narty. Świat jest jednak pełen niespodzianek - poza licznymi wpisami dotyczącymi protokołów egzaminacyjnych, które dotyczyły konieczności ich terminowego składania, konieczności zamykania (nawet pustych) protokołów i wreszcie błędów, jakie zdarzają się w protokołach - pojawiło się nowe zagadnienie. Tym razem chodzi o protokoły I i II terminu sesji.    Dla każdego terminu sesji w Wirtualnym Dziekanacie wystawione są oddzielne protokoły. Wykładowca wybiera właściwy protokół (nie jest to skomplikowane: w jednej zakładce wybieramy semestr i rok akademicki, a w drugiej termin - "pierwszy" lub "drugi"). Nie jest prawdą, że protokoły z danego terminu "zamyka dziekanat". Są otwarte tak długo - jak długo nie zostaną przez wykładowcę zamknięte (polecenie: "zamknij protokół"). Dopiero od tego momentu nie można w protokole wpisywać ocen. Dziekanat decyduje jedynie o terminie zamknięcia systemu ISPE (tym razem 19 lutego). Wykładowca ma obowiązek wpisać oceny w protokole tego terminu, w którym faktycznie przyjął egzamin (oceny z "zerówek" wpisujemy w I terminie). Jeśli nawet wykładowca zwlekał ze złożeniem protokołu do II terminu sesji (co jest niezgodne z regulaminem, ponieważ uniemożliwia weryfikację, czy student zdał w I terminie, czy też powinien stawić się na egzamin poprawkowy) to ocenę wpisuje we właściwym protokole.    Jeżeli wykładowca zamknął protokół I terminu, nie wpisując ocen studentom, którzy zdali egzamin, to WD automatycznie wystawia protokoły na te same nazwiska w II terminie. Powstaje wtedy bałagan - bo student nie ma jak udowodnić, że stawił się na egzamin z I terminie i zdał go pomyślnie.     Jeszcze gorzej, jeśli student oblał egzamin w I terminie, a wykładowca wpisał tę ocenę w II terminie. Z naszego punktu widzenia (a widzimy w DSM tylko to, co pokazuje system) oznacza to, że student nie stawił się w I terminie, oblał w drugim i nie ma prawa do kolejnego terminu (regulamin daje mu prawo tylko do dwóch podejść). W efekcie na studenta spada konieczność dowodzenia, że był obecny na I terminie i ma prawo do poprawki. Poza tym, jeśli w drugim terminie student zda egzamin, a widnieje tam ocena niedostateczna z I terminu, to ciekawe, gdzie wykładowca wpisze kolejną ocenę...     Może to wszystko wygląda niewinnie ("Wielka mi rzecz - wystawi się protokół dodatkowy, student umówi się na dyżur i wyjaśni, Panie w dziekanacie wpiszą ocenę ręcznie"). Nie widzę jednak powodu, żeby za niedbalstwo wykładowcy płacił nerwami student, zaangażowane zostały co najmniej dwie osoby w dziekanacie (przyjęcie dodatkowego protokołu, a potem uzupełnienie konta studenta przez uprawniona osobę), czasem dodatkowo jeden z dziekanów (dyżur i wyjaśnienia). Do tego dodajmy obsługę maili (prawie 20 zapytań od studentów w tej sprawie wpłynęło tylko do mnie - podejrzewam, że co najmniej drugie tyle na konto DSM). Wszystkie jednostki naukowo-dydaktyczne SGH (katedry i instytuty) otrzymały informację o terminach dostępności protokołów, pomimo że ta sama informacja znajduje się na indywidualnych kontach wykładowców w WD. Termin złożenia protokołów z sesji zimowej w Dziekanacie upływa 21 lutego br. Studentom przypominam, że zgodnie z § 44 Regulaminu studiów "student jest obowiązany upewnić się, czy w Wirtualnym Dziekanacie  zarejestrowano wszystkie jego oceny. W przypadku stwierdzenia braku ocen  w terminie jednego miesiąca od zakończenia sesji student zawiadamia o  tym dziekana i nauczyciela akademickiego, który zaliczał przedmiot, bez zbędnej zwłoki, lecz nie później niż w terminie 7 dni od upływu określonego wyżej terminu miesięcznego." O konsekwencjach nie przestrzegania tego paragrafu - była mowa tutaj.  PS: mój mentorski ton nie wynika z chęci ewangelizacji świata - po prostu dopiero z perspektywy dziekanatu widzę, ile przykrych konsekwencji dla studentów może pociągnąć za sobą drobne zaniedbanie, którego sama dziesiątki razy się dopuszczałam. Liczę na to, że zrozumienie tych konsekwencji zmobilizuje wykładowców do większej odpowiedzialności za siebie i innych. 