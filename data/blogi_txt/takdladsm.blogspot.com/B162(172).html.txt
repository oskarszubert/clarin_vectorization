Po wczesnostyczniowym, zapowiadającym wpisie Publikujemy! warto przejść do formy dokonanej – opublikowaliśmy! (i jednorazowo przerwać w związku z tym zimowy letarg). Drodzy Czytelnicy – a zwłaszcza studenci pierwszego semestru – przed Wami "Broszura informacyjna dla studentów" (Warszawa, luty 2013, ss. 46). Zdecydowaliśmy się na formę niepapierową, aby zwiększyć funkcjonalność dokumentu – stąd tak wiele w niej linków i najlepiej ją czytać będąc online. Broszura nie powiela informacji dostępnych w innych miejscach, czy to w gablotach, czy na oficjalnej stronie DSM. Jest raczej przeglądem najważniejszych z punktu widzenia studenta SM spraw związanych z procesem dydaktycznym, jak i pozadydaktyznym. Mimo to liczy aż 46 stron. Składa się na to w dużej mierze część opracowana przez Samorząd Studentów (raz jeszcze bardzo dziękuję za pomoc!) oraz prezentacja zespołu dziekańskiego (wreszcie można rozwiązać zagadkę) i asystentek toku,  które przejęły teczki nowo przyjętych studentów. Trochę w tym także zasługi instytucji trzecich, które – słysząc o naszej inicjatywie – podesłały nam swoje materiały.    Plik waży ponad 2,5 MB. Spory w tym udział infografik, które – zważywszy na walory estetyczne i funkcjonalne zdecydowaliśmy się wkomponować w broszurę (ponowne podziękowania dla SKN Informatyki!). Mimo to nie przewidujemy zawieszenia serwera SGH ;)     Zapraszamy do lektury – wszelkie uwagi, w tym konstruktywna krytyka – mile widziane!    W dalszym planie wydawniczym: broszura dla studentów anglojęzycznych. 