fot. ARABIA.pl    Spośród bogatej oferty specjalności międzykierunkowych dziś chciałabym zaprezentować Wam specjalność Zarządzanie Nieruchomościami. O specjalności opowiedział nam Pan prof. dr hab. Marek Bryx Kierownik Katedry Inwestycji i Nieruchomości, który jest opiekunem tejże specjalności międzykierunkowej.     Anna Para: Kiedy utworzono specjalizację? Prof. dr hab. Marek Bryx: Ścieżkę utworzono ponad 10 lat temu. Co było inspiracją do jej utworzenia?     W 1997 roku powstał nowy, licencjonowany zawód zarządcy nieruchomości. Uznałem, że Katedra Nieruchomości i Inwestycji, która była i jest nadal bardzo aktywna w upowszechnianiu wiedzy w tym zakresie (pod moim nadzorem naukowym wydaliśmy całą serię książek pod wspólnym tytułem Nieruchomości), powinna oferować studentom możliwość uzyskania takiej licencji. Tym bardziej, że nasze akademickie wymogi były wyższe niż oczekiwania Ministerstwa od licencjonowanych zarządców.     Jakim osobom w sposób szczególny polecałby Pan zrealizowanie specjalizacji?     Wszystkim tym, którzy chcą zarządzać nieruchomościami lub kiedyś w swojej pracy zarządzać będą nieruchomościami korporacji. Warto mieć taką wiedzę, aby móc rozumieć wszystkie te problemy, które ze względu na przedmiot zarządzania mają swoją specyfikę. Pamiętajmy też o tym, że w nauce mamy nie tylko real estate management, ale także RE facilities lub RE assets.     Z kim powinien się skontaktować student zainteresowany specjalizacją, który chce uzyskać dodatkowe informacje?     Polecam odwiedzić stronę Katedry Inwestycji i Nieruchomości. Jeśli informacje tam zawarte okażą się być niewystarczające zachęcam do kontaktu z Panią mgr inż. Grażyną Kubik lub z sekretariatem Katedry.     Ile osób rocznie kończy specjalizację?     Różnie to wygląda. Obecnie, gdy licencja ma być zniesiona jest to zaledwie kilka osób. Mimo tego, jeśli kiedyś nasz absolwent zostanie zapytany przez swojego pracodawcę o udokumentowane kwalifikacje w tym zakresie i będzie mógł pokazać certyfikat wydany przez SGH, to na pewno nie zaszkodzi mu to w karierze, a raczej pomoże. Nasza Katedra i jej pracownicy są znakomicie rozpoznawalni w branży nieruchomości.     Jaka jest forma oferowanych zajęć – czy są to wykłady, ćwiczenia, warsztaty?     Zajęcia przyjmują różną formę, od tradycyjnych wykładów, ćwiczeń, po wyspecjalizowane warsztaty i seminaria.      Co chciałby Pan przekazać studentom SM, aby zachęcić ich do wybrania tej ścieżki?      Nic. jeśli czują się zainteresowani nieruchomościami to sami ją wybiorą. Jeśli nie są - to muszą poczuć do tej branży sympatie, a wtedy zawsze mogą wybrać i studiować przedmioty tworzące ścieżkę. Czy śledzi Pan losy absolwentów? Jak potoczyły się ich kariery? Nie mamy jako Katedra takiej możliwości. Okazjonalnie jednak spotykam ich we wszystkich firmach związanych z nieruchomościami. Pracodawcy, w tym światowe koncerny, są z nich zawsze zadowoleni. Nigdy nie dostałem żadnej skargi na niedouczenie naszego absolwenta.     Jakie są plany związane ze ścieżką? Czy będą jakieś modyfikacje programu?     Modyfikacja, w sensie nowych przykładów czy zadań, trwa cały czas, ale istota pozostaje niezmienna. Wiedza studentów uzupełniana jest przez SKN, które przy najmniej dwa razy w roku robi samodzielnie real estate meeting zapraszając wybitnych praktyków do przeprowadzenia warsztatów i wykładów. Często absolwentów naszej ścieżki. Uczestniczą w nich wówczas także studenci z innych uczelni. nawiązujemy też wymianę zagraniczną np. ostatnio z Uniwersytetem w Nottingam.     Dziękuję za rozmowę.     Z prof. dr hab. Markiem Bryxem rozmawiała mgr Anna Para 