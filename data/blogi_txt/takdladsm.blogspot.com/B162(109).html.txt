Też kolizje. Znalezione w sieci   Wielkimi krokami zbliża się sesja egzaminacyjna a wraz z nią różne pytania towarzyszące. Jedno z nich dotyczy przypadku, gdy tego samego dnia, a i niekiedy o tej samej godzinie, wypadają dwa egzaminy (szczególni pechowcy mogą ich mieć nawet i więcej).     Na wszelki wypadek informujemy, że nie jest to spowodowane złymi intencjami Dziekanatu. Pani Kierownik z kilkoma innymi osobami przez dwa tygodnie stara się ułożyć harmonogram tak, aby pomieścić egzaminy (kilkaset) w dostępnych salach w trakcie sesji. Szczególnie trudne jest to w przypadku studiów niestacjonarnych sobotnio-niedzielnych, gdzie możliwości ruchu są jeszcze skromniejsze.     Przechodząc do spraw praktycznych: dwa i więcej egzaminy tego samego dnia sesji to, według §37 ust. 3 Regulaminu studiów, podstawa do przedłużenia sesji. Ale uwaga – podstawa wyłącznie wtedy, gdy student zgłosi fakt kolizji do Dziekanatu przed rozpoczęciem sesji.   Doświadczenia poprzedniego semestru wskazują na to, że nie wszyscy biorą sobie ten zapis do serca, z przyczyn czy to zbytniego optymizmu (bo miało się udać za jednym podejściem), czy też przekonania, że przedłużenie sesji należy się z automatu (tu odsyłam do §37.3 Regulaminu).     Podobnie jak w poprzednim semestrze odpowiedni formularz do zgłoszenia kolizji można pobrać ze strony DSM. Wypełniony przekazać należy Asystentce toku, albo po prostu wrzucić do skrzynki na drzwiach Dziekanatu. Kłopot to niewielki, a zabezpieczenie zasadnicze. 