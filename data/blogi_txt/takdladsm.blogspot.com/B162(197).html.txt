Za: Village Vagabong   Trzech studentów na ostatnich dwóch dyżurach wymagało ode mnie nadprzyrodzonych umiejętności tego samego rodzaju, więc zdecydowałam się na wpis informacyjny. Otóż (pro)dziekan nie potrafi cofnąć czasu (stąd tytuł wpisu, wbrew słynnemu filmowi, dotyczy przeszłości – niestety w takich przypadkach przyszłość nie jawi się w najlepszych barwach). Przypadek pierwszy: studentka ostatniego semestru wraca z wymiany zagranicznej z niezaliczonym przedmiotem. Sesja poprawkowa na tamtejszej uczelni wypada za pół roku. Pytanie: czy można wstecznie wypisać ów przedmiot z learning agreement? Przypadek drugi: wierząc w rozliczenie roczne, a nie semestralne, studentka zadeklarowała i zrealizowała na pierwszym semestrze znacznie mniej punktów ECTS niż powinna, a ponadto nie wybrała wszystkich obowiązkowych przedmiotów (w zasadzie pierwsze już implikuje drugie, bo program I semestru skonstruowany jest tak, że wybierając przedmioty obowiązkowe zapełnia się niezbędną pulę ECTS). Grozi jej skreślenie z listy studentów. Pytanie: czy może się wznowić na obecny semestr (jeszcze nie będąc oficjalnie skreśloną), aby nie tracić obecnego semestru?     Przypadek trzeci: dwa niedopatrzone przedmioty w deklaracji w poprzednim semestrze, które obecnie przemieniły się w warunek (albo przyczynę do skreślenia), bo ich właściciel dopiero teraz je zauważył. Nie podszedł do żadnego egzaminu, sesja poprawkowa również przepadła. Pytanie: czy nie dałoby się ich usunąć z poprzedniej deklaracji?     O ile nie wyposażycie się Państwo w DeLoreana, czyli słynny wehikuł czasu, którym do przeszłości przeniósł się kilkakrotnie Marty McFly, nie ma takich możliwości. I naprawdę nie wynika to z niczyjej złej woli, ale z ograniczeń strukturalnych. Ja potrafię co najwyżej zmienić sobie czas w zegarku... 