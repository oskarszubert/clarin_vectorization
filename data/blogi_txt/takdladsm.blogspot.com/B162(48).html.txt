fot. modern reject   Co prawda, II termin sesji trwa nadal, jednak już teraz napływają do Dziekanatu podania o jej przedłużenie. Słowo „napływają” ukazuje nie tylko sam proces, ale i liczbę podań (na kolejne stadium: zalew, czekamy od przyszłego tygodnia). W związku z tym warto przypomnieć, jakie są w tym względzie możliwości i ograniczenia:     Przede wszystkim podanie nie może być rozpatrzone na zaś – nawet jeżeli student wie, że nie przystąpi do egzaminu w II terminie i jeszcze przed nim wnioskuje o przedłużenie sesji. Nie jesteśmy jasnowidzami, nie znamy przyszłości. Wiemy natomiast, że możliwa jest hipotetyczna sytuacja, gdy jednak student – otrzymawszy zgodę na przedłużenie sesji – podejdzie do II terminu i postrzegać tę zgodę jako tzw. trzeci termin (w przyrodzie nie istniejący).     Kwestię przedłużania terminu sesji reguluje § 38.3, a zatem: „W wyjątkowych przypadkach, na udokumentowany wniosek studenta, (...) dziekan może dopuścić go do składania egzaminu poprawkowego, w terminie ustalonym w porozumieniu z egzaminatorem, lecz nie późniejszym niż 21 dni od zakończenia sesji egzaminacyjnej w II terminie (...)”. Co prawda, przytoczony ustęp mówi także o dłuższym terminie, ale dotyczy on wyłącznie egzaminów standardowych, których w przypadku studiów magisterskich w zasadzie nie ma.     Przypominam i wyjaśniam: „w wyjątkowych przypadkach”, a zatem nie w jakimkolwiek przypadku (np. wczasy, impreza, zły nastrój, deszcz...) „udokumentowany wniosek studenta”, a zatem do podania powinna być dołączona dokumentacja poświadczająca niemożność uczestniczenia w konkretnym egzaminie w I czy II terminie. Czyli a) dokumentacja, b) odnosząca się do konkretnych dat (a nie mniej więcej czasu, gdy odbywał się egzamin)  „dziekan” – a nie dana Asystentka toku (bo i tak adresowane podania się zdarzają) „może”, ale nie musi – i nie wynika to ze złej woli  „w porozumieniu z egzaminatorem” – zazwyczaj to student uzbrojony w zgodę na przedłużenie sesji udaje się do wykladowcy z prośbą o wyznaczenie dodatkowego terminu egzaminu. Dziekanat nie dysponuje środkami przymusu.  „nie późniejszym niż 21 dni...” – czyli do 21 października (opłaca się prosić właśnie tyle, nie mniej, bo zawsze może się okazać, że wykładowca jest nieuchwytny). Te 21 dni ma wbrew pozorom swój sens. Do czasu ukończenia sesji znajdują się Państwo w stanie liminalnym – między semestrami i nie wiadomo, czy są Państwo studentami kolejnego semestru, czy będą Państwo semestr powtarzać, czy mogą Państwo udać się na urlop czy na wymianę zagraniczną etc. Co więcej, w przypadku szczególnie kłopotliwych przedmiotów wyznaczenie maksymalnej daty oznacza, że wykładowca może skrzyknąć wszystkich zainteresowanych na jeden termin bez zagrożenia, że co kilka dni będą pojawiały się kolejne grupki chętnych.   Ale oczywiście najlepiej jest nie prosić, tylko od razu wszystko zdać w terminie. Tego wszystkim studentom serdecznie życzę (i to wcale nie z pobudek egoistycznych). 