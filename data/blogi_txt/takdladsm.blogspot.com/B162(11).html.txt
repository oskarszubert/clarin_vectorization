Krótko i na temat: na wczorajszym dyżurze pojawiły się u mnie dwie osoby zagubione z powodu nieścisłości w WD. Osoby te były zapisane na wykład Prawo finansowe i podatkowe u dr. Wierzbickiego, ale po odwołaniu wykładu skorzystały z możliwości zapisania się na uruchomiany "awaryjnie" wykład prof. Nowaka- Fara. Szerzej na ten pisała Pani Dziekan Górak-Sosnowska. Ponieważ nowy wykład ma odrębną sygnaturę konieczne było przepisanie studentów z jednego wykładu na drugi - bez tego ich nazwiska nie byłyby widoczne w systemie protokołów w WD. W większości przypadków przepisanie nastąpiło "odgórnie", ale z powodu jakiegoś błędu w systemie i zwyczajowej złośliwości Dziekanki ;-) kilka osób pozostało poza systemem: nie mogą realizować wykładu u dr Wierzbickiego, bo został zamknięty (oczywiście zamknięty został wykład, a nie Pan dr!), ani u prof. Nowaka-Fara (bo nie trafili na jego listę).    Wszystkie osoby w podobnej sytuacji proszę o spokojne sprawdzenie swoich kont w WD. Jeśli zapisywali się Państwo na wykład dr. Wierzbickiego, a teraz nie widać na koncie w WD ani tego wykładu, ani wykładu- zamiennika - to proszę o zgłoszenie tego faktu asystentce toku (cc do mnie) i w ciągu pierwszego tygodnia po majówce uzupełnimy wpis na koncie w WD.    Nie ma powodu do paniki, ani bezsennych nocy. Jedna przerażona studentka na dyżurze w zupełności wystarczy - tyle dobrego, że dzięki niej zidentyfikowany został problem i można zrobić wiosenne porządki. 