Nauczyłam się już, że pewnych zmian (szczególnie regulacyjnych) nie da się przeprowadzić szybko. Jednak kolejna poważna przeprawa za nami! (przypomnę, że zmagania zaczęłam jesienią od postulatu maksimum: bez opłat, choć oczywiste było, że jest on nierealny, poprzez 50% zniżkę, po wariant zawarty w dotychczasowych umowach: opłata za II kierunek = wysokość czesnego dla studentów niestacjonarnych)  Ku mojej radości wreszcie ukazało się "Zarządzenie Rektora nr 30/2013 r. w sprawie wysokości opłat za studia pierwszego i drugiego stopnia w roku akademickim 2013/2014". Niby kwestia nieistotna dla aktualnych studentów, bo zasadnicze znaczenie tego zarządzenia zawiera się w serii załączników, czyli tabeli opłat i umów zawieranych między studentem a Szkołą (reprezentowaną przez Dziekana), a przecież aktualni studenci takie umowy już podpisali (zaraz po rekrutacji). Warto jednak zwrócić uwagę na fakt, że owo zarządzenie w korzystny sposób reguluje wysokość opłat za II kierunek studiów.  Temat tych opłat podejmowany był na naszym blogu m.in. tutaj. W art. 170a Ustawy jest mowa, że "student pierwszego  kierunku studiów stacjonarnych w uczelni publicznej ma prawo podjąć  studia na drugim kierunku studiów stacjonarnych w uczelni publicznej bez  wnoszenia opłat", ale "do kontynuowania studiów bez wnoszenia opłat w  kolejnym roku studiów, o których mowa w ust. 3, ma prawo student, który w poprzednim roku studiów spełnił kryteria, o których mowa w art. 181  ust. 1, z uwzględnieniem art. 174 ust. 4."  (te kryteria dotyczą przypadku studenta, który:   uzyskał wysoką średnią ocen lub posiada osiągnięcia  naukowe, artystyczne lub sportowe we współzawodnictwie  międzynarodowym lub krajowym, znalazł się w liczbie 10% najlepszych studentów danego kierunku studiów) Ponieważ niełatwo jest uzyskać takie wyniki, istnieje prawdopodobieństwo, że student otrzymujący zgodę na II kierunek, po I roku studiów będzie jednak musiał za drugie studia płacić. Niektórzy studenci zapewne wówczas zrezygnują z II kierunku, ale na pewno będą i tacy, którzy uznają, że warto kontynuować studia.  Zarządzenie Rektora dotyczy wyłącznie tych studentów, którzy rozpoczną studia w nadchodzącym roku akademickim (2013/14), a jednym z zapisów, jakie udało się zawrzeć w zarządzeniu jest obniżenie czesnego na drugim kierunku dla tych studentów, którzy I kierunek realizują również w SGH. W przypadku studiów mgr opłata wyniesie 80% czesnego, a na studiach licencjackich 70% czesnego (ze względu na to, że są to dłuższe studia i mocniej obciążają finansowo).  Rozwiązanie to udało się przeforsować m.in. dzięki wsparciu Kanclerza SGH, który z pomocą pracowników Kwestury oszacował poziom kosztu studiowania w SGH oraz pomógł ustalić poziom kosztów stałych, które student powinien powinien ponosić tylko raz, niezależnie od liczby kierunków realizowanych w Szkole.  Natychmiast pojawiły się zapytania ze strony aktualnych studentów (objętych starymi umowami), czy "zniżka" dotyczyć będzie także obecnych studentów, planujących podjąć studia (lub już studiujących) na II kierunku w SGH (oczywiście, o ile nie uda im się spełnić kryteriów upoważniających do nieodpłatnego studiowania na II kierunku).  Odpowiedź Prorektora ds studentów i dydaktyki uzyskałam wczoraj: studenci, którzy objęci są starymi umowami, ale zechcą podjąć drugi kierunek w SGH (równolegle z pierwszym) mogą również ubiegać się o obniżenie płatności na II kierunku do poziomu 80% czesnego. Wnioski takie należy adresować na Prorektora ds dydaktyki i studentów, będą rozpatrywane indywidualnie, ale w taki sposób, żeby dotychczasowi studenci nie byli traktowani gorzej niż ci, którzy rozpoczną studia w nadchodzącym roku akademickim.  Spodziewam się, że pierwszy rzut takich wniosków pojawi się zaraz po sesji zimowej, ponieważ wtedy minie pierwszy rok studiów tych studentów, którzy wnioskowali o drugi kierunek, a zarazem studiują na nowych zasadach (Ustawa).   Uważam to rozwiązanie za uczciwe i korzystne dla studentów... choć nadal podtrzymuję zdanie, że zamiast rozwijać się wszerz lepiej iść w górę - na studia doktoranckie! 