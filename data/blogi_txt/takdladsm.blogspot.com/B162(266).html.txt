Szanowni Koledzy i Koleżanki.     Ponieważ coraz więcej wykładowców obserwuje bloga i zaczyna on stanowić istotny kanał komunikacji, postanowiłam wykorzystać go również w celu zwiększenia przejrzystości uczelni - przynajmniej w tym zakresie, w jakim sama zaczynam odkrywać reguły gry :-) Na początek informacja ważna dla osób, które mają problem z wypracowaniem pensum.     Z jednej strony mam studentów pozbawionych możliwości wyboru naprawdę licznych wykładów (szczególnie dotyczy to studiów niestacjonarnych) - z drugiej pracowników SGH, którzy w wyniku małej liczby składanych deklaracji nie są w stanie uruchomić wykładów. Ponieważ do 19 października studenci i pracownicy dziekanatu będą "ręcznie" korygować zapisy na zajęcia, istnieje możliwość zgłaszania wykładów (oczywiście widniejących w aktualnej edycji informatora SGH), które jednak chcieliby Państwo uruchomić. Pisałam o tym w poście "Szybki networking" - nadal czekam na propozycje w formie komentarzy do tamtego wpisu.    Kolejna sprawa, to możliwość wypracowania pensum poprzez pracę w charakterze przewodniczącego Komisji Egzaminacyjnej (obrony prac magisterskich). Zainteresowanych proszę o zgłaszanie kandydatur bezpośrednio do mnie, drogą mailową (książka adresowa SGH). Propozycja ta dotyczy także doktorów.    Podobna możliwość to praca egzaminatora z ekonomii (obrony prac magisterskich) - zgłoszenia (także doktorzy) również bezpośrednio do mnie. 