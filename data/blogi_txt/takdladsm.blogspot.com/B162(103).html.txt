W związku z gorącym okresem w życiu i studentów i Dziekanatu przekazujemy kolejną informację, istotną o tyle, że dotyczyć może nawet 500 osób. Rzecz o dwóch wykładach, z których jeden przepadł a drugi udało się uratować.     O tym, że zapewnianie obsady zajęć wymaga zdolności niemalże łowczych pisałyśmy wielokrotnie, zwłaszcza że pracy tej często nie widać, albo uzyskujemy nie w pełni satysfakcjonujący wynik. W wypadku przedmiotu Prawo finansowe i podatkowe do pełni satysfakcji brakuje wpisania go do WD. Ale zacznijmy od początku.     Prawo finansowe i podatkowe miały prowadzić trzy osoby. Dwa wykłady ruszyły, jeden został odwołany – bez zajęć znalazło się około 380 osób. Gdy tylko ta sprawa wypłynęła rozpoczęłyśmy poszukiwania chętnego do prowadzenia trzeciej grupy zajęciowej (zwłaszcza że wszyscy chętni nie dostaliby się do dwóch pozostałych prowadzących z powodu pojemności sali). W piątek wstępnie zgodził się zajęcia prowadzić prof. Artur Nowak-Far z Katedry Prawa Europejskiego KES (który już w tym semestrze ratuje ten sam przedmiot na studiach anglojęzycznych). Wczoraj to potwierdził podając możliwe godziny prowadzenia wykładu. Dzisiaj dzięki wspólnej gimnastyce Kierownik Dziekanatu, mgr Barbary Kraszewskiej z Kierownik Działu Nauczania, mgr Bogumiły Lubaszewskiej udało się znaleźć odpowiednio dużą salę na te zajęcia o preferowanej porze. Podajemy niniejszym:     czwartki, 17:10–19:45, aula B.     Problem techniczny polega na tym, że wykładu tego nie ma w WD (nie wchodząc w technikalia rzecz dotyczy nadania w trybie natychmiastowym nowej sygnatury, co wymaga rozlicznych zgód, a następnie zaciągnięcia na nowo bazy zajęć do WD, co może wielu studentom pomieszać szyki). Aby się na te zajęcia zapisać w Dziekanacie SM przygotowaliśmy papierową listę. Chętnych prosimy o podejście do swojego okienka i dopisanie się na zajęcia w terminie do 24 stycznia. Później lista ta zostanie wprowadzona do WD ręcznie (oczywiście zakładając brak kolizji – na to muszą Państwo samodzielnie zwrócić uwagę). Limit studentów na wykład wynosi 220 osób. Mimo takich samych, a może i nawet większych starań, nie udało nam się znaleźć zastępstwa z innego przedmiotu – Informacyjne systemy zarządzania dr. Polaka. Z tych samych powodów co wyżej przedmiot nadal żyje wirtualnym życiem w WD. Według zapewnień kierownika Katedry Informatyki Gospodarczej, sytuacja z ISZ ma się zasadniczo i systemowo poprawić od przyszłego semestru. Na razie jednak około 100 osób musi poszukać sobie innych zajęć w to miejsce. 