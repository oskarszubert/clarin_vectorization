Ponawiam prośbę, żeby Państwo potraktowali ten etap poważnie. Im więcej osób deklaruje wykłady w I etapie, tym większa szansa, że wstępny harmonogram zajęć nie będzie ulegał zmianom. Dotychczas I etap był ignorowany przez większość studentów, a planowanie harmonogramu przypominało wróżenie z fusów. II etap zmieniał "krajobraz dydaktyczny", rozwalał plany tak studentom, jak i wykładowcom i powodował, że pierwsze tygodnie semestru zamieniały się w gorączkową walkę o ocalenie resztek planu zajęć i możliwość zdobycia obowiązkowych 30 ECTS.    Koleżanki i Kolegów Wykładowców zachęcam do obserwowania stanu zapisów na poszczególnych przedmiotach. Często przed II etapem wyborów zamykane są przedmioty podlimitowe - ku rozżaleniu studentów, którzy je wstępnie deklarowali. Tymczasem niektórzy wykładowcy gotowi byliby je prowadzić, pomimo niewielkiej liczby zapisów. W takim przypadku serdecznie proszę o zgłoszenie gotowości prowadzenia zajęć podlimitowych. Będzie na to czas od 21 listopada (koniec I etapu deklaracji) do 30 listopada (wtedy Dział Nauczania rozpoczyna pracę nad wstępnym harmonogramem zajęć).    Dyskutowałam z Panią Kierownik Centrum Informatycznego m.in. o możliwości informowania studentów o przyczynach usuwania wykładów, które były dostępne w I etapie. Niestety oznaczałoby to konieczność wysyłania setek maili. Ani Dziekanat, ani CI nie są w stanie wziąć na siebie obsługi tak obszernej korespondencji. Postaram się "hurtowo" zamieścić te informacje  na blogu po zakończeniu I etapu deklaracji. Najczęściej przyczyną "znikania" wykładów przed II etapem jest decyzja wykładowcy (nie podejmuje się prowadzenia zajęć podlimitowych). Niestety nie zawsze udaje nam się znaleźć zastępstwo.     Wykładowców, którzy nie mogą prowadzić zajęć w semestrze letnim ze względu na wyjazdy zagraniczne, zbyt duże obciążenia dydaktyczne, sprawy osobiste lub planowane urlopy naukowe - proszę o wskazywanie zastępstwa i to już w trakcie trwania deklaracji a nie w pierwszych dniach zajęć w nowym semestrze. W sytuacji, kiedy przedmiot został umieszczony w ofercie dydaktycznej uczelni, nie można go tak po prostu odwołać. Wielu studentów - szczególnie realizujących ostatni semestr studiów - zostałoby wtedy pozbawionych możliwości zaliczenia przedmiotów kierunkowych lub specjalnościowych. Proszę w związku z tym - tak wykładowców, jak i kierowników poszczególnych jednostek - o pomoc w rozwiązaniu problemów z obsadą zajęć lub ich usunięcie z oferty dydaktycznej na przyszły rok.    Na zakończenie trafny, choć mało optymistyczny obrazek, który podesłała studentka na FB (Dziękowanie Pani Alicjo i proszę przypomnieć o informacjach w kolejnym semestrze ;-) Źródło: 9gag.com 