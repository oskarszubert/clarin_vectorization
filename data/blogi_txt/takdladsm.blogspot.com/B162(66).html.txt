W poniedziałek przed południem otrzymałam informacje z Centrum Informatycznego, że jednoczesne funkcjonowanie systemu deklaracji i systemu egzaminów internetowych powoduje zakłócenia pracy jednego i drugiego. Usunięcie usterki wymagało zawieszenia systemu deklaracji (w poniedziałek do godz. 21.00), co spowodowało stratę prawie całego dnia, który studenci mieli wykorzystać na wybór przedmiotów.    Ponieważ ostatnia tura zapisów (dotycząca tych, którzy nie zapisywali się w I etapie, nie są na IV semestrze itd.) miała trwać tylko trzy dni, strata tych kilkunastu godzin byłaby wielką niesprawiedliwością. Obydwa Dziekanaty (DSM i DSL) wystosowały w związku z tym prośbę do Dyrektora CI, żeby o jedną dobę przedłużony został bieżący etap deklaracji (na studiach mgr pierwotnie miał on trwać do 24 stycznia - prośba dotyczyła 25 stycznia).    Dzisiaj otrzymaliśmy zapewnienie od Dyrektora CI, że II etap deklaracji zostanie przedłużony zgodnie z naszą prośbą. Zostali Państwo o tym poinformowani mailowo (na indywidualne konta w domenie sgh.waw.pl).    Wiem, że te perypetie wielu z Państwa kosztowały sporo nerwów (mnie zresztą też, bo nikt nie lubi się kajać za nie swoje błędy) - potraktujmy to jako kolejną lekcję z zarządzania kryzysowego i idźmy dalej do przodu. W ramach dramatycznych ograniczeń finansowych i tak jestem pełna podziwu dla wyczynów naszych informatyków. Oby w końcu oni się nie zawiesili, bo pracują dosłownie bez wytchnienia... 