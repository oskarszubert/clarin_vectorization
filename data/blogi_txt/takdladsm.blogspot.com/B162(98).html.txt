Zgodnie z obietnicą wyjaśniam, jaki jest stan dzisiejszych ustaleń z CI.     Studenci I semestru, którzy planują dokonanie wyboru przedmiotów powyżej obowiązującego limitu (30 ECTS) będą mogli to zrobić w poniedziałek i wtorek 18-19 lutego w systemie Wirtualnego Dziekanatu. Obecnie (do środy) trwają zapisy studentów z wymian międzynarodowych. Po ich zakończeniu nastąpi przerwa techniczna w czasie, której informatycy uwzględnią ewentualne zmiany, jakie pojawiły się w dostępności i liczebności przedmiotów (w systemie nie powinny być widoczne przedmioty, na których wyczerpane zostały limity dostępności). Otwarcie systemu w dniach 18-19 lutego będzie nie tylko możliwością doboru nowych przedmiotów, ale także uzupełnienia poziomu liczby ECTS do 30 pkt. (jeśli ktoś ma niedobór) oraz ostatnią możliwością dokonania deklaracji przedmiotów, co jest regulaminowym obowiązkiem każdego studenta SGH (§ 10).    System deklaracji otwarty w dniach 18-19 lutego będzie wykluczał możliwość rezygnacji z zajęć deklarowanych w I etapie. Proszę też pamiętać, że studenci, którzy deklarują większą liczbę ECTS niż wymagane 30, mają obowiązek zaliczyć wszystkie przedmioty w sesji letniej, bez możliwości uzyskania wpisu warunkowego na II semestr (§ 46 Regulaminu studiów). W trakcie trwania semestru wnioski o wypisanie z zajęć będą rozpatrywane negatywnie - proszę dokonywać wyborów w sposób przemyślany i brać odpowiedzialność za własne decyzje.    Powyższa informacja została zamieszczona dzisiaj (pn) w aktualnościach DSM,  a także rozesłana na Państwa konta w domenie sgh.waw.pl - jeśli ktoś jeszcze nie zaczął korzystać z poczty SGH (a jest wymóg regulaminowy: § 11), powinien możliwie szybko  zacząć to robić ;-) 