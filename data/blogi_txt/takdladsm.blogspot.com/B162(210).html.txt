fot. dreamhost   Nieczęsto zdarza się nam wstawiać na blog dziekanatowy treści nie związane bezpośrednio ze sprawami studentów Dziekanatu Studium Magisterskiego, o prywacie nie wspominając (w tej kategorii przypominam sobie tylko 2 wpisy i to z zamierzchłej historii). Tym razem jednak sytuacja jest nieco inna.     Co prawda, ankieta do wypełniania której zachęcam poniżej, dotyczy planów edukacyjnych studentów SL, ale przecież spora część studentów SL od końca września stanie się naszymi studentami (a może już teraz są czytelnikami naszego bloga). Ankieta skierowana jest jednak zarówno do przyszłych naszych studentów jak i naszych nie studentów.     Ankieta powstała na prośbę Dziekana SL Wojciecha Morawskiego, który zainteresowany jest dalszym losem edukacyjnym swoich studentów. W tym sensie nasze zainteresowania są spójne – nas ciekawi bowiem kto i dlaczego decyduje się na kontynuowanie studiów w SGH, albo kończy przygodę edukacyjną z SGH na poziomie licencjata. Zależy nam na jak największym odzewie ze strony studentów SL, zwłaszcza tych z gotowymi, albo prawie gotowymi pracami licencjackimi.     Oto link do ankiety: http://www.ebadania.pl/61311146c0dd0af1 oraz do informacji ze strony Dziekanatu SL. Jej wypełnienie zajmuje kilka minut, chyba że ktoś pokusi się o wpisanie dodatkowych komentarzy (zawsze cennych).    Z doświadczenia wiem, że pytają Państwo, co się stanie z wynikami - wiadomo, wypełnianie ankiety na próżno jest bez sensu (a nie przewidujemy losowania nagród). To zależy w dużej mierze od zleceniodawcy i pomysłodawcy badania, czyli Dziekana SL. Myślę jednak, że podsumowanie i wnioski znajdą się również i na naszym blogu. Piszę to nie tylko jako współblogująca prodziekan, ale i współautorka badania. Korzystając z okazji chciałabym serdecznie podziękować członkom zespołu opracowującego ankietę - dr Izabeli Książkiewicz z Katedry Socjologii Ekonomicznej oraz mgr Katarzynie Obłąkowskiej-Kubiak - doktorantce KES. Mam nadzieję, że dzięki Państwu będziemy miały bogaty materiał do analizy i wyciągania wniosków.    PS: Pisałam kiedyś, że nie mam dostępu do grup studentów studiów licencjackich na FB, najpewniej gdyż mogę trafić niechcący na kulisy swoich zajęć - w końcu co semestr mam do czynienia z około 100-150 studentami SL. Jeżeli mogą Państwo - proszę o umieszczenie tam linku do ankiety. 