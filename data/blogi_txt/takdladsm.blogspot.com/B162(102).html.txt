Wracam do listu, który wpłynął już dawno na adres Pani Dziekan Górak-Sosnowskiej. Objęłyśmy wtedy właśnie urząd - ogrom pracy nas przerażał (przeraża do dzisiaj). Wiadomo było, że obecna rekrutacja jest dla nas - w sensie wizerunkowym - na straty. To się po prostu działo, tak jak co roku w SGH i nie byłyśmy w stanie nad niczym zapanować. Ale docierało coraz więcej sygnałów, że jest fatalnie.  Kwintesencją był list, który fragmentami cytuję poniżej:  "Przychodzę na SGH po x latach na (tu nazwa innej uczelni) i wiele  rzeczy jest dla mnie totalnie nowych, a nigdzie nie widzę żadnego informatora, co  i jak na esgiehu. Wszyscy wychodzą chyba z założenia, że "przecież to jest  oczywiste".  Tymczasem: nie wiadomo było, kiedy ruszy rejestracja (dlaczego nie można było napisać na stronach, że normalnie o 10?!),  nie wiadomo, kiedy będą języki (chociaż jak już się dodzwoniłem do CNJO, pani  bez problemu zdradziła mi tę tajemnicę). Dlaczego nie można było tego napisać na  stronie?! Bo "przecież jest w WD". "Ale jako "nowy" nie mam dostępu do WD! (...) Jestem (chyba) inteligentny i lubię wiedzieć co, jak, kiedy i  dlaczego. Chciałem sam znaleźć informacje, ale albo w ogóle ich nie ma, albo są  sprzed kilku lat, albo pochowane na stronie, jak w labiryncie ... Jednym  słowem: DRAMAT!!!"  Nie muszę chyba pisać, jak czułyśmy się czytając dzień po dniu podobne skargi - głównie nocami, bo w dzień nie było szans, żeby nadążyć z bieżącymi sprawami. Natłok negatywnych informacji był zresztą po części zaczynem tego bloga - gdzieś trzeba zbierać informacje, ale tak, żeby nam się poczta nie wieszała. I to zbierać tak, żeby nie wylądować w szpitalu z depresją, tylko znaleźć konstruktywne rozwiązania.  Blog działa, czytelników już się uzbierało prawie pół tysiąca - pora Was zagonić do pracy :-) Możemy zacząć myśleć o lepszym przygotowaniu kolejnej rejestracji nowych studentów. Ale ciągle nie wiemy wszystkiego. Na wskazany adres proszę pisać, co Waszym zdaniem ułatwiłoby Wam start w SGH. Pisać możecie wszyscy - ale zapewne "pierwszaki" z innych uczelni niż SGH będą miały szczególnie cenne informacje. Absolwenci naszych studiów licencjackich mieli przynajmniej ten komfort, że znali już sgh-owskie obyczaje.  W temacie wiadomości piszcie, proszę, informacje dla nowych studentów.  Nadsyłajcie raczej kilka wiadomości, zamiast pisać o wszystkim w jednej (to ułatwi sortowanie spraw). Bądźcie konstruktywni - jeśli macie pomysł, jak rozwiązać problem, z którym zetknęliście się w czasie własnej rejestracji - podpowiedzcie rozwiązanie. Może nie wszystkie będą możliwe do wdrożenia (możecie nie wiedzieć o różnych ograniczeniach), ale przynajmniej spróbujemy. Informacje dla nowych studentów obecnie widnieją w "zasadach studiowania" - może lepiej byłoby, żeby była to osobna zakładka? Chcemy zachować przejrzystość strony, ale z kolei nieskończone klikanie może Was pogubić :-)  I drugie zadanie z podobnej półki: jeśli uda nam się opracować informator dla studentów, to jakie chcielibyście w nim znaleźć informacje (na temat uczelni, kampusu, organizacji studenckich, kadry etc.). Adres ten sam, tylko w temacie wiadomości proszę pisać "Informator SM". Chcemy go opracować i zamieścić w pdf tak, żeby był dostępny już na etapie rekrutacji - a nawet wcześniej :-) 