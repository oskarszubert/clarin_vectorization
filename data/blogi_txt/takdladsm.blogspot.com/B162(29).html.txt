Od środy trwają jakieś szalone przeróbki strony www Uczelni. Zapewne nie dowiedzielibyśmy się o tym w ogóle, gdyby nie fakt, że usiłując wejść na stronę DSM (dotychczas służyła do tego zakładka "studia magisterskie") trafiamy obecnie na coś takiego. Na samej górze "czegoś" zachowano na szczęście wątły link, który prowadzi do "Dziekanatu Studium Magisterskiego". Najwyraźniej rekrutacja nowych studentów jest ważniejsza niż poprawna obsługa dotychczasowych, bo na moją interwencję otrzymałam lakoniczną odpowiedź, że "teraz tak będzie". Negocjacji nie przewidziano... Nie mam pojęcia dlaczego o tym ruchu nie uprzedzono ani studentów, ani wykładowców, ani pracowników dziekanatu (o dziekanach nawet nie warto wspominać, bo przecież po co mieliby wchodzić na strony swoich własnych urzędów...).  Polityka informacyjna w tym zakresie podobno jest rozległa: FB (jestem aktywnym użytkownikiem, ale jakoś nie zostałam skutecznie poinformowana) oraz newsletter SGH, w którym informacja ukaże się... tydzień po wprowadzeniu zmian (w najbliższą środę). Piszę o tym z dużą goryczą, bo od września walczę o możliwie płynny przepływ informacji - między innymi zarywając noce (jest już 24.00). Oczekiwałabym więc większego zaangażowania od jednostek odpowiadających za jakość polityki informacyjnej.    Otrzymałam średnio pocieszającą wiadomość, że studenci "jakoś się przyzwyczają, bo wszyscy użytkownicy będą stopniowo oswajani z nową strukturą strony www Uczelni". Na razie stopniowe przyzwyczajanie stało się najwyraźniej obowiązkiem Dziekana, bo odebrałam kilkanaście telefonów od wykładowców, zdenerwowanych "co też ja wyrabiam z tą stroną, przecież było dobrze".    Docelowo - jak zostałam poinformowana - ulegnie całkowitej zmianie struktura strony SGH. Na stronie głównej opublikowane będą tylko trzy grupy informacji: informacje o uczelni pełna oferta dydaktyczna cześć obecnego menu głównego – "informacje dla" – które kieruje poszczególne grupy użytkowników do informacji tematycznych.    Studenci - jako jedna z grup użytkowników - już teraz mogą korzystać na dole bocznego paska strony z linku "Informacje dla studentów", a następnie wyszukać sobie interesujące linki (w tym do stron obu dziekanatów).  No cóż - gratuluję sobie, że blog jest samorządny i niezawisły. W każdym razie mam nadzieję, że Google takiego numeru nam nie wytnie... 