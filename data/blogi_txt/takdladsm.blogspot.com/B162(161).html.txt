Do sesji pozostały jeszcze dwa tygodnie (co widać po lekkim wzroście zainteresowania dyżurami prodziekańskimi w kontekście ostatnich prób dopisania/wypisania się z zajęć). Mowa więc o innym ocenianiu – tym razem wykładowców przez studentów.    Jak głosi informacja na stronie głównej SGH oraz DSM, od najbliższego poniedziałku rozpocznie się proces ewaluacji jakości zajęć dydaktycznych w naszej Uczelni – tym razem w zmienionej formie i nieco zmienionej treści.     W zakresie formy, przywrócono papierowe kwestionariusze. Nie żeby zawiesił się system informatyczny – wręcz przeciwnie, papierowe kwestionariusze oznaczają większe koszty i nakład pracy – chodzi jednak o pozyskanie jak największej liczby opinii. Ankiety roznosić będą do sal przeszkoleni pracownicy Uczelni, którzy będą także opowiadać za przeprowadzenie samego badania.   W zakresie formy będzie to kwestionariusz przygotowany przez zespół pod kierownictwem dr Macioła, dyrektora ORSE, oparty w dużej mierze na wersji ubiegłorocznej (co powinno zapewniać możliwość porównywania wyników) z pewnymi modyfikacjami wynikającymi z badania pilotażowego, zrealizowanego swego czasu przez mój zespół (jeżeli ktokolwiek z 18 osób, które wypełniły kwestionariusz pilotażu ma mimo to poczucie niedosytu, informuję, że w całości zaadoptowany on został przez wydział psychologii pewnej uczelni publicznej).     Już na etapie pilotażu okazało się, jak istotne są Państwa sugestie i komentarze. Pisali je Państwo chętnie zarówno w sytuacjach, gdy oceniano bardzo dobre zajęcia (np. postulat poszerzenia zajęć o ćwiczenia) jak i gdy ocena była negatywna (np. bo wykładowca za bardzo koncentrował się na dygresjach). To właśnie ta część kwestionariusza dostarcza nam – prowadzącym zajęcia – najważniejszych opinii na temat tego, co możemy ulepszyć, a czego nie ruszać, bo działa.     Badanie oceny jakości zajęć dydaktycznych będzie z pewnością pierwszym sięgającym tak głęboko – w sensie ilościowym – projektem, mającym na celu odpowiedź na pytanie, co i jak dzieje się na zajęciach. Warto zatem wziąć w nim udział. 