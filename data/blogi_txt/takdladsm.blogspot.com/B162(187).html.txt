W ostatnich latach coraz więcej studentów pragnie poszerzać wiedzę z pogranicza prawa i ekonomii. W Szkole Głównej Handlowej realizację tego pomysłu umożliwia specjalizacja międzykierunkowa Doradztwo Podatkowe. Koordynatorem specjalności jest Pan Profesor Wiesław Czyżowicz. Zajmuje się nią także Pan Doktor Aleksander Werner, adiunkt w Katedrze Prawa Administracyjnego i Finansowego Przedsiębiorstw w Kolegium Nauk o Przedsiębiorstwie, doradca podatkowy i radca prawny, który zgodził się odpowiedzieć na kilka często nurtujących studentów pytań.     Katarzyna Negacz: Kiedy utworzono specjalizację?     dr Aleksander Werner: Program jest prowadzony w różnych formach od kilku lat. Pierwotnie była to ścieżka prawa podatkowego. W wyniku reformy zlikwidowano ścieżki, a zespół prowadzący rozważał utworzenie specjalizacji kierunkowej. Jednak z powodów formalnych zdecydowaliśmy się na uruchomienie specjalizacji międzykierunkowej.     Co było inspiracją do jej utworzenia? Stworzenie grupy przedmiotów atrakcyjnych dla studentów i ich przyszłych pracodawców. Ideą było zaproponowanie takich przedmiotów swobodnego wyboru, które pozwoliłyby przygotować się do egzaminu państwowego na doradcę podatkowego już w trakcie studiów. Trzeba jednak zaznaczyć, że cześć przedmiotów rozszerza wiedzę ogólną o teoretyczne podstawy opodatkowania i prawa podatkowego.     Jakim osobom w sposób szczególny polecałby Pan zrealizowanie specjalizacji?     Wszystkim zainteresowanym podatkami, finansami przedsiębiorstwa i planowaniem podatkowym. To także specjalizacja dla tych, którzy chcą podczas studiów przygotować się do wspomnianego egzaminu.  Obserwujemy też działania innych uczelni w zakresie podobnych inicjatyw. W tym roku Wydział Prawa i Wydział Zarządzania Uniwersytetu Łódzkiego przygotował taką specjalizację. My opracowywaliśmy ten pomysł 5-6 lat temu, ale bardzo cieszymy się, że takie inicjatywy są realizowane w innych ośrodkach akademickich.     W jakim stopniu specjalizacja przygotowuje do egzaminu na doradcę podatkowego? Program został zbudowany w oparciu o materiał wymagany na część pisemną i ustną egzamin na doradcę podatkowego. Przedmioty oferowane w specjalizacji nie obejmują etyki zawodowej [o której traktują inne zajęcia na SGH – przyp. red ]. Proszę jednak zwrócić uwagę, że naszym celem jest też poszerzenie wiedzy akademickiej, a nie tylko zawodowej. Dodatkowe informacje dotyczą teorii makro- i mikroekonomicznych oraz planowania podatkowego.     Z kim powinien się skontaktować student zainteresowany specjalizacją, który chce uzyskać dodatkowe informacje?     Studenci mogą porozmawiać ze mną lub z Panem profesorem Wiesławem Czyżowiczem. Można też zadawać pytania drogą elektroniczną. Dodatkowe źródło informacji stanowi strona internetowa, na której opisana jest specjalizacja. Na początku każdego wykładu specjalizacyjnego ma miejsce krótka prezentacja wprowadzająca.     Czy przedmioty specjalizacji są realizowane z zewnętrznymi specjalistami, praktykami, itp.?     Oferujemy wykłady prowadzone ze specjalistami zewnętrznymi w ramach koncepcji Pani Profesor Anny Karmańskiej „Studiuj praktycznie”. W przeszłości zajęcia prowadzili specjaliści z Deloitte oraz Crido Taxand. Obecnie jeden przedmiot jest prowadzony przy współpracy z Crido Taxand. Istnieje także możliwość odbycia praktyk w tej firmie.     Ile osób kończy specjalizację rocznie? Około 40-50 studentów. Podatki są trudnym tematem, dlatego specjalizację najczęściej wybierają studenci ambitni. Grupa uczestników jest pracowita i zdeterminowana, wyselekcjonowana w sposób naturalny skomplikowaniem tematyki specjalizacji. Jaka jest forma oferowanych zajęć – czy są to wykłady, ćwiczenia, warsztaty?     Przedmioty wchodzące w skład specjalizacji mają różne formy. Główna grupa zajęć to wykłady. Wynika to ze struktury egzaminu na doradcę podatkowego. Egzamin składa się z części teoretycznej i praktycznej. Część praktyczna zawiera przygotowanie pism procesowych. Jest to szczególnie trudne dla studentów nauk ekonomicznych, ponieważ nie uczy się tego w trakcie obowiązkowych wykładów. Dlatego jeden przedmiot ma charakter warsztatowy. W ramach niego studenci piszą skargi do sądów administracyjnych, skargi kasacyjne, odwołania, zażalenia, analizują studia przypadku. Przedmiot prowadzony razem z Crido Taxand opiera się na studiach przypadku. W trakcie moich wykładów z podatków bezpośrednich i pośrednich również często analizujemy przypadki, ponieważ w Polsce ważna jest nie tylko znajomość prawa podatkowego, ale także kazusów i orzecznictwa, a więc wyników jego stosowania.     Co chciałby Pan przekazać studentom SM, aby zachęcić ich do wybrania tej ścieżki?     Proszę nie przespać tych pięciu lat studiów. Uzyskanie wiedzy dziś ułatwi podejmowanie decyzji zawodowych po studiach. Jeżeli interesują Państwa podatki to najlepiej już teraz przejść cały proces przygotowania niż potem poświęcać kolejne dwa lata na zdobycie tej wiedzy po studiach płacąc dodatkowo za komercyjne kursy lub czekając na sfinansowanie ich przez przyszłego pracodawcę.     Czy śledzi Pan losy absolwentów? Jak potoczyły się ich kariery?     Nasi studenci i absolwenci rokrocznie zdobywają nagrody w konkursach związanych z podatkami. Zajmują też wysokie stanowiska w firmach doradczych związanych z podatkami.     Jakie są plany związane ze ścieżką? Czy będą jakieś modyfikacje programu?     Z pewnością będą zmiany. Wszystko zależy od tego, jaka będzie decyzja ministerstwa sprawiedliwości i ministerstwa finansów, ponieważ trwają obecnie rozmowy o deregulacji zawodu doradcy podatkowego. Uprawnienia mają być przyznawane na podstawie przedmiotów ukończonych na studiach. Specjalizacja będzie zmodyfikowana w oparciu o nową procedurę. Jesteśmy również otwarci na współpracę z biznesem i specjalistami zewnętrznymi. Jesteśmy bardzo zadowoleni z dotychczasowej współpracy z firmą Crido Taxand. Współpracę nawiązujemy poprzez Biuro Współpracy z Biznesem SGH. Jesteśmy wdzięczni Pani Doktor Elizie Chilimoniuk za pomoc i przygotowanie strony formalnej współpracy. Jeżeli inne firmy chciałyby uczestniczyć w wykładach specjalizacyjnych, chętnie nawiążemy współpracę merytoryczną.      Dziękuję za rozmowę. Rozmawiała mgr Katarzyna Negacz 