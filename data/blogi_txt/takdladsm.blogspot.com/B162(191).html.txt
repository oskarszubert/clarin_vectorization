generator keepcalm-o-matic   Koniec semestru przynosi nowe doznania. Zaczyna się sesja, studenci robią rachunek sumienia i niektórzy decydują się na podjęcie próby postawienia mnie pod ścianą. Wygląda to mniej więcej tak: na dyżur przychodzi student, który oświadcza, że na skutek bardziej lub mniej szczególnych okoliczności nie uczęszczał przez cały semestr na przedmiot X i teraz chce się z niego wypisać. Wypisać się chce teraz, ponieważ równie mniej lub bardziej szczególne okoliczności uniemożliwiły mu wypisanie się w regulaminowym terminie, a nawet (ponad) miesiąc(e) po nim.     Te mniej lub bardziej szczególne okoliczności są dosyć różnorodne, jednak mają jeden wspólny komponent – domniemania. Domniemania, że wszystko jest (i będzie) w porządku. I tak pewien student wypisał się z przedmiotu w listopadzie przez WD i teraz on (o dziwo!) nadal widnieje na jego koncie. Ciekawe, co na to Centrum Informatyczne, zwłaszcza  że jako jedyne może potwierdzić, że taka aktywność faktycznie miała miejsce. Z mojej wiedzy wynika, że jedyną formą korekty deklaracji były papierowe formularze. Inna studentka zapisała się na przedmioty we wrześniu, jak twierdzi „nielegalnie”, więc dziwi się, dlaczego są one a jej koncie. Czy nielegalność czynu (domniemana, gdyż wspomniany zapis nie wywołał przecież z naszej strony żadnej reakcji) świadczy o nieświadomości jego popełnienia? Przecież przedmioty nie pojawiły się nagle w styczniu, tylko były tam od czasu, gdy się na nie zapisała…     Kolejny student wypisuje się teraz z przedmiotu, ponieważ w październiku był w Szwajcarii (zakładam, że poczty tam nie ma, aby wysłać list do Dziekanatu – wszak do wypisania z przedmiotu nie była potrzebna zgoda wykładowcy – a przez cały listopad i grudzień musiał się zaaklimatyzować i przyjść nie mógł). Jeszcze inna osoba zapisała się po terminie na przedmiot (w drodze wyjątku, jak widać one się zdarzają! – studentka ostatniego semestru, brakowało 1,5 ECTS do uzyskania absolutorium – taka była motywacja w podaniu), a następnie złożyła podanie o wypisanie z innego przedmiotu. Okazało się, że chodziło o zamianę przedmiotu po regulaminowym terminie. W ten sposób szczęściara ma teraz dwa przedmioty – oczywiście jeden nadprogramowy i w związku z tym niechciany.     Podobnych sytuacji na papierze i na ostatnich dyżurach przerobiłam kilkanaście. Nie należą do przyjemnych, bo obecnie – czyli według stanu na połowę stycznia – wszystko zależy niby ode mnie. Żaden z wymienionych studentów nie pofatygował się bowiem na zajęcia. Niektórzy oświadczali mi to z wyrzutem, inni z rozbrajającą niewinnością, jeszcze inni nawet z elementami samokrytyki. Ale efekt jest ten sam.     Pozostaje tylko wołanie w puszczy: nie zostawiajcie wszystkich spraw na ostatnią chwilę, licząc, że postawiony pod ścianą (pro)dziekan nie będzie miał innego wyjścia. Wszak z (i do) Dziekanatu prowadzą dwoje drzwi. 