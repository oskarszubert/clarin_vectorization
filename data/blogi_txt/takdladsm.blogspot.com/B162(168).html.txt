Choć jest najkrótszym miesiącem, luty przyniósł największe zainteresowanie naszym blogiem. W tym miesiącu odwiedziliście go niemal 40 tys. razy. Poprzedni rekord to około 35 tys. w pierwszym miesiącu funkcjonowania bloga, w październiku 2012 r. Warto dodać, że stało się tak mimo deklarowanej i zapowiadanej przez nas przerwy zimowej w pisaniu.     Poczytność bloga miała w dużej mierze charakter instrumentalny i wiązała się z jednej strony ze zmianami natury prawnej, z drugiej zaś z przypadającymi na ten miesiąc rytuałami przejścia: rozpoczęciem nauki w SGH, złożeniem pracy dyplomowej, czy wreszcie – deklarowaniem przedmiotów na obecny semestr.   Największe zainteresowanie w historii naszego bloga odnotował wpis o papierowych korektach – jak na coś, co istniało w dużej mierze wyłącznie wirtualnie, odnotował on spektakularne 3,9 tys. wejść oraz 108 komentarzy. Drugi wpis z tym związany – 3 ważne wiadomości plus nowa zakładka – czytali Państwo ponad 1 tys. razy.     Drugą kategorią tematyczną były kwestie praktyczne związane z odpłatnością za drugi kierunek studiów (ponad 1,3 tys. wejść, choć sam wpis jest z października), informacjami dla magistrantów i promotorów (896 wejść), w tym nowym zarządzeniem dotyczącym procedury dyplomowania (705 wejść) oraz warunkiem od warunku (892 wejścia – mam nadzieję, że kilkaset więcej razy niż faktyczna liczb adresatów tego wpisu).  Popularne były również wpisy dla pierwszaków – o systemie deklaracji (915 wejść) i o tym, na czym polega studiowanie w SGH (747 wejść). Być może to również za sprawą pierwszaków, zainteresowanych, kim są blogujące władze dziekańskie, nasze indywidualne strony uzyskały niemalże 700 (Dziekan(ki) Kachniewskiej) i ponad 500 (moja) odsłon.     Ponad 300 razy nasi czytelnicy wpisali w wyszukiwarkę słowa „tak dla dsm” albo „blog dsm”.  Nadal zaglądacie do nas głównie z Facebooka, oficjalnej strony DSM i przez Googla. Z nowych źródeł ruchu sieciowego warto wskazać stronę BlogRoku (ponad 200 wejść) oraz forum studentów studiów niestacjonarnych (ponad 50 wejść).     Luty przyniósł również inne zmiany. Najważniejszą jest pięcioodcinkowy cykl wypowiedzi Rektora SGH, prof. dr hab. Tomasza Szapiro, z których trzy – o historii DSM, o tym jak Rektor został Dziekanem i o systemie deklaracji – zamieściłyśmy w bieżącym miesiącu.  Ze zmian funkcjonalnych należy wspomnieć o nowej organizacji menu na górze – dodałyśmy trzy nowe zakładki: netykieta (niby oczywiste, a jednak istotne!), kontakty i oświadczenia w systemie POL-on. Ta ostatnia niedługo znowu zacznie być bardzo przydatna… 