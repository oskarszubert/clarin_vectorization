Lada dzień rozpoczyna się nowy rok akademicki, a wraz z nim swoją przygodę intelektualną (i nie tylko) nowi studenci. W tym roku przyjęliśmy na studia magisterskie ponad 1,5 tys. studentów, w tym 2/3 na studia stacjonarne i prawie 1/3 na studia niestacjonarne sobotnio-niedzielne; studenci studiów niestacjonarnych popołudniowych stanowią najmniejszą grupę (niecałe 90 osób).     Na studiach stacjonarnych uruchomiliśmy najwięcej kierunków – 6 w języku polskim oraz oba anglojęzyczne (International Business oraz Finance and Accounting). Na studiach niestacjonarnych sobotnio-niedzielnych niewiele mniej, bo pięć, a na studiach popołudniowych – trzy (obok najbardziej obleganych Finansów i rachunkowości oraz Zarządzania również kameralną grupę z Międzynarodowych stosunków gospodarczych). Jak co semestr, najbardziej obleganym kierunkiem są Finanse i rachunkowość, które przyciągnęły ponad połowę wszystkich studentów (najmniej na studiach popołudniowych – 42% wszystkich studentów). Drugim najbardziej popularnym kierunkiem jest Zarządzanie (wybrało je 19% studentów, proporcjonalnie więcej na studiach niestacjonarnych – 43% wyborów na studiach popołudniowych i 30% na studiach sobotnio-niedzielnych). Nieznacznie mniejszym zainteresowaniem cieszy się kierunek Metody ilościowe w ekonomii i systemy informacyjne (średnio 13% studentów go wybrało, zdecydowanie najwięcej na studiach stacjonarnych). Pozostałe trzy kierunki mają charakter elitarny – wybrało je łącznie 13% wszystkich nowych studentów. Są to Ekonomia, Ekonomiczna analiza prawa oraz Międzynarodowe stosunki gospodarcze.     SGH jest uczelnią, która w niemalże równym stopniu przyciąga kobiety i mężczyzn (52:48) i to w zasadzie niezależnie od trybu i kierunku studiów. Na studiach stacjonarnych mamy nieznacznie więcej studentek na Zarządzaniu (59%), a niestudentek na Ekonomii, MSG i EAP (po 57-59%). Na studiach popołudniowych studentki nieznacznie przeważają na dwóch z trzech kierunkach. Na studiach niestacjonarnych sobotnio-niedzielnych występuje największe zróżnicowanie – najmniej studentek jest na Ekonomii (29%), a najwięcej na FIR i MSG (57-64%). Co ciekawe, kierunek MIS cieszy się równym zainteresowaniem niezależnie od płci, przecząc utartemu stereotypowi. Nie zawsze zatem trzeba zachęcać kobiety do nauk ścisłych. 