fot. mashi   Październik to czas wzmożonego ruchu nie tylko w Dziekanacie (i przed – w kolejce), ale i na blogu. 17 wpisów zobowiązuje. Czas zatem na powrót do okolicznościowych statystyk.     W ubiegłym miesiącu najbardziej interesowały Państwa sprawy bieżące, z terminem realizacji na październik. Było ich całkiem sporo. Najważniejsza – oświadczenia w systemie POL-on nadal są (ponad 1,4 tys. wejść + na podstronę o POL-onie kolejne 1,6 tys.), inne już dawno powinny być załatwione, jak zgłoszenie seminarium magisterskiego (1,3 tys. wejść), czy przepisywanki między zajęciami (ponad 800 wejść), czy wreszcie kwestia protokołów i warunków (ponad 1 tys. wejść).     Drugą kategorię wpisów cieszących się zainteresowaniem stanowiły przypadki z życia prodziekana – zarówno prywatnego (które zostało wystawione na poważną próbę na imprezie – ponad 1 tys. wejść), jak i służbowego – dyżurowego (również ponad 1 tys. wejść).     Nadal najczęściej zaglądają Państwo do nas przez Facebook (2,8 tys. w URL i 4,7 tys. w odsyłaczach) i Googla (odpowiednio 1,3 tys. i 3,9 tys.). Trzecie miejsce zajmuje witryna SGH – po kilkaset wejść z różnych podstron DSM. W tym miesiącu moją szczególną uwagę przykuł pewien dziwny serwer, z którego odnotowałyśmy ponad jedno wejście dziennie. Po kliknięciu okazało się, że są tam same nieubrane panie, a strona reklamuje się jako „the best adult site!”. Związku przyczynowo- skutkowego (ani odwrotnego) do tej pory nie mogę się doszukać. I niech lepiej tak zostanie. 