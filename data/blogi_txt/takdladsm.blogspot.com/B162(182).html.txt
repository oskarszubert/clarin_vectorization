korekty z jednego tylko okienka  Jutro kończy się termin przyjmowania przez DSM papierowych korekt deklaracji dla studentów studiów stacjonarnych (niestacjonarni w trybie sobotnio-niedzielnym mają czas do drugiego zjazdu włącznie, ale o tym już pisałyśmy zarówno na blogu, jak i na oficjalnej stronie DSM).     Na FB pojawiło się pytanie o to, kiedy przedmioty będą widoczne w WD. Najsensowniejsza odpowiedź, jakiej możemy udzielić: po 19 października. System od kilku lat funkcjonował w oparciu o korekty elektroniczne. Tym razem wracamy do poziomu ręcznego, ludzkiego. Wasze deklaracje przyjmowały Asystentki Toku, które teraz czeka ich fizyczne przepisanie. Niektóre deklaracje są czytelne - wydrukowane komputerowo i jedynym odręcznym elementem są podpisy wykładowców. Jednak w wielu z nich można dostrzec sporo inwencji artystycznej - pisane na kolanie, pokreślone, pogięte. Czasami naprawdę się cieszyłam, że to nie ja będę musiała rozszyfrowywać, ba, zgadywać,na jaki przedmiot chcecie się zapisać...        Dodajmy do tego element ilościowy. Jeden ze studentów pisał o wielocentymetrowym stosie deklaracji, który wyzierał po drugiej stronie okienka. A proszę pamiętać, że to urobek z jednego dnia i z jednego okienka. Pomnożyć razy 11 okienek i kilkanaście dni. Powinno wyjść grubo ponad 3 tys. korekt.        Korekty będą systematycznie  wpisywane do WD. W wolnych chwilach między otwarciem okienek, przyjmowaniem Waszych podań, wpisywaniem deklaracji seminariów magisterskich... Jeżeli  dopisaliście się na zajęcia w trybie indywidualnym procedura trwa jeszcze dłużej  - trzeba bowiem wysłać informację do CI, aby uruchomiono możliwość wpisania tych zajęć do systemu. Innymi słowy trzeba ponownie powrócić do danej korekty.         Można zapytać, dlaczego założyliśmy sobie sami taką pętle na szyję -  tłumaczyła to już Dziekan Kachniewska. Jest to nasz (i DSL) uśmiech w stosunku do Was.  Jednorazowy i wyjątkowy. Powtarzamy to sobie, ale przede wszystkim Asystentkom Toku (nasza praca jest  jednak nieporównywalnie mniejsza - musimy tylko podpisać każdą jedną  deklarację).        Co należy zatem zrobić, jeżeli  minie nawet i koniec października a przedmiotów nadal nie będzie w WD? Czekać. I  - co istotne - chodzić na zadeklarowane zajęcia i nie chodzić na  wykreślone z deklaracji (chyba że jako wolny słuchacz). Jeżeli uzyskaliście podpis wykładowcy i złożyliście deklarację w przepisowym terminie, jest to  równoznaczne z przyjęciem na zajęcia. Dziekanat nie może w takim wypadku odmówić  Wam dopisania na przedmiot. Podobnie nie możemy Wam zabronić wypisania się z przedmiotu, jeżeli zostało to odnotowane na deklaracji (tym razem nie jest nawet  potrzebny podpis prowadzącego). Oczywiście, o ile dany przedmiot nie jest obowiązkowy dla danego semestru, co określono w programie i planie studiów (Informator).      Co jeszcze można zrobić? Wziąć  wzgląd na ogrom pracy przy Waszych deklaracjach podczas wizyt przy okienku :)        (MK) Ja dodam, że wyczekiwanie na pojawienie się na waszym koncie w WD danego przedmiotu nie jest do niczego potrzebne. Brak przedmiotu na Waszych kontach powinien Was zaniepokoić dopiero pod koniec semestru, bo do tego czasu Panie-z-Dziekanatu powinny poradzić sobie z robótkami ręcznymi, do jakich je zmuszam (przepraszam Kochane Dziewczyny) a zacznie się zbliżać sesja. Jeśli przedmiotu nie będzie na Waszym koncie, to Wasze nazwisko nie pojawi się w protokole egzaminacyjnym a wykładowcy ogromnie nie lubią biegać do dziekanatu, żeby składać dodatkowe protokoły.    Dlatego umówmy się, że na razie nie ma co poganiać naszych Halinek - a za to pod koniec semestru warto upewnić się, czy jesteście zapisani na tych przedmiotach, na których wydaje Wam się, że powinniście być ;-) 