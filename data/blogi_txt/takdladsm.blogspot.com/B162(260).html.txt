Źródło: wikipedia   Od początku kadencji wysłuchuję pretensji studentów o to, że są tylko dwa terminy składania deklaracji studenckich przez system WD. I że gdyby był jeszcze jeden termin, to nie byłoby kolejek. Wystarczająco długo mam okazję obserwować logikę studenckich poczynań, żeby wiedzieć, że to pobożne życzenia - ale uzgodniliśmy z prodziekanami, że w tym semestrze system deklaracji zostanie otwarty po raz trzeci i to na cały tydzień.   Cud się nie zdarzył - dzisiaj u jednego z prodziekanów zjawiło się na dyżurze 200 osób, jak to tradycja nakazuje w pierwszych dniach semestru, z podaniami o dopisywanki. Nie mam wątpliwości, że gdyby system otwierany był co miesiąc - to zaraz po jego zamknięciu zjawialiby się kolejni studenci.    Najciekawsze jest to, że niektórzy studenci zapragnęli się zapisać na zajęcia, które na wniosek wykładowców zostały właśnie zamknięte... z powodu zbyt małej liczby zapisów. Niektórzy wykładowcy specjalnie wnioskowali o pozostawianie wykładu aż do trzeciego terminu zapisów, licząc na zwiększenie grupy. Trudno się dziwić, że teraz nie zgadzają się nawet na tryb indywidualny. Co gorsza na lodzie zostają ci studenci, którzy w terminie zapisali się na zajęcia licząc na ich uruchomienie zgodnie z informatorem - w efekcie nie dość, że nie maja wybranego wykładu, to muszą uzupełnić brakujące ECTS-y... w trybie zapisów papierowych.    Oczywiste, że zawsze zdarzą się przypadki studentów, którzy mimo wszelkich starań nie zdołali się zapisać na wymagane przedmioty. Może tak się zdarzyć np. wtedy, kiedy student otrzymuje zgodę na zmianę kierunku studiów po zamknięciu systemu WD, albo wtedy, kiedy jest na IV semestrze i musi zrealizować taki czy inny przedmiot kierunkowy, który akurat nie został uruchomiony - pozostaje wniosek o tryb indywidualny.    Pozostałe przypadki, które przedstawiają studenci jako "wyjątkowe", "niespodziewane", "szczególne" itd. - są do bólu typowe, wynikają zazwyczaj z niedbalstwa lub zapomnienia (co dla mnie jest jednym i tym samym) i nie widzę powodu, żeby miały pochłaniać czas prodziekanów ("godzinne" dyżury rzadko kiedy trwają krócej niż 2-3 godziny).    Poleciłam w związku z tym dziekanom, żeby w czasie dyżuru nie trwonili czasu na rozpatrywanie podań o dopisywanie na przedmioty, tylko odkładali te podania do późniejszego rozpatrzenia. Informacje o kolejkach na dyżury nie robią na mnie wrażenia z tej prostej przyczyny, że w dziekanacie jest kilkanaście asystentek toku i skrzynka na podania. Jeśli ktoś lubi stać w kolejce, to oczywiście nie widzę przeciwwskazań - ale proszę nie pisać do mnie maili w tej sprawie, bo nie bardzo wiem, jak mogę przekonać opornego studenta do złożenia podania w okienku, skoro woli stać w kolejce...    Po raz kolejny wypada wyrazić żal, że ofiarą padają studenci, którzy potrzebują PORADY dziekana, a nie rozpatrzenia rutynowego podania. I w interesie tych studentów jedynym rozwiązaniem, jakie przychodzi mi do głowy, jest powyższe polecenie: aby dziekani nie tracili czasu na rozpatrywanie rutynowych podań w czasie dyżuru... 