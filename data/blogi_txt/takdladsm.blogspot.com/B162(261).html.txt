Mam nadzieję, że ta informacja dotarła już do studentów I semestru SM, ale ponieważ zasięg tego bloga najwyraźniej zaczyna bić na głowę zasięg www z aktualnościami DSM, to wrzucam też tutaj.    Za dwa dni, we wtorek o godz. 15.20 w Auli Głównej odbędzie się spotkanie informacyjne dla studentów I semestru SM. Obiecał zajrzeć na chwilę nawet JM Rektor. Na pewno będzie Prorektor ds. Dydaktyki i Studentów, cały nasz zespół dziekański oraz przedstawiciele różnych komórek SGH, którzy przyjęli nasze zaproszenia (w tym Biblioteka, Centrum Wymiany Międzynarodowej, Platforma e-learningowa, Centrum Informatyczne, Samorząd Studentów). Chodzi głównie o to, żebyście mogli zobaczyć te osoby na własne oczy, wiedzieli, że takie komórki istnieją, czym się zajmują, w jakich sprawach można się do nich zwracać, w jakim trybie itd.    Nie będzie pewnie zbyt wiele czasu na pytania i dyskusję - każdy z gości poproszony został o możliwie krótkie wystąpienie, żebyście zdążyli wszystkich zobaczyć. Ale ważna jest dla mnie Wasza obecność i uwagi po spotkaniu, ponieważ sama po raz pierwszy wezmę w nim udział i nie mam szczegółowego pojęcia (poza krótkim sprawozdaniem Dziekana Matusewicza), jak przebiegały podobne spotkania dotychczas. Potem podsumujemy sobie to spotkanie na blogu: czy odpowiada Wam jego formuła, czy jest pomocne w pierwszych dniach studiowania, czy może chcielibyście na przyszłość zmienić jego charakter, albo włączyć do spotkania dodatkowe osoby.    Studentów studiów niestacjonarnych zaprosimy na podobne spotkanie w czasie któregoś zjazdu (szukamy dogodnej pory i sali), więc nie obawiajcie się, że znowu zostaniecie potraktowani jak obywatele gorszej kategorii.    Otrzymałam na maila pytania od kilku osób z wyższych semestrów, czy też mogą się tam zjawić. Oczywiście, że tak - Aula Główna jest bardzo pojemna a ja z przyjemnością spotkam się ze wszystkimi, których na razie znam jedynie z bloga :-)    Do zobaczenia w realu! 