fot wikipedia (czyli bardzo w temacie)     Czasami, a zwłaszcza w okresie okołosesyjnym, mam wrażenie, że studiowanie to tak naprawdę zabawa w kotka i myszkę. Myszką w tym układzie jest studiowany przedmiot, a polującym – student. Nie byłoby w tym nic złego, gdyby nie sposób tego polowania, niekiedy dysfunkcyjny.     Pewne rodzaje łowów specjalnie mi nie przeszkadzają (co nie znaczy, że je pochwalam). Dotyczy to: Tego, że moje slajdy znajdowały się na niedawno zlikwidowanym SGHowym Chomiku. Te same slajdy są dostępne na stronie mojej Katedry, więc de facto są dostępne. Tego, że notatki z moich zajęć mogą (bo nie wiem czy?) funkcjonować gdzieś w wersji wirtualnej i być przekazywane z pokolenia na pokolenie – czyli z rocznika na rocznik.    Szczytem szczęścia byłoby zapytanie mnie jako autora, czy wyrażam zgodę na kopiowanie moich slajdów i upublicznianie ich w Internecie wszem i wobec. Tego niestety się nie doczekałam. Za to, gdy napisałam do właścicieli SGHowego chomika przeprosili i obiecali (na moją prośbę) zamieścić informację, że materiały znajdują się tam za zgodą twórcy. Czy to zrobili – nie wiem, bo od tamtej pory tam nie zaglądałam. Drażnią mnie następujące wzory polowania na „wiedzę” (bo tu chyba raczej zaczyna się polowanie na ocenę):    Kopiowanie prac pisemnych z Internetu. Dotyczy to w moim przypadku prac, które studenci mogą napisać dodatkowo na niektórych przedmiotach na podwyższenie oceny. Mimo tego, że co semestr i co przedmiot ogłaszam, że umiem korzystać z Googla zawsze znajdzie się choć jedna osoba, która mi nie wierzy.  Ściąganie – w każdej postaci i formie.   Wzory te są naganne, ale tylko mnie drażnią, gdyż mam możliwość zareagowania – robię to za pomocą Googla, albo pilnującego na egzaminie komanda. Zdecydowanie najgorsza jest kategoria ostatnia – wzory naganne, którym towarzyszy moja bezradność. Jest to póki co zbiór jednoelementowy (stąd bez punktora): Pozyskiwanie pytań egzaminacyjnych.     Frustrują mnie wiszące w Internecie zdjęcia fragmentów (niekiedy dość obszernych) zestawów egzaminacyjnych, powielane w ksero pytania z lat ubiegłych, wypisywanie na forum na szybko po egzaminie tego, co się z niego zapamiętało, a nawet przechwytywanie na dyktafon pytań od studentów wychodzących z sali. Na swoje pytania jeszcze nigdzie się nie natknęłam (i chyba dobrze, bo wtedy by mnie szlag trafił), choć zdaję sobie sprawę, że gdzieś fragmentarycznie krążą. W końcu wiedza zbiorowa gromadzi się od dekady, bo tyle prowadzę Socjologię.     Pozostaje tylko zmieniać pytania (co robię niezależnie) i nie popadać w paranoję, że moi studenci znają zestawy egzaminacyjne zanim je przygotuję. Na szczęście potwierdzają co semestr, że tak nie jest. 