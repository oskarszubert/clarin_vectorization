Po pierwsze trwa II etap deklaracji dla studentów I semestru (pn-wt) - proszę pilnować terminu!    Po drugie (w kwestii wyższych semestrów): została rozesłana na Państwa skrzynki mailowe informacja o dodatkowym dyżurze dziekańskim w sobotę 23 lutego o godz. 13.30, który zostanie poświęcony wyłącznie kwestii zapisów na zajęcia (z innymi sprawami kierować się na dyżury prodziekanów). Oczywiście dyżur nie dotyczy przypadków kolizji, które zostały omówione tutaj. Przypominam, że podania o dopisanie muszą zawierać zgodę wykładowcy, który prowadzi dany przedmiot.    Po trzecie - ponieważ kolejna fala studentów zakończyła I semestr, to ponownie zaczynają się pytania o zgodę na II kierunek i ew. związaną z tym odpłatność (temat obszernie dyskutowany był jesienią).   W skrócie: podanie należy kierować do dziekana, a odpłatność zależna jest od tego, czy dana osoba spełnia kryteria stypendium rektorskiego. Opłaty nie wnosimy z góry, lecz z dołu (tzn. dopiero wtedy, kiedy okaże się, że po zakończeniu I semestru na II kierunku, że student nie spełnia kryteriów stypendium). Oznacza to, że po zakończeniu I semestru trzeba po prostu  pilnować, czy "łapiemy się" na stypendium, czy nie. Jeśli nie, to na  indywidualnym koncie w WD pojawi się należność. Można wtedy zrezygnować z dalszych studiów na II kierunku, w  pewnym sensie bezkarnie, bo studenci studiów stacjonarnych mają 30 ECTS ekstra na tego typu pomyłkę. Jedyna uwaga: na I kierunku wtedy już nie mamy tych ekstra 30 ECTS! Niejako poza powyższymi sprawami zwracam uwagę, że na pasku bloga pojawiła się kolejna zakładka "oświadczenia do systemu POL-on". Studenci starszych semestrów orientują się już o co chodzi - studenci świeżo zrekrutowani teoretycznie też powinni wiedzieć (oświadczenia obowiązuję także na studiach licencjackich), ale dla ułatwienia publikuję zasady ich wypełniania, ponieważ już pojawiają się pytania (głównie ze strony osób, które studiują na II kierunku).    System będzie otwarty od 25 lutego (na pewno będziemy Państwu o tym przypominać). Budzi on wiele wątpliwości i pytań - sama od podstaw uczyłam się, o co w nim chodzi i mam nadzieję, że ta swoista ściąga trochę ułatwi Państwu życie. Opracowana została na podstawie ponad 200 pytań, jakie kierowali Państwo w sprawie oświadczeń za pośrednictwem bloga i poczty, więc wiele zawiłości zapewne już opanowaliśmy, ale życie obfituje w niespodzianki ;-) 