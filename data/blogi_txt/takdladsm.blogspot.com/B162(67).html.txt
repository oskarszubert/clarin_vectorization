za bobnewell.net   Nabrzmiewa w Dziekanacie stos podań w sprawie tradycyjnego dopisywania, wypisywania bądź przepisania się z zajęć, na zajęcia, a nawet między zajęciami. Tradycja ta funkcjonuje głównie w głowach studentów, ponieważ:   § 10.1 Regulaminu głosi, że: "…student ma obowiązek: 1) zapisywać się na zajęcia objęte obowiązującym go planem studiów i programem kształcenia, składając terminowo deklaracje semestralne";  § 27.1 Regulaminu uszczegóławia: "Przed każdym kolejnym semestrem student jest obowiązany dokonać zapisów na zajęcia w tym semestrze, składając deklarację semestralną w terminie określonym w instrukcji dziekana".   Dodajmy także:  § 27.6 Regulaminu: "Wszystkie przedmioty wskazane przez studenta w deklaracji semestralnej, z uwzględnieniem ewentualnych korekt złożonych w przepisanym terminie, stają się dla niego wiążącym indywidualnym semestralnym planem studiów i podlegają obligatoryjnej realizacji w danym semestrze, chyba że przepis szczególny regulaminu stanowi inaczej lub dziekan zarządzi inaczej".    Jak rozumiem, chodzi o skorzystanie z furtki oferowanej przez ostatni przytoczony paragraf i nadzieję, że „dziekan zarządzi inaczej”. W tym semestrze podstawą do spełnienia tej nadziei jest:  osobiste stawienie się zainteresowanego studenta na dyżurze właściwego prodziekana  z podaniem w ręku, które zawiera pisemną zgodę wykładowcy i uzasadnienie. Każde podanie zamierzamy rozpatrywać indywidualnie (dziekan nie „zarządza inaczej” z automatu, ale jeżeli ma do tego stosowne podstawy).   Podania już złożone proszę zabrać, albo liczyć się z tym, że mogą zostać rozpatrzone negatywnie. Proszę się również liczyć z tym, że dyżury (pro)dziekańskie mają ograniczoną pojemność, choć i tak w praktyce rzadko kiedy się zdarza że kończą się po regulaminowych 60 minutach…  Powyższa procedura (wizyta na dyżurze i pisemna zgoda wykładowcy) dotyczy zarówno dopisywania, jak i wypisywania się z przedmiotów, oraz zmiany grupy ("bo inna godzina lepiej pasuje"). 