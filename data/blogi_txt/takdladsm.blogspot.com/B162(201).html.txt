Drogi studencie, z pewnością prędzej czy później zaczniesz zastanawiać się jakie to rzeczy kryją się za hasłem „praca magisterska”. Cóż, mam nadzieję, że te kilka akapitów pomoże Ci niektóre wątpliwości rozjaśnić.     Po pierwsze warto sobie zdać sprawę, iż pisanie pracy to dość długi proces, którego zwieńczeniem jest obrona. Pierwszy etap to znalezienie promotora. Warto możliwie szybko go posiadać. Wybór promotora to istotny moment – przez najbliższy rok będziesz ściśle współpracować z kimś, kto ma Ci pomóc zostać wymarzonym magistrem. Warto zatem przede wszystkim wybrać osobę, która zajmuje się tematyką, o której chcesz pisać a poza tym osobę, z którą kontakt jest w miarę łatwy. Trzeba zapoznać się z zasadami współpracy, jeśli potencjalny promotor takie sformułował. Starsze koleżanki i starsi koledzy studenci są w tym obszarze dobrymi doradcami. Dobrym źródłem informacji są także zasoby Wirtualnego Dziekanatu.    Praca magisterska to pierwsza w Twoim życiu praca naukowa. Konieczne jest zatem sformułowanie tezy, którą w trakcje swojej pracy będziesz falsyfikować, zachowanie odpowiedniej struktury (część teoretyczna, empiryczna, bibliografia oraz przypisy, które wykazać mają, że przy pisaniu pracy korzystano z różnorodnych źródeł i nie popełniono plagiatu).        Gdy Twoja praca badawcza jest zakończona, kolejny etap to wyznaczenie wspólne z promotorem terminu obrony. Warto możliwie szybko składać prace, by mieć swobodę wyboru. Po przejściu tych trudności oraz po uzyskaniu pozytywnej opinii recenzenta pora na finał! Obrona pracy to około 25 minutowe spotkanie z Komisją Egzaminacyjną, na którym musisz udzielić możliwie poprawnej odpowiedzi na trzy pytania:   Pytanie z ekonomii. Do nich masz dostęp przed obroną, więc nie ma zaskoczenia.  Pytanie recenzenta. To pytanie jest związane z treścią Twojej pracy, może stanowić zaproszenie do dyskusji nad pogłębieniem jej tematyki. Warto pamiętać, że często jest to bardzo szerokie zagadnienie, na które nie ma jednoznacznej odpowiedzi – chodzi o pokazanie Twojej samodzielności w formułowaniu wniosków. Pytanie kierunkowe. Jest to pytanie zadawane przez Twojego promotora. Nie wahaj się poprosić promotora o wskazówki dotyczące obszarów, jakich pytanie może dotyczyć.   W odpowiedziach trzeba być konkretnym i od razu przystępować do meritum. Pamiętaj, że obrona to tylko krótkie spotkanie!        A zatem – powodzenia! 