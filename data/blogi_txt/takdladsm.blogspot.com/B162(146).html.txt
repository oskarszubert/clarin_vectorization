Większość naszych postów dotyczy kwestii problematycznych, albo problemowych. Albo szukamy rozwiązania, albo je przedstawiamy, a jak rozwiązanie jest poza zasięgiem, to narzekamy na rzeczywistość. Ten post będzie zupełnie inny. Nie tylko sprawa nie do rozwiązania okazała się rozwiązywalna, ale co więcej rozwiązała się praktycznie bez naszego udziału - dzięki zaangażowaniu wykładowcy i studentów.    164 osoby zapisane na "Ekonomię pracy" wiedzą o czym mowa. Wspomniany wykład został odwołany na początku października i wyglądało na to, że nie ma możliwości znalezienia zastępstwa. Żale na FB polały się oczywiście na Dziekanat, pomimo że nasz wpływ na decyzje wykładowców jest praktycznie żaden. Prosimy zawsze o wskazanie zastępstwa - ale nie zawsze nasze prośby są skuteczne. Rozwiązanie pojawiło się w środę o 19:55 na FB. Jedna ze studentek, pani Natalia, wywoła nas pytaniem, czy przystajemy na dodatkową grupę wykładową, którą zgodziła się poprowadzić dr Beata Chmielewiec - inna prowadząca przedmiot "Ekonomia Pracy". Co więcej, zajęcia mogłyby się odbywać o tej samej godzinie i w tym samym dniu, co odwołany wykład. Czego można chcieć więcej? Rozpoczęły się konsultacje techniczno-administracyjne - Kierownik Dziekanatu, mgr Barbara Kraszewska, dopilnowała, aby wszystko od strony proceduralnej przebiegło jak trzeba. Pani dr Chmielewiec przyszła dzisiaj do Dziekanatu z podaniem i listą studentów, które od ręki zostało zaakceptowane.     Historia 164 osób miała happy end - podziękowania należą się przede wszystkim dr Chmielewiec. Niestety, jak pisała już Dziekan Kachniewska, podobnych historii zdarza się co wrzesień kilka(naście). Kolejna fala zapewne czeka nas w semestrze letnim. Szczerze liczymy na to, że coraz większa liczba wykładowców będzie gotowa na taką elastyczność w imię interesu studentów, zwłaszcza jeżeli w grę wchodzą przedmioty kierunkowe. Z drugiej strony zdajemy sobie sprawę, że przy obciążeniu ponad 2x pensum - a często to jest przyczyną odwołania zajęć - elastyczność już dawno została przekroczona... Kółko się zamyka.    Wracając do spraw praktycznych, do starej-nowej grupy wykładowej dr Chmielewiec można się zapisać na trzy sposoby:  będąc na liście osób, którą Pani Doktor dzisiaj przyniosła do Dziekanatu zapisując się na listę, którą Pani Doktor przyniesie na najbliższy wykład, a która później zostanie dostarczona do Dziekanatu korektą deklaracji   Listy osób dopisujących się pierwszym i drugim sposobem będą widoczne po 15.10, czyli po migracji danych + czasie niezbędnym do ręcznego wpisania wszystkich zapisanych studentów. O właśnie! Ręczne wypisywanie i wpisywanie ponad 100 osób, to kolejny koszt odwołanych zajęć. Tym jednak razem warto go ponieść.     Umarł wykład. Niech żyje wykład!     PS: W tym miejscu chciałam przeprosić swoją niedoszłą grupę z socjologii na studiach popołudniowych, z którą musiałam odwołać zajęcia. Mam nadzieję, że z moją zastępczynią, dr Izabelą Książkiewicz, będzie się Wam dobrze współpracowało. Dla wyrównania dobrych i złych uczynków sama zgodziłam się, na życzenie studentów, na poprowadzenie dodatkowej grupy socjologii (na pierwszych zajęciach pojawiło się dodatkowo +40 studentów, a ma to być konwersatorium). Również powstała lista, podanie do DSL, a co z tego wyniknie okaże się do środy.  Na zakończenie serdeczna prośba do wykładowców - szczególnie tych, którzy już po pierwszym terminie deklaracji wiedzą, że planowane obciążenie przekracza ich możliwości: prosimy zgłaszać się do nas przed II terminem deklaracji - odwołamy wykład, ale będziemy mieli chwilę na znalezienie dogodnego dla studentów rozwiązania. A nawet jeśli go nie znajdziemy, to  w drugim terminie studenci skorygują deklaracje. W czasie trwania zajęć - tak jak to miało miejsce obecnie - trudno było o spokój.  Przekazuję jeszcze podziękowania od Pani Dziekan Kachniewskiej dla studentów, którzy niezwykle spokojnie i kulturalnie zareagowali na opisaną sytuację - wbrew powszechnej opinii na temat mediów społecznościowych :-) 