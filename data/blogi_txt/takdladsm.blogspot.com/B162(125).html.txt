Mała, bo dotyczy raptem kilku studentów studiów niestacjonarnych sobotnio-niedzielnych. Niełatwa do załatwienia, ale aż prosząca się o realizację. I nie jedna, jedyna, ale po prostu dzisiejsza. Choć sprawa kursowała od kilku dni oi Dziekanacie a poza nim – pewnie kilku tygodni.     Studenci niszowego kierunku MSG zdecydowali się na zrobienie anglojęzycznej specjalizacji Innovation and Competitiveness in the World Economy. Specjalizacja okazała się jeszcze bardziej niszowa – zainteresowanych było 6 studentów. Sytuacja z pozoru beznadziejna, bo 6 osób oznacza tryb indywidualny, liczony jako 3 godziny do pensum. Na studiach sobotnio-niedzielnych jest niby przelicznik 1,5, ale to jednak weekendy; czas, który większość osób woli mieć wolny.     Zainteresowani studenci wzięli sprawy w swoje ręce pertraktując z wykładowcami. Udało się uruchomić w ten sposób 4 z 5 wymaganych w specjalizacji przedmiotów. Na ostatnim natrafili na barierę pozornie nie do pokonania. Żaden z prowadzących nie zgodził się na uruchomienie przedmiotu. Gdyby to był pierwszy, czy drugi przedmiot specjalizacyjny, sprawa byłaby prosta – brakuje jeszcze większości przedmiotów, nie udało się, trudno. Ale tu chodzi o domknięcie specjalizacji. Rozwiązanie problemu zajęło kilku osobom kilka dni, podczas których ustalaliśmy skalę zjawiska, potencjalne osoby, które mogłyby zajęcia poprowadzić, namiary do nich... Potem rozpoczął się cykl negocjacyjny. Pozycja negocjacyjna Dziekanatu była słaba – nie zwiększymy nikomu mnożnika ani liczby godzin do pensum, nie sprawimy, aby zajęcia sobotnio-niedzielne odbywały się w tygodniu roboczym, nie uwolnimy nikogo od nadgodzin... Możemy tylko prosić, argumentując, że chodzi o dzieci gorszego Boga, którym brakuje już tylko jednego ostatniego przedmiotu. Czasami spotykamy się ze zrozumieniem i tylko z tym, czasami z chęcią pomocy studentom – mimo wszystkich negatywnych konsekwencji z tym związanych.     Wstępnie udało się rozwiązać problem – przedmiot będzie do wyboru w II etapie deklaracji. Jednak szczegóły musi jeszcze ustalić Prowadząca ze swoją nową grupą. Ale i tak jest to powód to odetchnięcia z ulgą. Jeden przedmiot do przodu. Na wokandzie mamy jednak nadal przynajmniej jeden przedmiot specjalizacyjny dla studentów studiów sobotnio- niedzielnych. Szukamy... 