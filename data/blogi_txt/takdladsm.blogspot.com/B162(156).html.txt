Inny nowy i wspaniały   O plusach nowego Zarządzenia Rektora dotyczącego prac magisterskich pisała już Dziekan(ka) Kachniewska. Warto jednak o tym przypomnieć, gdyż nowe zasady obowiązują już od początku przyszłego tygodnia (od 18 lutego br).     W związku z tym, że rozpoczyna się czas wyboru promotora i zapisów na seminarium magisterskie przypominamy, że obowiązuje nowy druk zgłoszeniowy. Zasadnicza różnica polega na jednym podpisie mniej. Do tej pory były cztery podpisy: a) studenta, b) promotora, c) kierownika jednostki organizacyjnej, jeżeli promotorem jest doktor (jeszcze) niehabilitowany i d) dziekana. Obecnie wystarczą trzy. Oznacza to, że kierownik katedry czy zakładu nie musi zapoznawać się z treścią zgłoszenia na seminarium, a jedna z zainteresowanych stron (student bądź promotor) nie musi go poszukiwać.     Dokonaliśmy już także reorganizacji zakładki „Praca magisterska” – zapraszamy do odwiedzin przyszłych i obecnych magistrantów. Wszelkie uwagi, jak zwykle, mile widziane – można je przekazywać w formie komentarzy poniżej. Tekstu na stronie może wydawać się ilościowo więcej niż poprzednio, ale zawiera on znacznie mniej regulacji. Osobom, które planują nie załapać się na nowe Zarządzenie, życzę sukcesów w finalizowaniu pracy – pamiętajcie proszę, że liczy się data wgrania pracy do systemu SOLAD…  PS (od MK): Jeżeli praca mgr zostanie wgrana do systemu SOLAD do 18 lutego włącznie – uznam, że termin został dotrzymany, nawet jeśli fizycznie komplet dokumentów trafi do dziekanatu po tej dacie. Jest to ukłon w stronę studentów, którzy w terminie napisali pracę, ale nie mogą złapać promotora i natychmiast zjawić się z pracą w dziekanacie. 