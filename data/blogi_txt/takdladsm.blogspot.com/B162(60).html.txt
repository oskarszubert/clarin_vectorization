deklaracje, ale inne   No, może jeszcze nie nadszedł, ale intensywnie się zbliża. Już za dziesięć dni, 20 maja rozpocznie się I tura składania deklaracji semestralnych. Zadeklarowane w ten sposób przedmioty będą Państwo studiować na pierwszym semestrze nowego roku akademickiego.     Korzystając z okazji kilka uwag – choć równie dobrze można by sięgnąć do archiwum bloga i wyłowić analogiczny wpis sprzed pół roku. No cóż, trochę się powtarzamy, ale w końcu życie dziekanatowe ma charakter cykliczny. A zatem:   proszę pamiętać o minimum 30 punktach ECTS, chyba że posiadają Państwo nadwyżkę z semestrów poprzednich. Tłumaczenia, że a) myślałem, że wystarczy, jeżeli uzbieram 120 ECTS w ciągu 4 semestrów; b) nie mogłem się zapisać na przedmioty, na które chcę, bo już nie było miejsc; c) nie zapoznałem się z instrukcją dziekańską; d) zapomniałem/zaspałem/zabalowałem, nie znajdą naszego zrozumienia. Nie planujemy także w nadchodzącym semestrze sobotnich maratonów i migracji wiosennych (tu: jesiennych). warto wziąć udział już w I etapie deklaracji (20 maja – 2 czerwca) – dzięki temu lista przedmiotów do uruchomienia, która powstanie na podstawie Państwa zgłoszeń, będzie jak najbardziej rzeczywista. Unikniemy sytuacji, w których nagle w II etapie okaże się, że nie ma zajęć, albo nie ma miejsc.    Wstępny harmonogram zostanie opublikowany 1 sierpnia. Zdajemy sobie sprawę z tego, że jest to środek wakacji i że studenci funkcjonują w innym wymiarze czasowo-przestrzennym (my za to jesteśmy przez większość wakacji na posterunku), ale chyba w każdym prawie miejscu jest dostęp do Internetu, a nawet jak go nie ma – miesiąc wystarczy do znalezienia takiego miejsca i zapoznania się z planem.     Pod koniec sierpnia następuje II tura wyborów – dla wszystkich. Najpierw tradycyjnie usuwanie kolizji (28.08-2.09), a potem system kaskadowy:    od 6.09 – studenci IV semestru, którzy uczestniczyli w I turze wyborów  od 12.09 – pozostali studenci, którzy ułatwili nam zadanie ułożenia wstępnego harmonogramu zajęć  i na końcu, od 18.09 – wszyscy inni studenci   II etap deklaracji kończy się 22.09, a po trzech dniach opublikowany zostanie ostateczny harmonogram zajęć. 