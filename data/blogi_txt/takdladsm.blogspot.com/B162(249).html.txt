Oświadczenia o spełnianiu warunków do podjęcia i kontynuowania studiów bez wnoszenia opłat na poziomie magisterskim powinno było złożyć 3189 studentów. Na moją prośbę Centrum Informatyczne dokonało podsumowania ostatniej "akcji oświadczenia", z którego wynika, że swojego obowiązku nie dopełniło dokładnie 671 osób. Oznacza to, że o ile statystycznie jesteśmy w porządku, to zarazem tylko statystyczny student studiów dziennych SGH zachowuje prawo do nieodpłatnego studiowania.    Niektórzy z zapominalskich odzywali się do mnie niemal dosłownie pięć po 12.00 z pytaniem, "co teraz skoro zapomniałem?". Niestety po prostu nic. Zgodnie z tym, co już pisałam i o czym Państwo powinni wiedzieć (ignorantia iuris nocet) dane do systemu POL-on zaciągane są wyłącznie drogą elektroniczną i wyłącznie w określonym terminie.     Pozostaje pilnować kolejnych dat (następna akcja czeka nas w listopadzie) i pamiętać, że złożenie oświadczenia do Ministerstwa wymagane jest w każdym semestrze studiów i na każdym kierunku studiów oraz w każdej uczelni, na którym studiują Państwo nieodpłatnie. Dużo pomogłoby regularne sprawdzanie poczty w domenie sgh.waw.pl - o złożeniu protokołów zawsze przypominamy ze stosownym wyprzedzeniem. 