Po pierwsze dlatego, że ułatwi Wam to życie. Zamiast dopytywać się jak napisać, na kogo adresować itd. - po prostu wypełnicie wymagane rubryki.    Po drugie dlatego, że ułatwia to nam życie (dziekanom).   Dzisiaj przed i po inauguracji rozpatrzyłam 36 podań. Z tego 20 napisanych wg widzimisię autora, a dotyczących spraw standardowych (najczęściej - przedłużenia terminu złożenia pracy mgr). Wasza radosna twórczość nie ogranicza się do wymyślenia różnych przyczyn (zwykle niebanalnych!). Bardzo często usiłujecie wypracować przedziwną formę podania, która skutecznie utrudnia mi rozpatrzenie sprawy. Zanim przeniknę skomplikowane struktury (nie)gramatyczne, zawiłe wyjaśnienia i rozbudowane obietnice - jestem już tak wykończona, że "cisną mi się na pióro" słowa "Brak zgody".   Często odkładam podanie na bok, licząc na to, że jak będę mniej zmęczona, to się wczytam i może zrozumiem, co poeta miał na myśli. Zaraz potem sięgam po podanie w formie wypełnionego druku - kilka słów, od razu wiadomo, o co chodzi, 10 sekund i jest zgoda. Toteż:    Po trzecie - nie róbcie sobie krzywdy ;-)    Wzory podań na razie po prostu trzeba pobrać ze strony www dziekanatu i wydrukowane złożyć w dziekanacie u swojego asystenta toku. Niestety dopiero zaczynamy testować system elektronicznych formularzy. Ja też chciałabym, żeby to już działało, bo kolejki w dziekanacie kocham dokładnie tak samo, jak i Wy. Na razie korzystajcie z formularzy podań.     Żeby Was zmobilizować, poprosiłam Panie w dziekanacie, żeby układały podania czekające na rozpatrzenie w ten sposób, że druki formularzy są na wierzchu a napisane według własnej inwencji autora - na spodzie (nawet jeśli mają świeższą datę). Co prawda żadne z podań nie czekało jeszcze na moją odpowiedź dłużej jak 3 dni (i to tylko dlatego, że byłam na konferencji), ale jednak pierwszeństwo zapewniam studentom korzystającym z formularzy ;-P    Proszę - nie przejmujcie się, że obrazek do tego posta jest bez sensu. Kiedy poprosiłam pierworodnego, żeby znalazł mi zdjęcie do tematu "podanie" - podrzucił właśnie takie. No i dora - ważne żeby było dokładne i gwarantowało osiągnięcie celu (z ang. goal ;-) 