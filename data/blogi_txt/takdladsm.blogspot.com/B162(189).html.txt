Od dzisiaj (21 lutego) zacznie funkcjonować zmodyfikowane elektroniczne podanie o przedłużenie terminu sesji egzaminacyjnej. W przypadku braku zaliczenia egzaminu student składa stosowny wniosek wyłącznie przez Wirtualny Dziekanat. Tą drogą dostarczane powinny być też ew. załączniki (np. wypis ze szpitala). Proszę nie zasypywać wykładowców informacjami o przebiegu leczenia i innych przyczynach ubiegania się o przedłużenie sesji - stosowny wniosek składa się wyłącznie w dziekanacie.    W przypadku pozytywnego rozpatrzenia wniosku właściwy wykładowca otrzyma wiadomość e-mail z informacją, że student uzyskał zgodę na przedłużenie terminu sesji egzaminacyjnej (studenci mają także możliwość wydrukowania podania ze zgodą (pro)dziekana SM i okazania wykładowcy).     Na podstawie takiej informacji wykładowca wyznacza dodatkowy termin egzaminu. W semestrze zimowym 2013/14 sesja może być przedłużona maksymalnie do 16 marca.     Ponieważ formuła "przedłużenia sesji" budzi liczne wątpliwości i pytania - poniżej przedstawiam zasady, które wynikają z obowiązującego regulaminu studiów: Każdy student ma prawo wyboru między dwoma terminami sesji.  W przypadku otrzymania oceny niedostatecznej w I terminie egzaminu - student ma prawo poprawiać ocenę w II terminie.  Zgodę na przedłużenie sesji uzyskać może student, który z uzasadnionych przyczyn nie mógł wykorzystać tego prawa, w tym np.      w jednym z dwóch terminów był chory lub przebywał w szpitalu, albo w jednym z dwóch terminów wystąpiła kolizja z innym egzaminem (to szczególnie częsty przypadek na studiach sobotnio- niedzielnych, gdzie praktycznie całą sesję musimy zmieścić w przeciągu jednego zjazdu).  Nie ma prawa do przedłużenia sesji student, który:    w dwóch terminach otrzymał ocenę niedostateczną (może wówczas wnioskować o warunkowy wpis na kolejny semestr lub powtarzanie semestru)  stawił się na egzamin wyłącznie w jednym terminie, nie mając uzasadnienia dla nieobecności w II terminie  nie został dopuszczony do egzaminu z powodu braku zaliczenia ćwiczeń.    Nie istnieje coś takiego, jak "trzeci termin", na który lubią się powoływać studenci. Formuła "przedłużenia terminu sesji" oznacza wyłącznie zapewnienie studentom prawa do dwóch terminów egzaminu. Wskazanie terminu egzaminu w ramach przedłużonej sesji przysługuje wyłącznie wykładowcy (Dziekan określa jedynie najpóźniejszy możliwy termin, czyli wspomniany 16 marca). Jeżeli wykładowca przewiduje kilku- lub kilkunastoosobową grupę błędnych rycerzy, ma prawo ustalić wspólny termin dla nich wszystkich. 