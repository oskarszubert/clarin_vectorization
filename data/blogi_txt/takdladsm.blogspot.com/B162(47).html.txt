fot. SGH Memes   Studenci (i my również) dopiero co zaczęli przeżywać koniec bieżącego semestru, tymczasem warto zastanowić się nad tym, co przyniesie nowy rok akademicki. Okazją do tego jest pismo okólne Rektora SGH, a konkretniej załącznik do niego. Nowy semestr zimowy zaczynamy już we wrześniu. Dla tych, których informacja ta przeraziła, gdyż kojarzy się z krótszymi wakacjami pocieszenie: jest to 28 września, który wypada w sobotę (w moich czasach studenckich był to niekiedy i 20-któryś września, czyli w zasadzie pół miesiąca mniej). Innymi słowy studenci studiów niestacjonarnych sobotnio-niedzielnych "tracą" (choć w zasadzie to zyskują) jeden weekend wrześniowy, a pozostali - jeden poniedziałek. To ostatnie powinno być o tyle mniej bolesne, że dwa inne poniedziałki będą w semestrze zimowym wolne od zajęć dydaktycznych.     Nowością w nadchodzącym roku akademickim jest dłuższa niż zazwyczaj przerwa międzysemestralna. Same ferie trwają 11 dni. Do tego można dodać prawie 2 tygodnie sesji w I terminie i tydzień w II terminie - jeżeli ktoś się szybko uwinie z egzaminami, może liczyć na naprawdę długi wyjazd na narty (albo nad morze, jak kto woli). Dłuższa przerwa międzysemestralna podyktowana była względami praktycznymi: dłuższym czasem sesji ( = możliwością rozłożenia egzaminów w czasie, lepszymi możliwościami terminowego dostarczania protokołów), ale również feriami szkolnymi, które w nadchodzącym roku wypadają w naszym województwie najpóźniej. To z kolei ukłon głównie w stronę wykładowców, którzy wcześniej często musieli wybierać - ferie, albo pierwszy tydzień zajęć, ale może i przyda się niektórym studentom.     Do zobaczenia na inauguracji nowego roku akademickiego (2 października o 11:00, według tego samego pisma), choć pewnie i w wakacje zdarzy się nam coś na blogu napisać. 