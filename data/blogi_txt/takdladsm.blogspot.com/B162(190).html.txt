Pani Kierownik (Basia) Kraszewska w rozmowie z Dziekan (Kasią) Górak-Sosnowską   Sporo żeśmy się namyślały czy blog, czy strona, czy profil na fejsie... Za dużo tego dobrego, za mało rąk do pracy. W końcu decydujemy się utworzyć bloga, który chociaż trochę przybliży wykładowcom i studentom wątpliwe uroki pracy w dziekanacie. Blog będzie miał swojego klona na FB, ale możliwość archiwizacji i przeglądania postów i komentarzy przemawiają na jego korzyść.   Startujemy same: Dziekan Magdalena Kachniewska i Prodziekan Katarzyna Górak-Sosnowska. Z czasem może uda się przekonać pozostałych dziekanów SM SGH do współdziałania. W dziekanacie jest też kilka pań obecnych na FB, będziemy pracować nad ich aktywizacją twórczą ;-) Na razie ich opór jest zrozumiały - codziennie wysłuchują tylu komentarzy przy okienku, że dodatkowe opinie w social media mogą co najwyżej doprowadzić je do depresji.   Komentarze studentów i wykładowców są nam w dużej części znane, a nawet zrozumiałe. Ostatecznie same od lat pracujemy na SGH i zgrzytamy zębami słysząc o nowych absurdach biurokracji uczelnianej. Teraz wreszcie będziemy miały wpływ na maleńki wycinek uczelnianej rzeczywistości. Od miesiąca szarpiemy się z przepisami, których jednym ruchem uchylić nie sposób, a których bezduszność (lub wręcz głupota) boli i uwiera.   Mamy jednak świadomość, że oto stajemy po drugiej stronie mocy. Jeśli stracimy z Wami kontakt - za pół roku, może za rok, zaczniemy same tworzyć chore regulacje, niszczyć studentów, bez których można tak wygodnie funkcjonować, walczyć z wykładowcami, którzy próbują ocalić resztki godności w warunkach postępującej dyskredytacji zawodu nauczyciela.   Potrzebujemy Waszych informacji, żeby stworzyć listę FAQ. Potrzebujemy komentarzy na temat zmian, które z czasem będziemy proponować i wdrażać. Potrzebujemy wsparcia i dobrych pomysłów, które sprawią, że SGH stanie się "user friendly". I wreszcie miejsca, które pozwoli pokazać, jak to wszystko wygląda z drugiej strony okienka. Ale o tym to już w kolejnych postach... 