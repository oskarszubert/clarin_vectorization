...to zarazem koniec masowych obron prac magisterskich. Kilka uwag w tej kwestii:    Starajcie się nie fundować      sobie tego stresu w sezonie wakacyjnym. Wielu wykładowców traktuje wrzesień jako miesiąc urlopowy, toteż nawet jeśli pomagają Wam dokończyć      pracę mgr w czasie wakacji i gotowi są zjawić się w Warszawie w dniu      obrony - to rzadko są w stanie zapewnić, że równie karny będzie recenzent.      Tymczasem zgodnie z regulaminem obecność recenzenta (lub osoby wyznaczonej      w zastępstwie) jest OBOWIĄZKOWA i w razie jego nieobecności przewodniczący      Komisji nie ma prawa rozpocząć egzaminu. Niestety kilka razy recenzenci,      nie uprzedzając o swojej nieobecności, narazili na potworny stres      magistranta i Komisję. Stajemy na głowie, żeby na cito znaleźć zastępstwo - jest przy tym mnóstwo nerwów a najbardziej przykre są uwagi, że      "dziekanat nie potrafi porządnie zorganizować obron". Zwróćcie uwagę na      konsekwencje, jakie rodzi nieusprawiedliwiona nieobecność magistranta na      obronie. W skrajnym przypadku traci on jeden termin obrony (są tylko dwa, a niektórym wcale to nie wystarcza!).       Na razie serdecznie dziękuję promotorom, recenzentom, prodziekanom, pozostałym członkom Komisji i oczywiście studentom (teraz absolwentom), którzy odpowiedzialnie podeszli do swoich zadań.    Komisje pracowały od rana do wieczora, a wraz z nimi Panie-z-Dziekanatu, które nie dostają najmniejszego dodatku za to, że czekają po godzinach, żeby zamknąć teczki absolwentów i rozpocząć papierologię skierowaną na ostateczne wydanie dyplomu magisterskiego. Mało która usłyszała za to od "swoich" studentów podziękowania...    Jeśli wśród czytelników bloga znajdą się nasi absolwenci - to serdecznie proszę o uwagi i spostrzeżenia w temacie obron. Tutaj mam największy problem z pozyskaniem informacji zwrotnej, ponieważ świeżo upieczony absolwent, zazwyczaj w stanie skrajnej euforii, wybiega z uczelni i nie zawraca sobie głowy dostarczaniem opinii.    I jeszcze jedno: Wiem, że gubicie się w gąszczu stale zmieniających się standardów i przepisów dotyczących procedury obron. Jednym z pierwszych zadań naszego zespołu jest uporządkowanie regulacji procedury obron i przygotowania prac magisterskich. 