Uważni obserwatorzy naszego bloga (dokładnie 2 osoby) zauważyli, że przed momentem liczba autorów w menu po prawej powiększyła się o jeden. Czekałyśmy z Dziekan Kachniewską na ten moment kilka tygodni (ale małe kilka, zważywszy, że sam blog ma ich raptem 4). Kilkakrotnie nawet zaklinałyśmy werbalnie rzeczywistość... I oto jest. Autor Trzeci - pod roboczym kryptonimem "Raf1303" kryje się mgr Rafał Osiński, doktorant z Kolegium Zarządzania i Finansów SGH.     Trzeci autor to trzecia perspektywa, choć jakby się dobrze przypatrzeć to druga, bo pozadziekanatowa. Pan Osiński będzie więc poniekąd obserwatorem z zewnątrz i chyba przede wszystkim reporterem, tzn. będzie opisywał sprawy uczelniane związane bezpośrednio bądź pośrednio z DSM. Na pierwszy ogień - jak zapowiedział do piątku - pójdzie kwestia zbliżającej się uroczystości graduacji. W dalszych planach są wpisy poświęcone absolwentom, a także naszym innym wolontariuszom-współpracownikom. Warto dodać, że sam mgr Osiński ma duszę wolontariusza - od lat zaangażowany jest w Szlachetną Paczkę. Jak powiedział, w inicjatywie DSM również odnalazł wątek społecznikowski ;)     W razie wątpliwości informuję, że konto mgr Osińskiego ma charakter autonomiczny - puszczamy go na tzw. żywioł (podobnie było z samym blogiem, więc nic tu nowego). Ja zapowiedziałam co najwyżej oznaczone wstawki oddziekańskie, ale nie większe niż to niekiedy robi Dziekan(ka) Kachniewska w moich wpisach (na wzajemność póki co się nie odważyłam). W końcu mgr Osiński to mój były student (i na dodatek pamiętam go, choć przez mgłę ładnych kilku lat)! 