Ja i gablota ;-)   bierzemy byka za rogi :-) Na FB i w rozmowach zarzucacie nam powierzchowne zmiany: "oj bo gablotki, gazetki ścienne i wielka przebudowa strony www. A w istocie nic się nie zmienia."  Otóż zmienia się bardzo wiele, ale najłatwiej dostrzec to, co rzuca się w oczy. Prym wiodą kolorowe gabloty - to prawda. Ale to tylko powierzchowna ocena naszych wysiłków. Trudno nam będzie zwizualizować noce spędzone nad tekstem aktów prawnych, które musimy możliwie szybko poddać recenzji, żeby przekonać do ich zmiany Prorektora ds Dydaktyki i Studentów. Równie trudno zwizualizować godziny spędzone nad Waszymi podaniami - szczególnie tymi, które z marszu powinny być załatwione odmownie, a którym jednak poświęcamy mnóstwo czasu, żeby znaleźć rozwiązanie możliwie łagodne dla studenta, ale zgodne z prawem. Tu najwięcej pomocy okazuje mi Dziekan Wierzbicki, który z wdziękiem motyla dokonuje interpretacji aktów prawnych. Dzięki temu od początku września kilkunastu studentów uniknęło skreślenia, albo uzyskało możliwość przedłużenia terminu tego czy owego, pomimo swoich ewidentnych zaniedbań.  Nawet nasi koledzy z DSL naśmiewają się, że u nas forma wyprzedza treść o kilka sezonów.   A jednak uważam, że nawet kolorowe gabloty i porządki na www mają wiele sensu. Przede wszystkim wzbudziły Wasze zainteresowanie. To już coś! Może od złośliwych komentarzy przejdziemy powolutku w stronę poważnej współpracy. Na początek trzy zadania:  kto - zamiast zrzędzić - zada sobie trud przeczytania od deski do deski regulaminu studiów i pomoże nam wyłapać największe pułapki i sprzeczności albo rozwiązania jawnie niekorzystne dla studenta? kto pomoże Pani Dziekan Górak-Sosnowskiej komponować listę FAQ na stronę www DSM? kto spróbuje spojrzeć na stronę www okiem pierwszoroczniaka (i to najlepiej z licencjatem z innej uczelni) i wskaże nam najbardziej oczywiste niedobory w zakresie informacji dostępnej na naszej stronie   W tej ostatniej sprawie otrzymujemy już pierwsze sygnały, że jest bardzo źle. Ciągle gasimy jakieś pożary - ale może dzięki temu kolejny rocznik studentów uniknie chaosu i niepewności?    To dopiero początek zadań, w których Wasza pomoc jest po prostu nieodzowna! 