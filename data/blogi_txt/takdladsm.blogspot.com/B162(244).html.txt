fot. The Situationist   "Ekonomiczna analiza prawa" należy do nowszych i mniej znanych kierunków proponowanych przez SGH na poziomie magisterskim. Na temat tego kierunku rozmawiałem z Panem prof. dr hab. Wiesławem Czyżowiczem – jego opiekunem. Jak podkreśla Pan Profesor Czyżowicz, kierunek powstał z potrzeby praktyki. Stosowanie narzędzi ekonomii klasycznej w problematyce regulacji prawnych, choć zapoczątkowane już w latach 30. ubiegłego wieku, dopiero teraz zyskuje na znaczeniu i popularności w Polsce i na świecie. Konieczne jest bowiem podejście multidyscyplinarne, aby w sposób możliwie pełny wyjaśniać otaczające nas zjawiska. Nowa dziedzina wiedzy wymusza pracę na amerykańskich i zachodnioeuropejskich podręcznikach, udostępnianych już także po polsku i coraz częstszych – choć nadal skromnych ilościowo –  polskich publikacjach.     Obecnie na wykłady z tego kierunku na SGH uczęszcza około 30 osób, a w ostatnich latach kończyło go po kilka osób na rok. SGH, jako jedyna uczelnia w Polsce, należy do konsorcjum uczelni europejskich realizujących EAP, można więc studiować przez semestr w innym kraju europejskim.     Kierunek bardziej wpisuje się w nurt humanistyczny. Cel, jaki jest stawiany w tym obszarze badawczym, to ocena procesu tworzenia regulacji prawnych a także ewaluacja społecznych i ekonomicznych skutków określonych regulacji za pomocą narzędzi ekonomii klasycznej.  Profesor Czyżowicz uważa, że perspektywy zatrudnienia po EAP są szerokie, Absolwenci mogą pracować zarówno w firmach konsultingowych w roli doradców jak i w Biurze Analiz Sejmowych czy też w Sejmowych Komisjach Eksperckich w roli ekspertów. Kolejne możliwości to praca dla kancelarii prawnych, urzędów wojewódzkich oraz marszałkowskich. W opinii Profesora należy spodziewać się wzrostu zapotrzebowania na specjalistów z tej dziedziny (co w dobie kryzysu na rynku pracy nie wydaje się bez znaczenia).     Warto zatem bliżej zapoznać się z ofertą kierunku "Ekonomiczna analiza prawa"", gdyż wiele osób może on zaciekawić! 