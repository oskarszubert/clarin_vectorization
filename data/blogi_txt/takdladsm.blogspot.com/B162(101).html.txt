fot. nocny.eu   Tak naprawdę rzecz dotyczy żmudnego, cosemestralnego zadania, które wypada dwa razy do roku. W roku akademickim 2013/2014 po raz pierwszy wypada jutro. Mowa oczywiście o oświadczeniach składanych przez każdego studenta w systemie POL-on.     System będzie otwarty w dniach 24 października – 4 listopada. Zdecydowaliśmy się otworzyć go jak najszybciej jest to możliwe, po to, aby mieli Państwo jak najwięcej czasu na wypełnienie oświadczeń i złożenie ich wirtualnie, jak również w wersji papierowej w Dziekanacie. Na te ostatnie czekamy od 24 października do 7 listopada.     O POL- onie pisałyśmy (głównie Dziekan(ka) Kachniewska) na tyle wiele razy, że doczekał się osobnej zakładki w menu na stronie głównej, gdzie omówiony jest w sposób treściwy i wyczerpujący w każdym możliwym zakresie (choć mimo to wpisy o POL-onie mają kilkaset, jak nie więcej pytań w komentarzach, i to nie tylko z SGH). Studenci sem. II-IV+ mają ten luksus, że procedurę i sposób wypełniania formularza już przetrenowali. Dla nowych studentów jest to odpowiedni moment, aby kliknąć na zakładkę „Oświadczenia do POL-on” w górnym menu.     Co się wydarzy, jeżeli oświadczenia się nie wypełni? Jak wiadomo, na podstawie danych z POL-onu uczelnie otrzymują dotacje na każdego studenta, który oświadczenie złożył. Jeżeli ktoś tego nie zrobił, jedzie na gapę. Nigdy nie wiadomo, kiedy pojawi się kanar. Na pocieszenie dodam, że różne jednostki Uczelni tkwią zakopane w POL-onie generując i wypełniając różnorakie dane i zestawienia zbiorowe na potrzeby tego systemu. Z tej perspektywy jedno oświadczenie wydaje się niewielkim kłopotem. 