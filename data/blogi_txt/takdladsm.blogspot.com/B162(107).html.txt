Żeby nie było, że jest tylko Sting   Drugi etap deklaracji trwa i przynosi kolejne sytuacje typu „emergency”. Ostatnia narodziła się we wtorek. Do Dziekanatu podanie złożyła studentka z prośbą o zapisanie na przedmiot „Strategie wejścia polskich firm na rynki wschodnie”. Jest to jej ostatni semestr, a bez przedmiotu nie zaliczy na MSZ specjalizacji „Przedsiębiorstwo na rynku międzynarodowym”. Pikanterii dodaje fakt, że według obecnego Informatora zajęcia prowadzi „…”, czyli nikt.     Pani Anna Jurek, która przyjęła podanie w Dziekanacie, trzymała rękę na pulsie. Od razu poprosiła studentkę o listę osób w podobnej sytuacji. Uzbierały się 32 osoby, czyli zbyt poważna grupa, żeby można było problem zamieść pod dywan. Rozpoczęliśmy poszukiwania. Tym razem były one dodatkowo utrudnione, gdyż nie było punktu odniesienia – nikt bowiem według Informatora zajęć nie prowadził.     Kilka dni poszukiwań – wertowanie ofert prac dyplomowych, rozpytywanie po koleżankach i kolegach, przyniosło efekt. Zajęcia zgodziła się poprowadzić prof. dr hab. Marzanna Katarzyna Witek-Hajduk z Zakładu Strategii Marketingowych w Instytucie Międzynarodowego Zarządzania i Marketingu (KGŚ). Nawet jeśli nie czytuje naszego bloga, to ponownie serdecznie jej za to dziękujemy :-)    Jeżeli chodzi o kwestie praktyczne: zajęcia zaplanowane zostały na środy 9.50-11.30 (limit 50 osób). Odbywać się będą w tygodniach: 2, 4, 6, 9, 11, 13, 15 (jest to przedmiot 15-godzinny).   Zapisy na ten przedmiot możliwe powinny być już teraz za pośrednictwem WD. Informatycy na wielką prośbę DSM nanieśli zmiany harmonogramu tak, żeby studenci mogli aktualizować swoje deklaracje natychmiast. Proszę upewnić się, że zajęcia są już widoczne w systemie.  Korzystając z okazji do „informatycznego grzebania” w systemie, wprowadzone zostały jednocześnie zajęcia z Prof. Nowakiem-Farem. Proszę się na nie zapisywać, nawet jeśli Państwo są już na liście papierowej – oszczędzi to pracy Paniom w DSM, a studentom da większą pewność, że nikt nie pominie ich w przepisywaniu listy. 