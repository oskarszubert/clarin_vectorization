Wypłynął wątek praw studenta do studiowania na drugim kierunku. Zgodnie z regulaminem (zerknijcie na § 17) "student studiów stacjonarnych, który wypełnia wszystkie obowiązki związane z tokiem studiów na pierwszym kierunku studiów, może studiować w SGH na dodatkowym, drugim kierunku studiów. Podjęcie studiów wymaga zgody dziekana, udzielanej na wniosek studenta, złożony nie wcześniej, niż po uzyskaniu zaliczenia pierwszego semestru studiów na pierwszym kierunku studiów. Udzielając zgody dziekan określa indywidualne warunki studiowania na drugim kierunku." O odpłatności nie ma tu ani słowa, czyli należałoby trzymać się wytycznych Ustawy (o tym za chwilę raz jeszcze).    Tym razem regulamin nie lekceważy studentów niestacjonarnych ("Przepis ust. 1 stosuje się również do studenta studiów niestacjonarnych, który ubiega się o podjęcie studiów na drugim kierunku w tej formie lub w formie studiów stacjonarnych prowadzonych na zasadach odpłatności."). Z polskiego na nasze oznacza to, że można, będąc studentem niestacjonarnym, studiować drugi kierunek (nawet stacjonarnie), ale na zasadach odpłatności.        Wróćmy do wątku odpłatności (mowa o studentach stacjonarnych) - regulamin w tej kwestii milczy, ale Ustawa daje każdej uczelni prawo do pobierania opłat m.in. za "świadczone usługi edukacyjne związane z kształceniem studentów na studiach stacjonarnych, jeżeli są to ich studia na drugim lub kolejnym kierunku studiów w formie stacjonarnej (art. 99 pkt. 1a). Natomiast dalej w tejże Ustawie (art. 170a) jest mowa, że "student lub absolwent pierwszego kierunku studiów stacjonarnych w uczelni publicznej ma prawo podjąć studia na drugim kierunku studiów stacjonarnych w uczelni publicznej bez wnoszenia opłat", ale "do kontynuowania studiów bez wnoszenia opłat w kolejnym roku studiów, o których mowa w ust. 3, ma prawo student, który w poprzednim roku studiów spełnił kryteria, o których mowa w art. 181 ust. 1, z uwzględnieniem art. 174 ust. 4." (te kryteria to wybitne wyniki w nauce)    I jeszcze jedna uwaga - jeśli podejmujecie decyzję o rozpoczęciu studiów na II kierunku - macie regulaminowy obowiązek deklarować przedmioty a następnie je zaliczać. W razie braku uzyskania zaliczenia - można starać się o wpis warunkowy (max. 2) albo powtarzać semestr (obydwie opcje oznaczają konieczność wnoszenia opłaty). Dlatego proszę rozsądnie oceniać swoje ambicje i możliwości, bo jeśli wydam zgodę na II kierunek, to oczywiste, że będę Was rozliczała z postępów w nauce, tak jak na I kierunku.      Wytłuściłam stwierdzenie, że podjęcie studiów na II kierunku wymaga zgody dziekana (czyli konieczność złożenia podanie) oraz ukończenia I semestru studiów na I kierunku. Niektórzy z Was prosili mnie o taką zgodę zaraz po rozpoczęciu studiów. Definitywnie NIE zgadzam się, ponieważ jest to wbrew regulaminowi. Ale - tu puszczam do Was oko - w jednym z poprzednich postów informowałam Was o możliwości realizowania większej liczby ECTS w I semestrze niż 30. Bądźcie rozsądni i wybierajcie takie przedmioty, które ew. przydadzą się na II kierunku...  Próbowałam też sama znaleźć informację odnośnie do pytania, które padło w komentarzu poniżej:  Wykładnia Ministerstwa jest dla mnie niejasna. Oto fragment FAQ (adres strony:  http://www.nauka.gov.pl/na-skroty/zapytaj-o-reforme- szkolnictwa-wyzszego/) "Jakie  kryteria muszę spełnić, aby móc kontynuować bez wnoszenia opłat studia  na drugim kierunku studiów stacjonarnych w uczelni publicznej, jeśli  zostałem na nie przyjęty po zakończeniu roku akademickiego 2011/2012?" Odp.: "Każdy  student ma prawo do podjęcia studiów bez wnoszenia opłat na drugim  kierunku studiów stacjonarnych w uczelni publicznej. Student ma jednak  prawo do kontynuowania bez wnoszenia opłat studiów na drugim kierunku  studiów stacjonarnych w uczelni publicznej, jeżeli w poprzednim roku  studiów spełnił kryteria do otrzymania stypendium rektora dla  najlepszych studentów. Jeżeli na pierwszym roku studiów na drugim  kierunku nie spełnił wspomnianych kryteriów obowiązany jest wnieść  opłatę również za pierwszy rok studiów. Stypendium rektora dla  najlepszych studentów może otrzymać student, który uzyskał za rok  studiów wysoką średnią ocen lub posiada osiągnięcia naukowe, artystyczne lub wysokie wyniki sportowe we współzawodnictwie międzynarodowym lub  krajowym. Szczegółowe kryteria przyznawania stypendium rektora dla  najlepszych studentów ustala rektor w porozumieniu z uczelnianym organem  samorządu studenckiego." Oznacza to, że nawet rozpoczynając studia nieodpłatnie, możecie utracić to prawo, o co nie jest trudno w sytuacji, gdy studiuje się 2 kierunki i trudniej zdobyć wysoką średnią. Niby mądry zapis (jak ktoś się nie uczy porządnie, to niech płaci), ale w praktyce wygenerujemy sobie zastępy studentów poszukujących na forum esgieh "łatwych do zaliczenia wykładów". 