Pojawiła się lista, co rano patrzy na nią tłum, zapisy trwają. Jest nerwowo – nie da się ukryć. Rodzice jeżdżą po niej paluchami, zapisując w androidach i iPhone’ach wybrane pozycje. W końcu to o przyszłość dzieci chodzi. Znowu edukacja. Ona stanowczo spędza nam sen z powiek.     Jak tu się nie denerwować…Na przykład Godzilla oznajmiła rano: „mama, zapomniałem, a dziś jest dyktando”. Godzilla nie lubi zasad, więc te ortograficzne też nagminnie łamie. Ja – panika – jak go nauczyć poprawnie pisać w ciągu dwóch godzin, bo tyle zostało do wyjścia do szkoły?  Jak temu potworowi wpoić, że ó na o i rz na r? Ale zawsze pszenica, mimo że p? I w dodatku hamak i filharmonia, bo tak i już. I jeszcze ogórek, ołówek, ale biurko. Na skrzyżowaniu. A dróżka w górę i w dół. Jak autostrada…i to wszystko bez spell checkingu? Każdy coach by mnie poparł – uświadomiłam Godzilli, że jako dzika skądinąd bestia ma intuicję, a ta odnajdzie się w meandrach ortografii (intuicja, nie Godzilla). Trzeba tylko słuchać głosu wewnętrznego, prowadzić dialog z własnym „ja” – motywując swój mózg do wykonania obrotu lub półobrotu nad piórnikiem i ołówkiem w tornistrze. A może pułobrut?  W każdym razie, śmieciaki kupiłam, jakby znowu lufa – to mam.    W tym kontekście wsparcie podstawy programowej zajęciami z listy wydaje się niezbędne.   - rekreacja poprzez sport – dla klas 6  - mądrej sowie po głowie – łamigłówki dla klas 0-1   - pieśni religijne dla klas 0  - pieśni religijne – klasy 1-2  - pieśni religijne o poranku – klasy 3  - łamigłówki i krzyżówki – z Biblią za pan brat. Klasy 1  - rekreacja poprzez sport – klasy 1-5  - występy chóralne – klasy 4  - plastyka dla smyka i nie tylko – klasy 6  - zajęcia wyrównawcze – klasy 0  - zajęcia wyrównawcze –  klasy 2  - pieśni religijne i wiersze natchnione – klasy 5  - technika robotyka – klasy pierwsze  - gry planszowe (tylko Chińczyk) – klasy czwarte  - zajęcia wyrównawcze – tylko dla zerówek  - z plecakiem przez świat – poznajemy roślinność na boisku szkolnym – klasy 6  - warsztaty śpiewu pieśni religijnych – tylko dla klas 1-6  - poprzez rekreację do sportu – klasy drugie, zmiana poranna  - zajęcia wyrównawcze – klasy czwarte  - spacja – kółko miłośników klawiatury – dla klas 6.  - kółko miłośników starożytnej Mezopotamii – tylko dla zerówki.    Też stanęłam przed listą, pojeździłam paluchem. W grafiku Godzilli wpisałam, co się dało. Niech się chłopak uczy. W końcu za darmo dają, grzech nie skorzystać.       PS. Autor nie ponosi odpowiedzialności za interpretację postu przez odbiorców. Wszystkie postaci i wydarzenia biorące udział we wpisie są nadinterpretacją autora. Taki humor. 