Późno jest. Opłaca się zaczynać nowego posta? Jak pisze Durska Matka późno, to i tak nikt nie czyta, bo późno, a rano – to już taki odgrzewany kotlet będzie. To ja wiem? Zaczynać?    Jakby się opłacało, to nadmienię tylko, iż przedszkolne kłopoty spowodowały drobne perturbacje w pracy matki, gdyż zamiast pracować pobiegła załatwiać kolejne przedszkole. Ale załatwiła i jest zadowolona z siebie i swojej szybkiej reakcji na potencjalną krzywdę Godzilli. Matka jak lwica. Czujna taka. Co mi dzieciak będzie oglądał telewizję za 400 zł miesięcznie, jak w domu za darmo leci bajka za bajką!    Z innych ważnych rzeczy w życiu Godzilli i ich rodziców nic się nie wydarzyło od ostatniego posta, więc można spać spokojnie. Na nic się też nie zanosi. Wszystko idzie zgodnie z planem i w wyznaczonych ramach. Żadnych odchyleń od normy. Zniszczenia nadal w postępie geometrycznym, tym, razem celem ataków jest odtwarzacz DVD. Godzilla wtyka po trzy płyty na raz w różnych kombinacjach.  - Popolo ze Strażakiem Samem oraz Kubusiem Puchatkiem, ale Czerwony Traktorek już się nie wepchał.  - Baranek Shaun z wściekłymi gaciami – tu akurat ci sami autorzy, więc razem się nie gryzie.  - Nurkuj Olly z Autami.    I jest Godzilla świadom swoich czynów. Mniemam po tym, iż – jak go ochrzaniłam za wpychanie hurtowe, oznajmił:  - Ja cem Popolo hopaj siupaj na trrraktozie.    Popolo to taki durnowaty pingwin, hopaj siupaj robi tygrys z Puchatka, a traktorek jest czerwony – wszyscy wiedzą, że na traktorek to wśród pól i łąk. Tylko Strażak Sam tam się zaplątał nieproszony, jednak.    PS. DVD jeszcze działa, ojcu Godzilli nie powiedziałam o wyczynach syna, dla dobra domowego spokoju. Doceńcie – ja z tym muszę żyć. 