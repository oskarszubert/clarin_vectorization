Cymbał ten, który chce zakazać handlu w niedzielę!  Ku przestrodze niech będzie, co poniżej napisane, pośle jeden z drugim.  I niech ci się po nocach to śni, żebyś nie ważył się niczego uchwalać.    Sobota późny wieczór:  - Mama, a kupiłaś mi te cymbałki, co je mam na poniedziałek zanieść?  - O żesz…  - Mamo! To było brzydkie słowo.  - No, a gdzie ja ci te cymbałki kupię, co?    Niedziela  Od rana trwa internetowy research w poszukiwaniu cymbałków. A trzeba było TVN włączyć tam ich było paru na pewno. I plan dnia – co do minuty. Przed jazdą konną zaliczamy pobliskie supermarkety. Jak cymbały będą, to po jeździe mamy wolne. Jak cymbałów brak, to byle jak czyścimy konia i byle szybciej pakujemy do boksu, bo szukamy dalej. Może w galeriach handlowych typu malle.    Ale matka jeszcze próbuje, jeszcze nagina syna:  - A pani od razu stawia lufy, jak się czegoś nie ma?  - Od razu, mama, od razu i to nie ołówkiem! A zwłaszcza wtedy, kiedy na zebraniu mówiła o cymbałkach, a ty zapomniałaś!  -  A nie chciałbyś jednej lufy?  - Zwariowałaś? A potem będziesz mi głowę suszyć??!!  - Nie, o tę jedną nie będę, obiecuję! No nie chce mi się jechać po te cymbały. Niedziela synu ma  być wolna od handlu… rozumiesz.  - No mamo, niedziela może sobie być, mnie to wszystko jedno, ale lufa będzie w poniedziałek. Więc wiesz – lepiej mieć cymbałki.  - No a może zadzwoń do kolegów, może mają dwa komplety…  - Mamo! Jedziemy! W Realu brak, w Lidlu brak, ale kupiłam koszulki dla młodszego Godzilli, takie tańsze, jemu i tak wszystko jedno, poplami tak samo jak te droższe. To po co przepłacać?  W Smyku brak, w Empiku brak. Niedobrze. Toys are us… drugi koniec miasta. Jesteśmy uratowani.  Cymbały są ksylofonem, ale to już nie ma znaczenia.    I teraz zważ pośle – przychodzi do ciebie dziecko w sobotę wieczorem. W niedzielę uchwaliłeś zakaz handlu – w poniedziałek dzieciak zbiera lufy. I może tak być co tydzień. Repeta murowana. A to wstyd, żeby poselski dzieciak klasę powtarzał! 