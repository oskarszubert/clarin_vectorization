Wieści z kraju matka szuka. Pilnie. Ma skomentować. I przegląda i docieka, ale nie widzi nic. Jakieś przepychanki, gierki i markotki. Nie mam nic do powiedzenia. Tak jakbym miała skomentować zabawy dzieci w piaskownicy. Godzilla jest w tym mistrzem – każda łopata jego. Konkurenci leżą i kwiczą, bo Godzilla jedną ręka bierze łopatki, druga zdziela opozycję przez łeb. Skuteczny, bezceremonialny, zimny i wyrachowany. Elementy przemocy oraz manipulacji zastosowane precyzyjnie – makiawelizm w czystej postaci, jakby się na Księciu wychowywał. A słowo wam daję, że nie. Ciekawski George na topie, tylko to czytamy. Po 50 razy w kółko.    Ponadto Godzilla osiągnął wysoki poziom niezależności, nie potrzebuje niczyjej pomocy. Działa sam – prawdziwy przywódca. Lider, którego nie dotknął kryzys. Samodzielność, autonomia, wewnątrzsterowność, wysoki poziom wewnętrznej równowagi i jakby nie patrzeć samozadowolenia. Godzilla nie potrzebuje poklasku. Godzilla klaszcze sobie sam. - Co tu masz? Zostaw, fuj!  - To glut. Mój glut i ja go jem. Dobry glut mój. Jestem głodny.    Tusku – ty się ucz od Godzilli. Trzeba zabrać łopatkę, zabierasz. Trzeba zwolnić ministra, zwalniasz. Nie ma co się ceregielić. Raz, dwa i do przodu.   To co tu komentować? Palikota i Kwaśniewskiego? Cimoszewicza z Millerem – duety wyjątkowo zgrane i nie, że zgrane, zgodne, tylko opatrzone. Jeszcze nie ma sezonu ogórkowego, a tu już wieje pustką. Martwota, próżnia i – co tu dużo mówić – wielkie nic. Z każdej strony. Może by tak pomijać wiadomości z kraju? Zupełnie zbędne.     Godzilla starsza też nie jest gorsza. Trzeba mu oddać sprawiedliwość, że i on działa z rozmysłem. Realizuje plan wyższy, cel nadrzędny. Z triumfem w głosie oznajmił po wyjściu ze szkoły:  - Zgłosiłem się do tańców!  Po czym dodał szybko:  - Ale zrezygnowałem.    Nie wyjaśniłam sprawy od razu. Godzilla powrócił do tematu.  - Wiesz te tańce, co ja się zgłosiłem, to ja się zgłosiłem tak odważnie, pani to docenia. Miały być szkockie te tańce czy jakieś francuskie, ale okazało się, że z obrotami. To co ja się będę jak głupek kręcił i piruety wywijał? Zrezygnowałem zawczasu. I tak się liczy to, że się zgłosiłem.    - Synu! A mama Miłosza pisze, że Miłosz mówi, że wy w spódnicach macie tańczyć? To ty tańczysz, czy nie?  - Nie, no ja to się nie będę wygłupiał. A te spódnice… no poczekaj, było coś takiego. A pożyczysz mi jakąś? A i jeszcze byś mi maskę potwora z Loch Ness zrobiła i potrzebuję stroju kaczuszki.   - Wiesz co… Ty idź dziś odrabiaj te lekcje z tatą.  - No co mnie wkręcasz! Trzeba mu torebkę papierową na głowę założyć, do potwora będzie podobny i żółte płetwy załatwić.   - To ja posprzątam po obiedzie…    -A i mamo… zrobiłem pani od angielskiego łaaa!  - A to dobrze? Wczoraj dostałam od niej list, że ma z tobą poważne trudności, że jesteś niegrzeczny… a ty łaaa zrobiłeś?  - A bo jak wszedłem, to nikogo nie było, pani była w łazience, to się zaczaiłem i jak wychodziła, to ją przestraszyłem. Schowała się z powrotem do łazienki. Potem nawet się trochę chichrała, więc odniosłem sukces.    Widzicie – tez pewny siebie, bezpośredni i taki zadowolony, że nie ma jak go skrytykować. Tusku, zrób ty łaaa też! 