Na tak zwanej kanwie tego, co Smaczna Riposta napisała – i że ja korzystam z zaproszenia. Korzystam, ale trochę inaczej niż planowałam.    Planowałam bowiem napisać, że w naszej kulturze nie uczy się rozmawiania, a to się z domu wynosi. U nas jest kultura posłuchu autorytetom, jakimkolwiek, więc z założenia dyskusja wykluczona. Na autorytet to można co najwyżej wrzeszczeć… ze złości.   I to procentuje takim ogólnospołecznym brakiem zdolności do prowadzenia dialogu, rozmowy, wymiany myśli. To riposta dla Pani Riposty.  A ja Godzille próbuję od zarania (ich zarania) uczyć, że warto rozmawiać. I powiem Wam szczerze, byłam za to wzywana na dywanik do przedszkola. Do starszej Godzilli, do przedszkola pierwszego, do jakiego trafił. Iż za dużo z dzieckiem rozmawiam, iż zupełnie niepotrzebnie pytam je o zdanie, bo dziecku zdanie WYSTARCZY narzucić. Godzilla trafił do innego przedszkola.   Ta nieumiejętność tkwi we wszystkim, to tylko przykład. Pisze mi się jednak ciężko, gdyż młodsza Godzilla nie rozmawiając ze mną, nie wspominając nawet o swoich zamiarach, zmasakrowała mi okulary. Dlatego dziś będzie inaczej – to znaczy inaczej niż planowałam, ale na ślepaka i tak mi nieźle idzie…    Otóż Godzilla targnęła się na te moje okulary gwałtownie, znienacka. Znienackiem mi je z nosa jednym ruchem i uciekła w kąt. Zanim dopadłam… było już po sprawie, biedne dogorywały w łapach potwora. W nienaturalnej pozie, wygięte w paroksyzmie bólu. Moje, ukochane… A ja bez nich nie mogę wykonywać wielu podstawowych czynności.  - nie mogę pisać.  - nie mogę jeździć   - nie mogę czytać.     Resztę bez jakoś ogarnę. Ale to jeżdżenie i to pisanie…W związku z tym matka ściśnięta nagłą złością rzuciła się na Godzillę…  A ten ze stoickim spokojem, opanowany jak saper na polu minowym:  - Pokój mama, pokój, kupimy nowe…    Rzeczowo, bez emocji, spokojnie. Parę stów w plecy i nieodżałowane, ukochane oprawki.    Pani Optyk nie mogła się nadziwić, że to oto słodkie maleństwo i że tylko jednym ruchem. Cóż za zegarmistrzowska precyzja.    Akcja ratunkowa trwa – Ojciec pojechał odebrać nowe… 