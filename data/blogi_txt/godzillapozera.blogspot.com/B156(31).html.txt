Wreszcie, kapuchy jak lodu. Upragnionej, w dodatku zielonej. Nie ma to jak mocna waluta, zwłaszcza w porze obiadowej.  Gar kapuchy to zdrowie. Z koperkiem i na boczku. Pokrzepiona rodzina jak należy. Matka szczęśliwa wprawdzie nie leży... ale… Sielskość bije z gara, więc ton matki zrobił się też taki jakiś. No dobra koniec, Durska, to Durska, rustykalnie jednak niestrawna, nawet jak wie, jak pokrzepić rodzinę.    Godzilla złożona różyczką padła. Jak dla mnie to ta różyczka ma dobre strony – trzeba się cieszyć z takich drobiazgów, przecież. Matka spotkała się dziś z pediatrą celem potwierdzenia diagnozy. Wysypka bowiem trafia na FP od razu jak się pojawiła i wiele osób się wypowiedziało o jej pochodzeniu. Matka ma grono fanów, na których może liczyć. Najczęściej sugerowano szkarlatynę. Kwestia ta została też szczegółowo omówiona przez matkę na czacie. Padła jednak i propozycja różyczki. Matka chciała jednak diagnozę potwierdzić. Chciała taniej, jakby za państwowe składki, ale odesłali ją z kwitkiem. Mimo, że na wejściu zaprezentowałam wszystkie propozycje, jakie padały podczas internetowej wymiany zdań. Na wszelki wypadek trzymałam w łapie włączonego Androida, żeby – jakby co – dorzucić możliwości. Na nic to się zdało. Recepcjonistka była zimna jak głaz – albo trzy godziny w izolatce i może ktoś nas przyjmie, albo nic. Wybrałam opcję drugą. Mam bowiem w zapasie niezawodnego pediatrę. Wprawdzie za stówę, ale z opcja do domu. Pediatra rośnie wraz z Godzillami – to znaczy towarzyszy nam od zarania. Brał bowiem czynny udział w wyciąganiu stworzeń z matczynych czeluści. A potem doradzał, jak szyć – proponował koronki łowickie na matki brzuchu. Taki zacny pediatra.  Jak odwiedza Godzille, to zawsze sugeruje im lewatywę. Godzilla starszy raz się nawet zgodził, a dopiero potem zapytał, co to jest. Więcej nie dał się nabrać. Oczywiście do wzmiankowanej nie doszło.  Matką też się pediatra zajmuje czasami – raz Godzilla starszy jak był zupełnie młodszy spadł z kanapy, to pediatra oznajmił, że przyjedzie, ale nie do dziecka, tylko do matki. I właściwie to powinien przyjechać do mnie z psychiatrą. Wie jak pocieszyć. Szczery do bólu i sypie kawałami. A i jeszcze podpuszcza męża, że się ze mną umawia. A jak dzwoni matka jakaś według niego nieogarnięta, to taka ma przekichane.  - Dziecko się uderzyło..  - W co?  - w kaloryfer! - To Se pani hydraulika wezwie…    Kto go zna?    Poza tym jest świetnym diagnostą. I potwierdził różyczkę. Następnym razem poprzestanę jednak na Fejsie, będę stówę do przodu, bo nie ma to jak zacne moje grono. Doceniam!    Wszystkich, którzy mieli z Durskimi kontakt w ostatnim czasie uprasza się o natychmiastowe zgłoszenie do stacji sanitarno-epidemiologicznej w celu wykluczenia zarażeniem różyczką. Ponieważ wszyscy kontaktowali się z nami z własnej i nieprzymuszonej woli, to my żadnych roszczeń nie przyjmujemy. Co najwyżej matka Durska uraczy kapuchą z gara. 