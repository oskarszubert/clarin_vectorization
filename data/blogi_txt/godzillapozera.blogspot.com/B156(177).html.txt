Nie chce mi się tytułu wymyślać. To będzie tak od razu. Bez wstępów i zbędnych ceregieli.    Po pierwsze, matka doznała dziś zawodu, gdyż oczekiwany i zasłużony ciężką pracą przelew nie pojawił się na jej koncie. Długo już matka czeka i już by mogła się doczekać. Bo z pustego to i matka nie naleje. Godzille będą głodne chodziły, niewyedukowane, zaniedbane i obdarte. No może nie aż tak bardzo, ale na pewno trochę. W każdym razie po lodziku nie będzie i słodkie bułeczki obetnę starszemu. A nie zasłużył, bo taki dzielny jest przecież. Biedaczyna. Taki JEDEN dyrektor finansowy od tych przelewów to jednak nie myśli o konsekwencjach swojego ewidentnego zaniedbania – nie myśli. A jakby tak jego dzieciom odmówić jagodzianki, bo mu nie zapłacili? Hę? No? Ja się pytam? Nie godzi się tak, oj nie. Poza tym praca w domu ma same zalety. Matka jest z Godzillami, realizuje się w różnych godzinach, najczęściej po nocach, ale co tam. W nocy też jest dzień. Ma czas obiad zrobić, posprzątać. No tak jej się wydaje przynajmniej. Na zebranie poleci, po cymbałki, na przedstawienie. Matka na etacie jednak nie ma tej swobody. Ale ma pensję.   Cholera jasna.    Dobra, idę po lody. Została reszteczka. Ostatnie wyskrobki. Schowam się z nimi w kąciku i zjem na pocieszenie.     Jutro wszyscy zaklinamy tego dyrektora finansowego, żeby podpisał matce przelew. Wszyscy jak jeden mąż. Można nawet połachotać faceta metodą woo-doo. Wszyscy za matką! Matka za wszystkich też. Jakby co – tylko dajcie znać, za czyjego dyrektora kląć.     A teraz popatrzyłam, że napisałam po pierwsze. Zapomniałam, co miało być pod drugie. No trudno. Jak sobie przypomnę, to dorzucę. 