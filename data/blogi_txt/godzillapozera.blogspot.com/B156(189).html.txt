Taki nic wpis. Nic, bo go nie ma. Nie, że zniknął. Nie ma w nim specjalnej treści. Jakaż treść by mogłaby być? Dziś wiało. Potem padało i znowu wiało. Nie chciało mi się pakować Godzilli i wychodzić. Godzilla oglądał Nemo i gonił rybki po całym domu. Różne rybki, gatunki znane tylko jemu. Ja zaś goniłam czas, by coś napisać. Coś, co piszę i ciągle nie mogę, więc to też podpada pod kategorię nic, jeszcze nic.     I z tego nic wyłonił się telefon.  - Skomentowałaby pani Palikota dla nas?  - Oj nie bardzo…  - Bardzo prosimy, przyślemy taksówkę, zajmiemy się dzieckiem.  - Ale ja się nie znam na Palikocie…  - No chodzi o to, że on wku… Tuska.  - No wku… i co tu komentować?  - Tyle nam wystarczy. Bardzo prosimy, to jak? O 16.00 będzie czekała taksówka.    - Godzilla chodź tu, ubieramy się. Koniec dnia NIC. Musimy jechać. Mamusia nieco panikuje, bo nic nie wie, co można powiedzieć o oszołomach i jeszcze tak, żeby było ładnie i z przecinkami? No co można? No nic.      - Tak panie redaktorze, Palikot uprawia coś w rodzaju cyrkoliberalizmu i trudno powiedzieć, co na tym zyska. Jeśli zyska, to zaraz straci. A PO powinno się rozpaść, chyba że Tusk załatwi Gowina, jak Schetynę. Albo podobnie. Zależy, co mu i jak leży.    Godzilla tymczasem uciął sobie drzemkę na kanapie w charakteryzatorni. Na stojąco. A jak się przebudził natychmiast wybrał sobie najładniejszą panią i wspiął się na jej kolana, następnie przywarł do niej całym ciałem i nie chciał puścić. Matkę zabrano od niego siłą i podłączono do dźwięku, więc nie bardzo mogła sobie pozwolić na upominanie syna. Machnęła ręką i poszła powiedzieć, co wyżej zacytowała.                Po czym powróciliśmy do domu. Matka spojrzała w lustro. I siadła z wrażenia. Miała oczy. Duże, kocie, niezielone, ale to rybka już. W każdym razie teraz dłuto i odskrobywać tapetę.    Choć moment malowania był naprawdę miły. W tych telewizjach panie charakteryzatorki są najnormalniejsze i najsympatyczniejsze i zawsze z człowiekiem pogadają.  - Ale pani ma brwi!  - Wiem, straszne, po dziadku. Do dziadka pasowały, a do mnie to tak nie bardzo.    - No nie, świetne są..  - No nie wiem, nie doceniam ich.  - A jak malujemy?  - Nie mam pojęcia, nie znam się. Może 10 lat młodziej i żebym była wyspana…      Nie. No nie mogę pisać tego posta, bo Godzilla pryka balonami!        A z Hali Odlotów wycięli to, jak narodowiec na mnie krzyczy i ja się pultam i on się pulta i obdarzamy się nienawisto-ironicznymi spojrzeniami. To nie fair. Bo to było fajne i klu.     Ale że Dawid (nie Goliat) jest Prawicowym Hipsterem, to fiu fiu. Nie wiedziałam. Kłóci mi się to wewnetrznie, niczym myśl narodowa, naznaczone jest paradoksem i jeszcze absurdem. Uff. Pojechałam na koniec.  Dobranoc! 