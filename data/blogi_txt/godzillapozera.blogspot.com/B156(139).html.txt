To jednak nie rzutuje na jakość opieki nad Godzillami. Dobra, ok., rzutuje, ale to niegroźne. Matka jest uzależniona od sieci i jak jej odcinają dostęp, czuje się zupełnie zniewolona. Nie w sieci zniewolona, tylko bez sieci.  Na przykład dzisiaj.   Już jest w ogródku, już z kawą siada, paluszki rozciera. Godzilla z butlą, nic nie mąci spokoju… Nie ma. Dwie lampki na modemie. Matka czeka, a może ruszy. Nic. Dzwoni. Treści niecenzuralnych nie zacytuje, zresztą rozmowa jak zawsze, a jedną tu już prezentowałam. Ale ma być później, niedługo. Czeka, kawę pije do dokumentu Worda, bo przecież do czegoś trzeba wypić!   Jest, 5 lampek. Matka rusza z kopyta. Niestety, Godzilla też rusza z kopyta, bo się butla skończyła i bajka znudziła. Cholera. Matka na szybko organizuje Godzilli zabawę, i siada.   2 lampki.   No żesz…Godzilla się bawi, 5 lampek. Godzilla się nudzi, 2 lampki… nerwica.   Godzilla głodny, jak matka mu obiad robi – 5 lampek, jak kończy, 2 lampki.   Kolejny raz dzwoni. Drze się na providera, w niebogłosy i że do sądu poda za straty. 2 lampki. Godzilla znudzony, klockami rzuca i żąda od matki, by była krokronem. Matka wciela się w krokrona i jeszcze w dużego ziemniaka, niby czemu nie? Zamieniają się rolami. Ziemniak dobry, jak wszystko inne. Ziemniak goni krokrona. Krokron gryzie ziemniaka. 5 lampek. Matka biegiem do sieci, 2 lampki. Godzilla- krokron na matkę-ziemniaka… i po kartoflu.    Teraz ruszyło, teraz… ale matka już nie popracowała. Jedynie za pomocą i dzięki mężowi dokonała liftingu na blogu – mąż dodał wtyczki społecznościowe. Teraz to jest łączność ze światem, pod warunkiem, że jest 5 lampek. Jak konkursy, to się przecież trzeba jakoś ludziom pokazać?    Praca z dzieckiem w domu – napiszę poradnik. 1500 porad i pomysłów dla matek pracujących w domu. Na stronie 739 znajdziecie poradę:    W przypadku niedziałającego Internetu, zaklnij na czym świat stoi. Nic nie zrobisz. Oddaj się kreatywnej zabawie z dzieckiem. Pójdź za jego potrzebami, doceni to na pewno, jak Internet włączą i da ci 5 minut spokoju. Może mniej, ale zawsze…    PS. Krokron to oczywiście…? Sami zgadnijcie. Już tu było. Można wykorzystać nowy przycisk, który pracowicie dodałam i jest na samiuśkim dole, bo jakoś nie chciał wskoczyć wyżej. Co Godzille pożarły – no wykorzystajcie to, no proszę. Tak się namęczyłam, że by to zainstalować… 