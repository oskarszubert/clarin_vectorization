Drogę zła – nie, żeby specjalnie z niej schodziły… Diabły wcielone, szatany jedne.    - Co to jest?  - Kredki, które mi kupiłaś, maaamo??  - Ale ja ci ich nie kupiłam.  - To tata je kupił?  - Kupiłeś mu te kredki?  - Nie, ty kupiłaś przecież!  - No ja nie kupiłam…  Chórem starców:   - Synu! Ukradłeś kredki!!! - Ale ja wam je dałem, żebyście mi kupili!   - No ale my nie kupiliśmy!  - To wy je ukradliście!  - My???    Tak to Godzilla starszy zweryfikował system sklepowych zabezpieczeń. Ze skutkiem negatywnym. W zasadzie te kredki to się mu należą. Tylko że my się nie pochwalimy już w tym sklepie, że nieszczelne bramki mają. Oczywiście rozważaliśmy powrót na miejsce zbrodni. Uznaliśmy jednak, że noc w izbie dziecka byłaby dla Godzilli zbyt dużym obciążeniem. Wpadliby jeszcze w towarzystwo i by się zaczęły rozboje i odsiadki, nie ma co. Kredki przy wejściu mogły przecież zapiszczeć, prawda? Poza tym jechać taki kawał… A Godzilla ma taką satysfakcję, że się udało przypadkiem, szuka pasera teraz. Na wszelki wypadek zabroniliśmy w szkole mówić, że kredki pochodzą z rozboju.    Godzilla młodsza zaś opanowuje sztukę walk wręcz, terroryzuje otoczenie i wali matkę z bańki, co powoduje sine wybroczyny na jej gładkiej jeszcze cerze. Na szczęście podkład mam. 