W ciągu godziny ponad 10 lajków. O, dawno matka nie robiła takiej zupy. Warto było. Od razu matce samoocena poszybowała. Za nic miała uwagę ojca, że w tej zupie mięcha brakuje, że boczku by dodał. Za nic miała cedzenie przez zęby starszej Godzilli. Tak, żeby warzywka zostały. No, Godzilla młodszy się przekonał i wchłonął dwa talerze substancji. A matka narobiła tego dwa gary, tyle ogórków miała akurat do zużycia. Zawekowała matka, będzie w sam raz na jaką majówkę. Akurat będzie. Jak znalazł, gdyż matka, ojciec i Godzille udadzą się do głuszy. I nie wiadomo, co ich tam może spotkać. A tak ze słojem ogórkowej, to nic im nie straszne.     Jak matka była mała, to ogórkową Matka matki karmiła za karę. Zupa koszmar. Nie, żeby z ręki Matki matki wychodziło coś niesmacznego, co to, to nie. W życiu. Po prostu ogórkowa i ja byłyśmy niekompatybilne. Aż do dziś, kiedy to sama pierwszy raz w życiu stworzyłam tę ciecz z zawiesiną z kiszeniaków. Duma mnie rozpiera. Nawet na fali zaczęłam gwiazdorzyć. Dzwonili z Polsatu, a ja powiedziałam, że nie przyjadę. W głowie mi się poprzewracało, odmówić? A jak nie zadzwonią więcej? W każdym razie, tak naprawdę odmówiłam, bo wykazałam się rozsądkiem. Jutro mam wizytę u dentysty i choć propozycja zbiegała się w czasie z moim posiedzeniem na fotelu i była bardzo kusząca, odmówiłam. Rozsądek i dobro mojego górnego trzonowca zwyciężyły. 5 minut na antenie, nawet w słusznej sprawie, nie jest warte mojego zęba. Jednak. Poza tym Godzilla młodszy do końca tygodnia jeszcze musi wąchać chmurki i brać mlama do buzi (jak ktoś to rozszyfruje, to jak bum cyk cyk, matka Durska jaką nagrodę wymyśli, wdzięczną oczywiście).     A teraz dywagacja – konstatacja, wynikająca z obserwacji. Matka bowiem, mimo obciążenia Godzillami, łazi to tu to tam i patrzy. I wpadła ostatnio na nowy produkt Agory, skierowany wyraźnie do kobiet w wieku matki, czyli w kwiecie. I smutek ogarnął matkę. Droga Agoro, kobiety są inteligentne, myślące, różnorodne i wspaniałe, matki, dziewczyny, singielki, pracujące i nie, w domach i w firmach. Dlaczego robić z nas idiotki? Dlaczego kreujecie siebie na dosyć płytkie i pozbawione intelektu istoty? Ubolewałam na brak dżentelmenów, że to taka choroba cywilizacji. Poubolewam więc na brak kobiet z klasą. Kobiety z klasą nie muszą wszem i wobec obnosić się z pantalonami, wystarczy im świadomość, że dobrze modelują sylwetkę. O pewnych sprawach kobiety z klasą – i celowo nie używam słowa damy – nie muszą mówić. To nie jest istotne. Mężczyźni mogą się tylko domyślać… sekretów kobiecości, ale nic im do tego. No tak... i wyszło na to, że sekret tkwi w pantalonach. Czasami tak, ale wywalenie kawy na ławę z głupkowatym uśmieszkiem, nie pozostawia miejsca na prawdziwy sekret. Czar pryska. I nie pojawia się nawet rumieniec zakłopotania, zostaje tylko ciężka atmosfera i wstyd. Gdzie tu miejsce na myślącą kobietę, równoprawną mężczyźnie? Jak ona rozprawia z zacięciem o majtach, jak te majty dla niej to sedno sprawy? A ja się pytam, gdzie głowa? Też w majtach?… no szkoda, szkoda.  Poprzestawiały się granice, że niby nas to nie razi, że niby wszystko dozwolone i taka fajna konwencja. Że to niby śmieszne. Oj niby, tylko niby. A pod pozorami… pantalony. I pusto. I marnie.    Na szczęście matka Durska może swoje rozterki utopić w ogórkowej. Dobrze, że jej mam tak dużo. Ogórkowa może nawet wejdzie mi do kanonu. Godzillom na pohybel. I dużym gaciom też.     Zaprezentowana opinia nie była złośliwa, kąśliwa, zazdrosna czy coś. To moje prywatne zdanie, którym się dzielę – nie po to, by wywołać burzę, ot tak, by zainspirować do myślenia. Cieszę się, że pojawiają się takie miejsca, byleby jednak czyniły nam, kobietom dobrze…a nie znowu sieczkę w głowach i pitu, pitu. A mnie tak brakuje jakości… Zastrzeżenia są konieczne, bo jakby gromy szły na mój łeb, to i wiadro ogórkowej nie pomoże. Ja wrażliwa jestem.      PS. Matka odnosi się do tekstu o wzmiankowanych majtach na Foch.pl! 