Godzille są kreatywne. Mają to po rodzicach, bez wątpienia. I po dziadkach – geny to jednak czasem przekleństwo.  Dziadek na przykład wiązał elementy silnika w samochodzie na druty, babcia potrafi zrobić coś z niczego, matka nic z wszystkiego – twórczo podchodzi do wychowania, a ojciec kreuje bałagan. I to się na Godzillach odbija.   Nieustannie trzeba się mieć na baczności, gdyż co chwilę Godzille realizują jakiś pomysł przy użyciu różnych przedmiotów.     Zastosowanie smyczy do kluczy:  5 rano, niedziela, hałas budzi matkę.  - Co robicie? – pyta półprzytomnie, nie wstając.  - A nic. Lonżuję braciszka…  - !!?? – wyłażę z łóżka i widzę: jednego, mniejszego, na tramwaju (taki jeździk), drugi trzyma go na smyczy, uwiązanej do szyi mniejszego i zatacza nim koła. Duży małym.    Zastosowanie papieru do drukarki:  Cisza – zbyt długo, co oznacza, że broją. Ja w kuchni, gotuję, więc nie mogę nadzorować. Miały bajkę oglądać.   - Co robicie?  - A nic. W zimę się bawimy.  - ??!! Idę, łapy ociekają pomidorami, a tu cały pokój tonie w drobniutko podartych kawałeczkach papieru. Ryzę obrobili. Zastosowanie gąbki do mycia:  Godzilla starsza, bierze kąpiel. Długo pływa. Wchodzę na inspekcję. Wanna pełna malutkich kawałków gąbki, ludzików lego, statków i innego sprzętu wodnego. Woda nie spływa, mimo że spływ otwarty.   - Co to?!! Dlaczego podarłeś gąbkę, woda nie spływa, wanna się zatka!  - No przecież z czegoś musiałem zrobić meduzy!    Aktualnie poszukujemy:  - jednego buta ojca  - paska do spodni  - pasty do butów czarnej - uszczelniacza do uszczelek samochodowych   - tylnej ścianki szuflady z komody.    Nie chcę nawet myśleć, co z tego powstanie. 