- Słowne Słowianki, słucham?  - Dzień dobry, ja dzwonię w sprawie oferty.  - Czego pan sobie życzy?  - Poproszę 500 znaków tekstu.  - A z której opcji chce pan skorzystać: tekst absurdalny, banalny bełkot, wzniosłe farmazony czy branżowe żargony?  - A dałoby się trochę tego, trochę tego?  - Oczywiście. A jaka branża i cel?  - Strategiczna, proszę pani i na stronę.   - Pan poczeka – tekst będzie gotowy za 10 minut.  - Doskonale.  …  - Proszę bardzo: Korzystanie z naszych usług przeniesie państwa w nowy wymiar, w którym zobaczycie dalej niż patrzycie, zobaczycie całkiem nowy świat. Nasze strategiczne usługi dadzą wam to, czego do tej pory nikt wam nie dał. Innowacyjność rozwiązań, błyskotliwość i odwaga poszczególnych funkcjonalności oraz doskonale wyposażenie naszych produktów spełni wasze najśmielsze oczekiwania. Zawsze wychodzimy naprzeciw waszym potrzebom, spełniamy je szybciej niż wy jesteście w stanie pomyśleć, że to, co my spełniamy, jest tym, czego potrzebujecie. My w zamian potrzebujemy tylko waszych pieniędzy. Poza tym luz.  - O świetnie! Ile płacę?  - Ma pan 96 znaków gratis, płaci pan za zamówione 500 – dokładnie 500 zł.  - Przelewem?  - Jak najbardziej.      Sen copywritera. I życie byłoby proste… 