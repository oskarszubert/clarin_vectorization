- Co było przełomem w twoim związku?  - Wiesz, nie chcę mówić o takich sprawach publicznie, z reguły unikam rozgłosu, ale wywiad dla was traktuję rzeczywiście szczególnie. Zresztą, naprawdę nastąpił przełom – może moje doświadczenie pozwoli innym patrzeć inaczej na swoje relacje. My żyjemy razem już wiele lat, pojawiły się dzieci. Z pewnością nasz związek przeszedł już wiele faz, takich charakterystycznych. Były wzory i upadki, ale czujemy się zespoleni, nawet mimo chrapania i ciamkania. Tkwimy w symbiozie. Ja to niedawno tak dosłownie poczułam.  - Opowiedz nam o tym.  - To był taki moment – takie doświadczenie transcendentne wręcz. Wiesz, kiedy zdarza się coś niby banalnego, a ty czujesz, że to jest jakiś symbol, dotykasz absolutu. Bo absolut to nie tylko sprawy wielkie, to też związek zwykłych ludzi.   - Tak, to takie chwile, które każą nam się zastanowić nad życiem.  - Właśnie – i nam się to zdarzyło. Założyłam jego skarpetki. To przeniosło mnie zupełnie na inny poziom, uświadomiło mi głębię naszego związku, siłę uczuć. Niesamowite.  - Ale co dokładnie czułaś? Jak to było?  - Wiesz, jak zwykle rano poszłam się ubierać, a ostatnio nie miałam czasu na składanie prania, przez te święta i pracę. I okazało się, że zabrakło mi moich skarpetek. Pomyślałam, że nie pozostaje mi nic innego, jak założyć jego. I to zrobiłam. Długo wybierałam właściwe, nie chciałam takich w kratę Burlingtona, chciałem proste. Nie chciałam robić sensacji, gdyby ktoś się zorientował, że mam męskie… i wtedy to poczułam, tę transcendencję.   - Niesamowite!  - Prawda? Spróbuj, choć oczywiście nie byłabym sobą, gdybym nie zauważyła, że w męskich skarpetach jest inaczej. One są z dodatkiem jakiś tworzyw, przystosowane do twardych stóp. Jednak damskie są bardziej komfortowe. No, ale warto było, naprawdę warto było – gdyby nie ten zbieg okoliczności, nie przeżyłabym tego. Teraz patrzę na wszystko inaczej. Czuję, że jestem bogatsza.  - A co znalazłaś pod choinką.  - Niestety, nie było tam skarpetek.  - Nie domyślił się?  - Nie… nigdy nie kupowaliśmy sobie skarpet. To wydarzenie uświadomiło mi też, że to był błąd, że nasz związek wiele tracił. Ale w przyszłym roku jakoś to nadrobimy.    - Dziękujemy za rozmowę.    I Ty możesz poczuć się jak gwiazda i opowiedzieć w rozmowie o swoich najskrytszych przeżyciach! Niczym się nie krępuj – Durska może przeprowadzić z Tobą gwiazdorski wywiad. Naczytała się prasy kobiecej w święta. Wie, jak to się robi. Rozgryzła.     #dorenifera – niestety, naprawdę nie dostałam skarpetek, pomóż spełnić moje marzenie (no chociaż to, bo składałam kilka innych!) i nie każ mi czekać do przyszłej Gwiazdki… 