- Ja chcę być z powrotem w mamy brzuszku – oznajmił Godzilla młodszy tuż po przebudzeniu. Łypnęliśmy na siebie z ojcem porozumiewawczo. Tematu wszak lepiej było nie kontynuować z uwagi na absurdalność żądania, a tu jeszcze czas naglił, grubo po 7. się zrobiło, kaszę trzeba było wtłoczyć, ubrać, zęby przeczyścić. Godzilla jednak nie ustąpił:  - Ja chcę teraz być w mamy brzuszku!  - Teraz idziemy do przedszkola, Starszy do szkoły i my do pracy.  - Nie – ja chcę do mamy brzuszka, nie idę do przedszkola i nie będę jeść kaszy.   - Ale już nie możesz być w mamy brzuszku, to tylko raz się jest i na tym koniec. Raz na całe życie.  - A tata ty byłeś w brzuszku?  - Byłem, w babci. Każdy był u swojej mamy.  - A dziadek od babci H. był w brzuszku?  - Był.  - A zmieścił się? A w czyim był?  - Zmieścił się, bo był mniejszy, w brzuszku swojej mamy, prababci Marysi, której już nie ma.  - A gdzie jest?  - No powiedzmy, że jest już aniołkiem w niebie.  - W niebie?   - Tak – Durski próbował uciąć dyskusję półsłówkami, wtykając Godzilli kaszę w paszczę, a w swoją wpychał resztki kanapki. Naiwny, jak temat zboczył na inny wymiar, to już nie tak łatwo uciąć.  - A jak ona tam doleciała? – Godzilla wypluł kaszę, by zadać pytanie. Nie mówi się przecież z pełną gębą.  - Stary, widzisz, nie trzeba było w to metafizyki mieszać, teraz trzeba sprzątnąć – nie omieszkałam wtrącić jednak, zjadliwie.  - Cholera jasna, synu... no doleciała jakoś – Durski prawie udławił się śniadaniem.  - Ale jak?   - No nie wiem, ale jedz kaszę wreszcie i ubieramy się do przedszkola! – nastąpiła spodziewana irytacja Ojca.  - Nie, ja chcę do brzuszka mamy… Mama ma taki kluczyk, otworzy brzuszek i ja tam będę i już.  - Dobra, idziesz głodny do przedszkola.  - No dobra zjem kaszę, ale nie idę do przedszkola. Mam dzień wolny. Taki różowy w kalendarzu.  - Różowy jutro. Dziś będziesz miał krwawy piątek jak natychmiast się nie pospieszysz. Błagam - dodałam dla złagodzenia groźby, ta już była karalna.  - Matka, ruchy rewolucyjne damy po południu... teraz patrz na zegarek! - Durski zaordynował koniec dyskusji wciskając skarpetki i memłając szczotę od zębów w gębie. 