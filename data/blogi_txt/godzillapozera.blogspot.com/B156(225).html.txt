Pisane, jak matce znowu nie działał Internet.    Jak zadziała, się wrzuci.  Przymusowa przerwa w pracy. W pracy, która może nie jest pracą, pracą, ale coś trzeba robić. To znaczy to jest praca, ale duża jej część jest za darmo, mniejsza za bardzo małe pieniądze, a jeszcze mniejsza za jakieś ludzkie bardziej, ale ta akurat się niedługo skończy. Nie, matka nie narzeka. Nie ma na co narzekać. Jest, jak jest, trzeba coś z tym robić. Z Godzillą na karku może nie ma co liczyć na więcej, ale… spróbować warto. Matka więc zaczyna pisać, pisać więcej, bardziej i w celu wydania. Ten cel oczywiście to mrzonka jeszcze, ale jak nie spróbuję, to nie będę wiedziała i będę sobie w brodę pluła do końca swych nędznych dni, że nie wykorzystałam szansy, której może nie mam. A może mam. Chciałam napisać najdłuższe zdanie świata, ale mrugnęło, że hula, to wracam do sieci. A jakby to jaki Wydawca przeczytał, to zapraszam na priva. Akceptuję wszystkie warunki.       Część pisana na cito    Internet już hula. Hula w godzinach wieczornych i nocnych, pewnie cierpi na bezsenność. Ja wręcz przeciwnie.    Okulary Godzilli wykończą nas finansowo. Do końca miesiąca cebula i ziemniaki. Wybrał oczywiście najdroższe oprawki, jakie mu pani zaproponowała. No dobrze, te tańsze, które mu wybraliśmy, były za małe, ale jakby się uparł, to by wcisnął, a 150 zł zostałoby w kieszeni. Cholera z tymi dziećmi…    Godzilla młodsza aktualnie piszczy na wysokim C. Szlag mnie trafia od jego decybeli. Nożyczek chce. Uzależnił się od cięcia – tak, dobrze czytacie. On teraz nałogowo tnie. Jak leci, tnie wszystko. Dziś przeciął cały dzień.   Obraca nożyczkami na prawo i lewo. Chyba wolałam etap, jak tylko robił plamy. Teraz robi plamy i tnie. Tak, pewnie niedługo wpadnie na pomysł wycinania plam,  na przykład z narzuty. 