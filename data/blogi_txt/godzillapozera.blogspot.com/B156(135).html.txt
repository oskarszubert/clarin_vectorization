Znudziło mi się pisanie o Godzillach. Nie dość, że człowiek ma te potwory non stop, to jeszcze przez tego bloga czuje się zobligowany, żeby o nich pisać… no ja już nie mogę. Nakarmione, przewinięte, oprane, obsprzątane, lekcje odrobione, kazanie palnęłam – jak przykładna matka Polka, ale więcej już o nich nie wykrzesam. Co mam napisać, że parówkę znalazłam znowu w swoim łóżku? Rozmemłaną w soku bananowym? Co to za news? – żaden, uwierzcie. Żaden news, nawet jak to PR-owo obrobię w stylu: Dziś przed południem w łóżku Durskich znaleziono parówkę. Przetworzoną i rozmemłaną wraz z sokiem bananowym. Bez wątpienia parówka zawierała jakieś 20 procent mięsa, reszta tłuszcz i odpady, gdyż matce trudno to było odczyścić z pościeli i ram. Producenci powinni się strzec – matka nie kupi więcej parówki. Będą bankructwa i posypią się zwolnienia na rynku mięsnym w sekcji parówek. Ekonomiści przewidują, że dzisiejsze znalezisko z łóżka Durskich może podziałać dwutorowo – albo przyspieszy upadek rynku parówkowego i wzmocni inne sektory mięsne albo paradoksalnie spowoduje, iż producenci, by nie dać się bankructwu, poprawią jakość.      Na szczęście Benedykt puścił news. Stanowczo z gatunku breaking. Poczuł się staro i nieadekwatnie i że go przerasta. Podejrzewam, że od początku przerastało, oczekiwania były duże – są nadal, instytucja pogrąża się w coraz większym kryzysie. Odszedł człowiek charyzmatyczny, wizjoner i jednak dobry polityk, trudno być tym po – tym następnym. Czysto ludzkie, może więc w końcu kościół bardziej ludzki się stanie… może to krok w dobrą stronę.    To było z serii poglądów matki Durskiej. Matka może mieć bowiem poglądy, dzieci nie wykluczają posiadania takowych, nawet Godzille.    A z innych spraw, matka legła pod naporem biurokracji i próbuje odnaleźć świadectwa pracy. Wszystkie, byłe… ratunku. To nierealne. Czy można dostać u byłego pracodawcy kopię takich? I czy jak się ich jednak nie znajdzie i się nie dostarczy do pracodawcy nowego, to jest to jakiś problem? Przecież wykazałam wszystko w kwestionariuszu oraz innych dokumentach. A poza tym od jakiegoś czasu byłam zatrudniona na etacie przez Godzille, żadnych urlopów nie było, stosunek do służby mam zadowalający, zwolnień i uszczerbków nie mam… no chyba, że trwały uraz wynikający z macierzyństwa – to się robi na mózgu i zostaje na zawsze, ale to społecznie niegroźne i pracodawcy nie powinni się obawiać.   Zwłaszcza, że to mąż mnie zatrudnia. Zna przypadek, wie, że ciężki, ale obiad daje codziennie i jeszcze z deserem. 