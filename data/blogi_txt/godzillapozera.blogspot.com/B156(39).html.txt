Poniższy tekst nie jest przeznaczony dla wrażliwców, którzy czytają i od razu oczami duszy operują, obrazują tudzież dokonują wizualizacji tekstu. Lepiej niech sobie od razu darują, choć w sumie… ludzka rzecz.    Koło 9.00 rano. Matka czeka na pana, co ma dokonać pomiarów wentylacji oraz sprawdzić, czy gaz się nie ulatnia. Wentylacji od lat nie ma, bo źle zbudowali, ale facet co roku sprawdza, czy się nie poprawiło. I w rubryczce pod naszym numerem wpisuje zawsze, że bez zmian.   9.05 – Godzilla zapragnęła mycia zębów (od świtu to było już 5555 mycie, ale co tam – nerwica natręctw wywołana przez matkę trwa w najlepsze). 9.07 – Godzilla wybebeszył pół tubki i jęzorem operuje po umywalce, zlizując pastę.  9.09 – Nagle przestał.  9.10 – Trwa w zamarciu.  9.11 – Mama, kupa idzie duzia.  9.12 – Dzwonek do drzwi.  9.12 – Godzilla na toaletę, ja do drzwi, pan do środka, wymachując mi przed nosem narzędziami pomiarowymi.  9.13 – Godzilla ucieka z toalety, no dobra, koniec teraz z tą literaturą – zlazł z kibla.  W łazience jest piec gazowy – Pan zapragnął posprawdzać szczelność tegoż, więc ja szybko po Godzillę, pieluchę i takie tam, poogarniać.  9.15 – Pan zmierza ku łazience, ale tam coś śmierdzi. Godzilla do kibla nic nie zrobił. Patrzyłam, sprzątałam, nic…  9.16 – Pan wchodzi do łazienki i sprawdza. A pod piecem gazowym, bądź co bądź, centralnie leży to, co się Godzilli zgubiło. Ja patrzę na TO w tym samym momencie, w którym dostrzega TO pan. Gaz się nie ulatnia, na szczęście… Godzilla zaś komentuje beztrosko, że to moja kupa, mamo, moja.    Notatka pod naszym numerem w tym roku otrzymała dodatkowe określenie i kilka wykrzykników. „Nadal bez zmian, wentylacji brak!!!”   I ja to musiałam podpisać.     No i g… będzie kara z nadzoru budowlanego, oj będzie… 