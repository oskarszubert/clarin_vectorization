Starsza była na wycieczce, szlakiem legend. Wracamy ze szkoły, Godzilla nawija, nawija o tej kaczce i bazyliszku, ja potakuje, myślami gdzie indziej. I nagle rzuca mi się w uszy:  - …nie było wyjścia, musieliśmy być grzeczni.. no mówię ci mama, beznadziejna ta babcia A. była.  - Ale co się stało? Byłeś niegrzeczny?  - Przecież ci tłumaczę, że się nie dało i że musiałem być grzeczny…  - No tak, to duże poświęcenie z twojej strony, ale dlaczego musiałeś?  - No bo ta babcia A., co pilnowała, wszystkiego zabraniała. Zepsuła nam wycieczkę, nawet min do policjantów nie pozwalała robić. I nie pozwoliła skakać na studzienki i nie pozwoliła X jeść lizaka, żeby sobie nie wydłubał oczu. I nie pozwoliła rozmawiać – w ogóle.  - A to faktycznie. Przesadziła. I tak cały czas musieliście jak trusie? - Jakie strusie, mamo? Czy ty mnie w ogóle słuchasz???  - Trusie nie strusie, grzecznie.  - No cały czas, calusieńki…  - To współczuję, możesz teraz odreagować.   - Teraz to już mi się nie chce.  - To do lekcji siadaj…  - A nie, to ja bym jednak odpoczął i rosół zjem.  - Z pietruszką?  - Może być i z pietruszką. I małym się zajmę..  - Klasówka jutro, marsz do lekcji po rosole.  - Wiesz, jedna okropna babcia na dzień mi wystarczy. Ty się już uspokój.     Uspokoiłam się jak trusia. Trusieńka normalnie. I nawet ze spokojem przyjęłam kolejny wybryk małej Godzilli. Tylko raz wrzasnęłam, ale przyzwoicie. Młody wziął tarkę z kuchni i tą ostrą, najbardziej ostrą stroną, sprawdzał czy materiał, z którego zrobiona jest maskownica na głośnikach, jest trwały. No nie był aż tak. 