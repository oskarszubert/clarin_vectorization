Warszawa, luty 2013 r.  Szanowni Państwo,    z przykrością informujemy, iż z powodu licznych przeszkód oraz nieprzewidzianych zdarzeń stanowiących również przeszkody, wena umknęła. W zasadzie to nie umknęła, a położyła się spać. Szczerze mówiąc, to zległa pod ciężarem i nic jej nie ruszy, gdyż leży w zaspie, wręcz niecce śnieżnej.     Naokoło napadało, wena leży, popija herbatę i myśli, że czasami dobrze jest zlec pod ciężarem. Taka wena, Szanowni Państwo, nie ma łatwego życia. Musi bacznie czyhać, nieustannie polować, wyłapywać niuanse i tworzyć historie. A dziś jej natchnienie również zległo pod ciężarem. Ogłosiło dzień dziecka i do rana prawdopodobnie nie wstanie. Drugie natchnienie zaś zrobiło kolejnego bałwana, ponarzekało na ruszający się ząb, dokonało jego wyceny dla wróżki Zębuszki (trójka górna lewa, średnia rynkowa to 10 zł, na Allegro 7 zł, ale prosto z gęby będzie za jakieś 20zł) i też padło. Znaczy Godzille zasnęły o ludzkiej porze.     Stan weny utrzymać się może przez jakiś czas, niestety nie możemy zagwarantować, że w najbliższych godzinach się jakoś podniesie. Wszelkie zażalenia prosimy kierować pod adresem śniegu i pączków, ale tylko dwóch, oraz wiadomości o cenie zęba. To Matkę trzepnie po kieszeni równo, więc wena musi znosić nie tylko ciężar, ale też poważne emocje i presję. Matka tyle nie zarabia. Ten ząb to naście tekstów…    Z poważaniem,    Matka Durska 