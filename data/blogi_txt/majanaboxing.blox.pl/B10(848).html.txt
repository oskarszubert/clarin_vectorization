Na sernik z jabłkami miałam chęć już dawno i tak zwlekałam robiąc inne serniki. W końcu przyszedł czas na ten i wiecie co, jest bardzo smaczny! Połączenie kruchego spodu, jabłek i twarogu bardzo nam posmakowało. A wiecie, dlaczego ma lekko różowy kolor? Nie miałam budyniu śmietankowego, więc dodałam...malinowy ;-) Przepis pochodzi oczywiście od Dorotuś.:)  Składniki na ciasto: *1,5 szklanki mąki pszennej *0,5 szklanki cukru pudru *125 g margaryny *2 żółtka *2 łyżeczki proszku do pieczenia Mąkę wymieszać z proszkiem do pieczenia. Dodać pozostałe składniki i siekać nożem, aż do połączenia. ciasto zagnieść i włożyć do lodówki na 1 godzinę. Schłodzone ciasto rozwałkować i wyłożyć do posmarowanej tłuszczem i wyłożonej papierem do pieczenia blaszki o wymiarach 28 x 35 cm. Wstawić do nagrzanego piekarnika i piec w temp. 190-200 stopni przez 15-20 minut. Składniki na masę serową: *1 kg tłustego, białego sera (użyłam wiaderkowy) *250 ml kwaśnej śmietany *120 g margaryny *1,5 szklanki cukru pudru *4 jajka (białka oddzielnie od żółtek) *2 opakowania budyniu śmietankowego bez cukru (u mnie budyń malinowy) *około 30 g cukru waniliowego (duże opakowanie) Ponadto: *800 g jabłek *trochę cynamonu do posypania (niekoniecznie)     Ser zmielić. Oddzielić białka od żółtek. Margarynę utrzeć z cukrem i cukrem waniliowym na puszystą masę. Dodać żółtka, utrzeć. Do masy wlewać śmietanę, ucierać. Białka ubić na sztywną pianę. Do utartej masy dodawać po łyżce sera i ucierać. Dodać proszek budyniowy, ubite białka i delikatnie wymieszać. Jabłka obrać, pokroić w kostkę lub zetrzeć na tarce o grubych oczkach, wyłożyć na upieczony, ostudzony spód ciasta, można posypać cynamonem. Na jabłka wyłożyć masę serową, wstawić do nagrzanego piekarnika i piec w temp. 170-180 stopni przez około 45 min.  Ciasto ostudzić, udekorować wg uznania. Smacznego :) 