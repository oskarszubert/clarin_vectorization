Dawno miałam chęć na sernik dyniowy. Nadarzyła się okazja - Festiwal Dyni, który co roku organizuje Bea. Spodobał mi sie serniczek u Komarki, która korzystała z przepisu ze strony Joy of Baking. Zrobiłam go, dostosowując do swoich potrzeb, między innymi zwiększając ilość składników do większej formy (przepis podaję z moim zmianami). Sernik jest przepyszny, aromatyczny od przypraw, wilgotny, a czekoladowa polewa jest dopełnieniem całości. Serdecznie go polecam, pyszny! Jest jeszcze jedna okazja, dla której powstał ten sernik. Otóż dokładnie dziś mój blog obchodzi swoje 4 urodziny. :) Nie chciałabym za dużo pisać, myślę, że znacie mnie na tyle, by wiedzieć, jaka jestem szczęśliwa, że tu ze mną jesteście. Dziękuję wszystkim i każdemu z osobna :*.Serdecznie pozdrawiam, częstujcie się.    Składniki na spód:*250 g pokruszonych ciasteczek owsianych (u mnie digestive)*110g stopionego masła *łyżeczka cynamonuSkładniki na masę serową:*200g jasnego cukru brązowego*1 łyżeczka cynamonu*1 łyżeczka mielonego imbiru*0,5 łyżeczki mielonych goździków*0,5 łyżeczki mielonej gałki muszkatołowej*1/4 łyżeczki soli*1 kg mielonego twarogu *5 duże jajek*1 łyżeczka ekstraktu z wanili (dodałam cukier waniliowy)*2 szklanki musu dyniowego Dodatkowo do polewy:*1 tabliczka gorzkiej czekolady (100g) *60g masła Wykonanie:Ciasteczka pokruszyć na piasek, wymieszać ze stopionym masłem i cynamonem. Masę ciasteczkową wyłożyć na spód tortownicy o średnicy 23cm, wyłożonej uprzednio papierem do pieczenia. Włożyć do lodówki na czas przygotowywania masy serowej.  Cukier, cukier waniliowy, sól i przyprawy wymieszać. W oddzielnej misce utrzeć ser, stopniowo dodając cukier z przyprawami. Ciągle ucierając masę, dodawać po jednym jajku. Na końcu dodać mus dyniowy i wanilię. Mus dyniowy przygotowałam z 500g świeżej dyni, która obrałam, pokroiłam w cząstki i gotowałam w garnku z niewielka ilością wody, aż dynia zmiękła. Masę serową wylać na schłodzony spód. Piec w 180  stopniach C przez około 1 godzinę. Wyłączyć piekarnik. Studzić najpierw w zamkniętym piekarniku (około pół godziny), następnie otworzyć drzwiczki piekarnika i ostudzić sernik. Schłodzić w lodówce. Następnie wykonać polewę czekoladową rozpuszczając czekoladę i masło w kąpieli wodnej. Polewę rozsmarować na schłodzonym serniku, pozostawić aby stężała. Smacznego :)    ﻿ 