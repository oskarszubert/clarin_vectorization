Placuszki z serka ricotta są pyszne, delikatne, puszyste, rozpływające się w ustach, no fantastycznie smaczne! Zupełnie nie wiem, dlaczego tak długo zwlekałam z ich zrobieniem. Tydzień Naleśnikowy sprawił, że przypomniałam sobie o nich i zrobiłam w niedzielne popołudnie po długim, pięknym spacerze w zoo. :) Placuszki te mogą być także wspaniałym śniadankiem, tak więc dołączam je również do Majowych (Majanowych) Śniadań. Źródło przepisu - blog Dorotuś "Moje Wypieki"  Składniki:  *250g serka ricotta *125ml mleka *2 duże jajka, osobno białka i żółtka *100g mąki *1 łyżeczka proszku do pieczenia *szczypta soli *2 łyżeczki oleju *można dodatkowo posłodzić - dałam 2 łyżki cukru Wykonanie: Ricottę, mleko, cukier i żółtka wymieszać na gładką masę. Dolać olej i wymieszać. Dosypać mąkę wymieszaną z proszkiem cały czas mieszając. Na końcu dodać pianę z białek i wymieszać.  Na patelni rozgrzać olej (niedużo) i nakładać łyżką porcje ciasta. Smażyć krótko z obu stron. Podawać z owocami, syropem.  Smacznego :) 