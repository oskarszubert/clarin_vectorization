Dzień pod znakiem tortu, życzeń i uśmiechów. I nie są to jeszcze urodziny bloga, a moje ;-). Dziękuję wszystkim serdecznie za życzenia i zapraszam na kawałek tortu urodzinowego. Zdecydowałam się zrobić tort czekoladowy Praga. Co zaskakujące nazwa tortu nie pochodzi od miasta, a od nazwy moskiewskiej restauracji. Tort jest bardzo smaczny, delikatnie czekoladowy, z masą będącą połączeniem masła i mleka skondensowanego. Dopełnienie stanowi glazura z konfitury morelowej.  Przepis znalazłam u Dorotuś. Składniki na ciasto: *6 jajek *150 g drobnego cukru do wypieków *115 g mąki pszennej *25 g kakao *40 g masła, roztopionego i wystudzonego Wszystkie składniki powinny być w temperaturze pokojowej. Mąkę i kakao przesiać. Białka oddzielić od żółek. Żółtka utrzeć z połową cukru na jasny, puszysty krem. Białka ubić na sztywno, pod koniec ubijania dodając resztę cukru. Dodać krem z żółtek i delikatnie wymieszać szpatułką. Do masy delikatnie wmieszać przesianą mąkę i kakao. Wlać masło i równie delikatnie wymieszać. Tortownicę o średnicy 23 cm wysmarować masłem, wyłożyć papierem do pieczenia (samo dno). Gotową masę delikatnie przelać do foremki, wyrównać. Piec w temperaturze 180ºC przez około 30 minut lub do tzw. suchego patyczka. Przestudzić w formie, następnie wyjąć i wystudzić na kratce. Wystudzony blat przekroić wzdłuż na 3 równe części. Maślany krem kakaowy: *1 żółtko *20 ml wody *120 g mleka skondensowanego słodzonego *200 g masła *10 g kakao, przesianego *1 opakowanie cukru waniliowego (8g- dałam domowy cukier z prawdziwą wanilią, można dać nasionka z 1 laski wanilii) W kąpieli wodnej (w garnuszku nad parą) umieścić w miseczce żółtko wymieszane z wodą i mlekiem skondensowanym. Mieszać cały czas, podgrzewając, do zgęstnienia. Wystudzić. Masło utrzeć mikserem z cukrem wanilinowym. Łyżka po łyżce dodawać wystudzoną masę, cały czas miksując. Dodać kakao i zmiksować. Na glazurę: *55 g konfitury brzoskwiniowej lub morelowej, przetartej przez sitko  Polewa czekoladowa: *60 g gorzkiej czekolady *60 g masła Masło roztopić w niedużym garnuszku. Zdjąć z palnika, dodać połamaną czekoladę, wymieszać do jej rozpuszczenia. Wykonanie Jeden z blatów ciasta ułożyć na paterze. Na niego wyłożyć połowę kremu maślanego, wyrównać. Przykryć drugim blatem ciasta. Następnie wyłożyć resztę kremu, przykryć ostatnim blatem ciasta. Wierzch i boki posmarować cienką warstwą konfitury. Wierzch i boki tortu oblać gęstniejącą polewą. Całość schłodzić. Smacznego :) *1 łyżka - 15 ml wody 