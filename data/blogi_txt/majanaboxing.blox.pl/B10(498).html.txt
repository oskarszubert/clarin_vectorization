Naprawdę wspaniały mazurek. Czekoladowa słodycz trufli przełamana kwaskiem konfitury przygotowanej z mrożonych owoców żurawiny. Kiedy ujrzałam ten przepis na blogu Addio Pomidory wiedziałam, że właśnie ten mazurek chcę mieć na moim wielkanocnym stole. Ucieszyłam się, gdy bez problemu znalazłam w sklepie mrożoną żurawinę. Mazurek jest naprawdę pyszny i wcale nietrudny do zrobienia, choć gotowanie konfitury i przecieranie przez sitko wymaga troszkę czasu. Przy pomocy dodatkowej pary rączek wszystko idzie sprawnie, a potem można zajadać się tym niezwykłym połączeniem. Polecam, pychota! Aniu, dziękuję za przepis :)   Składniki: Na spód *75 g zmielonych migdałów  *40 g cukru pudru  *60 g masła  *90 g mąki  *½ łyżeczki proszku do pieczenia  *2 łyżki śmietany (30 g)  *1 żółtko    Warstwa żurawinowa:   *340 g mrożonej żurawiny  *4 łyżki miodu  *½ szkl. czerwonego wina (użyłam Marsali)  *½ łyżeczki cynamonu  *4 łyżki cukru pudru  *1 łyżka masła    Na czekoladową truflę:  *300 g mleka skondensowanego słodkiego  *200 g czekolady deserowej *50 ml mleka   Wykonanie: Przygotować kruchy spód:  połączyć sypkie składniki. Wymieszać. Wysypać na stolnicę. Zrobić zagłębienie, w które wbić żółtko, dodać śmietanę i pokrojone w kostkę masło. Całość posiekać i wyrobić szybko. Zawinąć w folię i wstawić do lodówki na 1 godzinę. Po tym czasie rozwałkować ciasto i przełożyć do foremki o wymiarach 26x22 cm wyłożonej pergaminem (nie wałkowałam, wylepiłam spód formy ciastem). Piec 20 minut w 175 stopniach.  Gdy ciasto odpoczywa w lodówce przygotować mus żurawinowy. Do garnka przełożyć mrożoną żurawinę, którą zalać miodem i winem*, dodać cynamon. Wymieszać dokładnie i gotować na średnim ogniu. Gdy żurawina zacznie pękać, ogień zmniejszyć, wymieszać dokładnie i gotować, aż soki wyparują niemal całkowicie. Należy uważać, by nie przypalić. Gdy powstanie coś na kształt gęstej konfitury zmiksować całość i przetrzeć przez gęste sito. Powstały mus posłodzić i gotować jeszcze przez chwilę na małym ogniu, wymieszać. Zdjąć z gazu i dodać masło, wymieszać do rozpuszczenia,a następnie zostawić do przestudzenia przez 10-15 minut. Tak przygotowany mus wyłożyć na upieczony spód i wstawić do lodówki. Przygotować truflę.  W garnuszku wymieszać skondensowane mleko i połamaną na kawałki czekoladę. Wymieszać i gotować na małym ogniu. Gdy masa będzie jednolita dodać mleko. Wymieszać dokładnie i odstawić na chwilę do lekkiego przestudzenia. Przełożyć na ciasto i wstawić do lodówki na około 3 godziny.   *mazurek spokojnie można podać dzieciom , gdyż alkohol wyparuje podczas obróbki termicznej Smacznego:) 