Robi się już bardzo aromatycznie, pomału świątecznie. Może jeszcze nie do końca, ale korzenne zapachy, jakie rozchodzą się w domu sprawiają, że już tak bardzo chce się świąt. Korzenny Tydzień Ptasi wprowadza mnie w delikatny nastrój oczekiwania. A za chwilę intensywny zapach pierniczków i piernika będzie roznosił się wokoło, bo wkrótce nadejdzie Festiwal Pierniczków, na który wszystkich serdecznie zapraszam!   Dzisiejszy wypiek to wspaniały, aromatyczny, mięciutki chlebek dyniowy z cynamonem, gałką muszkatołową i kleksami pysznej Nutelli. Ależ on był pyszny, bardzo polecam!  Przepis na ten pyszny chlebek spodobał mi się najpierw u Ewelajny, potem u Cudawianki i Atinki. Kochane, buziaki:*    Tak, można się przyczepić, że na dole jest ciut za wilgotne, ale co tam! To ciasto jest po prostu przepyszne ! :)  Składniki na formę 23x13 cm: *1 szklanka musu z dyni*1 3/4 szklanki mąki pszennej*3/4 szklanki cukru*2 jajka*1/3 szklanki wody*1 łyżeczka sody oczyszczonej*szczypta soli*1/2 łyżeczki cynamonu*1 i 1/2 łyżeczki gałki muszkatołowej*140g masła*2 łyżeczki ekstraktu z wanilii*kilka łyżek Nutelli * Jeżeli puree z dyni jest bardzo wodniste można nie dodawać wody (ja nie dodawałam) Wykonanie: W misce wymieszać składniki: mąkę, sodę, szczyptę soli, cynamon i gałkę muszkatołową. W garnuszku rozpuścić masło. Odstawić do wystudzenia. Dodać jajka i rozbełtać razem z masłem widelcem. Wsypać cukier i ponownie wymieszać widelcem. Następnie dodać mus z dyni, ekstrakt z wanilii i wodę. Ponownie wymieszać. Składniki z garnuszka wlać do miski z mąką i wymieszać wszystko łyżką.Foremkę wysmarować masłem lub wyłożyć papierem do pieczenia. Wlać ciasto, a na jego wierzchu, małą łyżeczką ułożyć kleksy nutelli. Piec w nagrzanym piekarniku, w temperaturze 180ºC﻿ , przez około 45 minut, do suchego patyczka.﻿ Smacznego:) 