Po wspaniałych, słodkich rogalach marcińskich czas na coś wytrawnego, nadal w klimacie polskim. Dziś gołąbki z kaszą gryczaną. Przygotowałam je bazując na przepisie z książki "Polska Kuchnia Regionalna" Mai Bartczak. Pierwszy raz robiłam i jadłam takie gołąbki i na pewno nie ostatni, ponieważ bardzo nam smakowały. :) Przepis dołączam do akcji Gotujemy po polsku!, nad którą patronat objął serwis zPierwszegoTłoczenia.pl. Składniki: *duża główka białej kapusty lub kapusty włoskiej *50dag mięsa mielonego (u mnie indycze) *50dag kaszy gryczanej *2 jajka *1 litr wywaru warzywnego  *słoiczek koncentratu pomidorowego *sól *pieprz *liść laurowy - 2 szt  Wykonanie: Kapustę sparzyć, włożyć do dużego garnka z wrzątkiem i zdejmować z niej kolejno odchodzące liście. Kaszę gryczaną ugotować na sypko, wystudzić i wymieszać z mięsem mielonym. Dodać jajka, doprawić solą i pieprzem oraz wyrobić masę. Farsz układać na liściach, zwijać gołąbki i wkładać do garnka. Ja jeszcze na dnie garnka kładę niewykorzystane liście kapusty i potem je zjadam.:) Gołąbki zalać wywarem warzywnym, posolić, dodać pieprzu do smaku, wrzucić listek laurowy. Dusić pod przykryciem ok 2 godziny, na wolnym ogniu. Kiedy będą gotowe, można dodać do nich koncentrat pomidorowy (wymieszany ze śmietaną jeśli tak lubicie) i zagotować. Smacznego :) 