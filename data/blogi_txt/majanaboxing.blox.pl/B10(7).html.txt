Chleb z ricottą jest delikatny, mięciutki, wilgotny, ma miękką skórkę, a w miąższu dziurki. Jest bardzo smaczny, wydaje się taki lekki. Naprawdę pyszny. Tym chlebem częstowałam moich majówkowych gości, jedliśmy go podczas grillowania, świetnie nadaje się na piknik, więc podczepiam go pod akcję Usagi - Czas na piknik!. Przepis z The Brad Bible, R. L. Beranbaum, zmodyfikowany przez Liskę.    Składniki: *500 g mąki pszennej, dowolnego typu  *25 g cukru *20 g świeżych drożdży plus 1 łyżeczka cukru (albo 1,5 łyżeczki drożdży suszonych, wtedy pomijamy cukier) *250 g sera ricotta, schłodzonego *100 g miękkiego masła *1 duże jajko *1,5 łyżeczki soli *120 g wody *1 łyżka świeżego, bardzo drobno posiekanego koperku  Wykonanie: Świeże drożdże zasypać łyżeczką cukru, wlać 1 łyżkę wody. Wymieszać i odstawić na 15 minut, by 'ruszyły'. Mąkę wymieszać z cukrem i solą, następnie miksując dodawać pozostałe składniki (jeśli używamy drożdży suszonych, dodajemy je również).Miksować tak długo aż ciasto, początkowo klejące, zacznie odstawać od ścianek naczynia. Zajmie to ok. 5-7 minut. Można je także wyrobić ręcznie. Kiedy będzie gładkie, dodać koperek i wymieszać do czasu aż zostanie on równomiernie rozprowadzony w cieście. Przełożyć do miski wysmarowanej olejem, przykryć folią i odstawić do wyrastania na 1 - 1,5 h.Wyrośnięte ciasto podzielić na pół, uformować dwa bochenki i przełożyć je do dwóch keksówek (można zrobić jeden duży bochenek, jak ja). Spryskać wierzch oliwą.Odstawić do wyrastania na ok. 30 minut.Piekarnik nagrzać do 200 st C. Spryskać go wodą lub na dno wrzucić ok 1/2 szkl kostek lodu.Wyrośnięty chleb naciąć wzdłuż ostrym nożem. Wstawić do piekarnika. Piec 30-45 minut (w zależności od wielkości chleba). Przed pokrojeniem, ostudzić. Smacznego! 