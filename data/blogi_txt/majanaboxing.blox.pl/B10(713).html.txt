Niedawno otrzymałam od Bei cudowny prezent - paczkę quinoa czyli komosy ryżowej. Nigdy wcześniej jej nie próbowałam. Postanowiłam przygotować z niej sałatkę, tak troszkę na swój sposób, ale inspirując się przepisem Bei na orzechową sałatkę z pieczonymi warzywami i quinoa. Dałam po prostu to, co miałam w lodówce i wyszło pysznie. Komosa bardzo mi posmakowała, więc chętnie spróbuję innych dań z jej udziałem. :) Więcej o tej zdrowej roślinie możecie przeczytać u Bei właśnie. To od niej dowiedziałam się, że rok 2013 jest uznany przez ONZ Międzynarodowym Rokiem Quinoi. Fajnie, że akurat właśnie teraz mogłam jej skosztować. To idealna roślina na wiosnę, bo dodaje energii, uzupełnia mikroelementy, dostarcza witaminy i jest bogata w błonnik. :) Dziękuję kochana Beo za smakowity, zdrowy prezent:*  Składniki (na jedną porcję): *100 g quinoi (komosy ryżowej) *pół cukinii *2 plastry bakłażana *1/2 cebuli *kilka małych pomidorków *garść pestek dyni *oliwa *sól, pieprz, ulubiony zestaw przypraw do smaku   Wykonanie: Piekarnik rozgrzać do 220 stopni C. Quinoę dobrze wypłukać w zimnej wodzie (kilka razy, aż woda będzie całkiem czysta), odsączyć i ugotować w mniej więcej podwójnej ilości wody przez ok. 15 minut (gdy quinoa jest ugotowana widzimy coś a'la spiralę na zewnątrz). Jeśli wody było za dużo , quinoę odsączyć na sitku. Warzywa pokroić na podobnej wielkości kawałki. Cebulę pokroić w piórka. Wszystkie warzywa prócz pomidorów ułożyć równomiernie na blasze, skropić oliwą, posolić i piec około 15-20 minut. Po około 10 minutach dorzucić pokrojone pomidorki. Warzywa powinny się zrumienić i odpowiednio zmięknąć.  Upieczone warzywa wymieszać z quinoa, posypać pestkami dyni, doprawić do smaku. Wymieszać. Można podawać z jogurtowym sosem.Smacznego.:) 