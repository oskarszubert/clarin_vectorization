Jakiś czas temu Olcik zaproponowała mnie i Atince wspólne pieczenie. Wybrała smaczny przepis na pófrancuskie placuszki z owocami z bloga Goś. Najpierw miałam lekkie obawy co do wykonania ciasta, ale okazało się, że zupełnie niepotrzebnie. Ciasto było łatwe i przyjemne w obróbce, a efekt końcowy bardzo nas smakowo zachwycił. Naprawdę pyszny placek! Świetny na słodkie śniadanie, choć u nas jedzony był jako deser do kawy :) Dziewczyny dziękuję za pyszne truskawkowe pichcenie, a nasze ciasto dodaję do Truskawkowego Sezonu Olgi Smile.   Składniki na ciasto: *380g mąki pszennej, przesianej *100g mleka (1/2szkl) *30g świeżych drożdży lub 7g suchych drożdży *100g cukru *2jaja *2torebki cukru waniliowego (16g) *szczypta soli   Dodatkowo: *180g masła *800g truskawek     Na glazurę: *5 łyżek mleka *200g cukru pudru *skórka z jednej cytryny   Przygotować ciasto: Jeśli używamy drożdży świeżych, to należy rozprowadzić je w podgrzanym mleku razem z 1/3 mąki, wszystko dobrze wymieszać i pozostawić pół godzinki do wyrośnięcia. Jeśli używamy suchych drożdży, to należy rozprowadzić je w 4łyżeczkach podgrzanego mleka z łyżeczką cukru, wymieszać i pozostawić pół godziny do wyrośnięcia.   Jaja roztrzepać z cukrem, cukrem waniliowym i solą, lekko podgrzać, ciągle mieszając. Dodać mąkę (lub 2/3 jeśli używamy świeżych drożdży) i rozczyn. Połączyć wszystkie składniki. Wyrobić ciasto. Jeśli będzie się zbyt mocno kleiło do rąk, to najlepiej nie podsypywać go mąką, ale lekko nasmarować dłonie oliwą. Włożyć je do miski, przykryć ściereczką i pozostawić ok.2godz. do wyrośnięcia. Rozwałkować na grubość ok.5mm. Dwie trzecie jego powierzchni pokryć dość zimnym masłem. Złożyć ciasto tak, aby połowę powierzchni pokrytej tłuszczem przykryć ciastem bez tłuszczu, a połowę złożyć na wierzch. Powstanie przekładaniec z trzech warstw ciasta i dwóch warstw tłuszczu. Ciasto rozwałkować i ponownie złożyć na trzy części. Czynność tę powtórzyć raz jeszcze. Rozwałkować ponownie. Włożyć do posmarowanej tłuszczem lub pokrytej papierem do pieczenia formy. Na wierzchu położyć umyte i pozbawione szypułek truskawki (można pokroić je na ćwiartki lub połówki). Odstawić w ciepłe miejsce na ok.30-45min. do wyrośnięcia.   Wstawić do nagrzanego do 200st. C piekarnika. Piec ok. 25-30min.   Przygotować glazurę: Cukier puder wsypać do miseczki, dolewać mleko i mieszać, aż do całkowitego rozpuszczenia się cukru. Pod koniec dodać skórkę cytrynową. Po upieczeniu polać ciasto glazurą. Smacznego:) 