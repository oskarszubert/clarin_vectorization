To ciasto robiłam jeszcze w sierpniu, ale nie miałam czasu go pokazać. Ciasto maślankowe, podobnie jak jogurtowe jest mięciutkie i bardzo smaczne. Idealnie pasują do niego wszystkie owoce. Tym razem wykorzystałam połączenie rabarbaru i śliwek z cynamonem. Do tego chrupiąca kruszonka. Wyszło bardzo pysznie i aromatycznie. Przepis wielokrotnie przeze mnie wykorzystywany, a pochodzi od Tobatki.       Składniki : ciasto :  *1 szklanka maślanki *1 szklanka cukru *2,5 szklanki mąki *3 jajka *3 łyżeczki proszku do pieczenia *pół szklanki oleju *1 cukier waniliowy *1 łyżeczka ekstraktu waniliowego kruszonka : *ok.100 g masła  *cukier  *mąka wierzch : *ok.400 g rabarbaru *5 śliwek *3-4 łyżeczki cukru *opcjonalnie : 2 łyżeczki cynamonu, 2 łyżeczki cukru brązowego, ziarenko tonki starte na tarce o najdrobniejszych oczkach Wykonanie:  Rabarbar obrać , pokroić w cienkie plasterki. Śliwki wypestkować i pokroić na kawałki. Rabarbar i śliwki i wymieszać z cukrem oraz 1 łyżeczką cynamonu. Składniki ciasta zmiksować - najpierw jajka z cukrem, następnie dodać płynne składniki, a na końcu mąkę z proszkiem do pieczenia. Zmiksowane ciasto wylać na blachę wyłożoną papierem do pieczenia (blacha 36 x 26 cm). Owoce odsączyć z nadmiaru soku, wyłożyć na ciasto.  Szybko zagnieść kruszonkę - do masła dodać mąkę i cukier.  Kruszonką posypać rabarbar. Wierzch posypać brązowym cukrem wymieszanym z cynamonem lub startą tonką. Wstawić blachę do piekarnika nagrzanego do 175°C i piec przez ok.30-35 minut (moje piekło się około 45 minut). Po upieczeniu i ostudzeniu można posypać cukrem pudrem.  Smacznego :) 