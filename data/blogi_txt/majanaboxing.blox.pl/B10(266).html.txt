Dziękuję Wam wszystkim Kochani za pięknie świąteczne życzenia, które sprawiły mi tak wiele, wiele radości, dziękuję :) Przez najbliższe dni będę pokazywać na blogu świąteczne smakołyki. Dziś baranek wielkanocny. Baranek powstał właściwie pod wpływem chwili (jak to u mnie bywa). Oglądaliśmy z synkiem przepisy i tak mu się spodobał właśnie ten:) Przepis na baranka pochodzi z forum Galeria Potraw . Miałam go robić już w zeszłym roku, ale zabrakło nam wtedy czasu. Udało się na te święta i możemy pokazać Wam naszego wielkanocnego baranka (mój tata stwierdził, że wygląda jak żółwik ;), zdaje się, że u Abbry z barankiem było podobnie w zeszłym roku;)).    Składniki: *1/2 kg mąki *5 łyżek stołowych cukru *1 opakowanie suszonych drożdży *2 jajka *5 dag (ok. 1/4 kostki) masła *1 szklanka wody *szczypta soli Ponadto: *goździki lub rodzynki na oczy *tłuszcz lub papier na blachę Wykonanie: Masło stopić, wystudzić. Mąkę przesiać do miski, dodać cukier, drożdże, sól, wbić jajko, wlać szklankę letniej wody, wyrobić ciasto. Pod koniec dodać masło. Miskę przykryć i odstawić na około pół godziny - ciasto powinno podwoić swoją objętość. Potem formować baranka z kulek ciasta, kładąc je bezpośrednio na blasze, wysmarowanej lub wyłożonej papierem do pieczenia. Poczekać 10 minut. Posmarować rozmąconym jajkiem, włożyć oczka z goździków i piec w 180 stopniach C przez ok. 30 minut. Smacznego :) 