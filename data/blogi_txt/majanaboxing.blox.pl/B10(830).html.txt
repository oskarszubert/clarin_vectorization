Co u mnie? Znowu sernik ;). Dzisiaj kropkowany sernik z borówką amerykańską. Jeszcze w letnich klimatach, ale już takich końcowych... Będę tęsknić za latem, ja już tęsknię. Za chwilkę przybiorę bloga w jesienne liście i kasztany, będę piekła ciasta ze śliwkami, jabłkami i cynamonem, ciasta czekoladowe i pewnie orzechowe też, ale jeszcze chwila. Jeszcze borówki, a potem może troszkę malin, które nadal czerwienią się na krzaczkach. Miłego dnia :) Sernik powstał na podstawie tego przepisu klik, z oczywistymi zmianami.       Składniki na spód: *220g ciastek digestive *80g masła rozpuszczonego Ciastka pokruszyć (można w blenderze), masło rozpuścić, wymieszać razem, tak by powstała konsystencja mokrego piasku. Tortownicę o średnicy 23 cm wysmarować masłem, wyłożyć papierem do pieczenia. Włożyć masę ciasteczkową i wyrównać. Wstawić do lodówki na czas przygotowania masy serowej.   Składniki na masę serową: *1kg twarogu (u mnie sprawdzony gotowy mielony) *200g cukru *2 łyżeczki ekstraktu waniliowego *4 jajka *1 łyżka mąki pszennej *1 łyżka mąki ziemniaczanej   Dodatkowo: *300g owoców borówki amerykańskiej   Wykonanie:  Twaróg, cukier, ekstrakt waniliowy, obie mąki oraz jajka włożyć do miski i zmiksować do połączenia składników. Dodać borówkę amerykańską i delikatnie wymieszać. Masę przelać na przygotowany ciasteczkowy spód. Piekarnik nagrzać do 180 stopni C. Włożyć sernik i piec przez około 1 godzinę. Po tym czasie wyłączyć piekarnik, sernik studzić w zamkniętym piekarniku ok. pół godziny. Następnie wyjąć i ostudzić. Włożyć do lodówki na kilka godzin,a najlepiej na całą noc. Smacznego.:) 