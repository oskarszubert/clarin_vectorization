W tym roku skusiłam się na dwa mazurki, jeden z nich to mazurek chałwowo-orzechowy z przepisu znalezionego u Dorotuś. Bardzo lubimy chałwę, a okazuje się, że w wypiekach sprawdza się świetnie. Najpierw zasmakował nam sernik chałwowy, a teraz ten mazurek. Kruchy, przyjemnie chrupiący spód, masa chałwowo- orzechowa, a na wierzchu jeszcze czekolada - pyszny!  Składniki na spód: *120 g zimnego masła *1 łyżeczka ekstraktu z wanilii *80 g cukru pudru *150 g mąki pszennej *40 g mąki ziemniaczanej Wszystkie składniki umieścić w malakserze i zmiksować na jednolitą masę ( ja zagniatałam ręcznie). Formę kwadratową o boku 24 cm (u mnie prostokątna 34x24cm) wyłożyć papierem do pieczenia. Na dno formy wyłożyć równomiernie ciasto. Piec w temperaturze 160ºC przez około 30 minut, do zarumienienia. Wyjąć, wystudzić. Składniki na masę chałwowo - orzechową: *200 g chałwy orzechowej (dałam waniliową) *pół szklanki śmietany kremówki 30% *100 g dowolnych orzechów (włoskie, laskowe bez skórki, fistaszki, pekany) *3 łyżki cukru pudru   Wszystkie składniki umieścić w malakserze i zmiksować na jednolitą, gladką masę. Przełożyć ją do garnuszka i zagotować, mieszając od czasu do czasu. Pogotować około 3 minut, do lekkiego zgęstnienia. Powstałą masę wylać na wystudzony spód, wyrównać. Na wierzch: *80 g gorzkiej czekolady, roztopionej w kapieli wodnej *garść posiekanych orzechów, do dekoracji Orzeszki wysypać na wierzch masy chałwowej, całość ozdobić czekoladą. Smacznego :) 