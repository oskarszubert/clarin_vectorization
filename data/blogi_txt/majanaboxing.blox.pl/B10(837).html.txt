Dziś zapraszam na sernik z brzoskwiniami i bezową pianką, która u mnie przybrała kolor różowy. Właśnie trwa Różowy Tydzień, organizowany przez Szarlotkę. Chętnie co roku w październiku biorę udział w tej zacnej akcji, przygotowując coś  w kolorze różowym. Więcej o akcji możecie przeczytać tutaj.             A jaki jest sernik? Bardzo smaczny, na kruchym spodzie, z wilgotną, grubą serową warstwą, brzoskwiniami oraz delikatną bezową pianką posypaną jeszcze kokosem i zapieczoną. Naprawdę smaczny. Z tego przepisu wychodzi bardzo solidna porcja, więc z powodzeniem możecie zaprosić na niego gości;).  Przepis znalazłam na blogu W kuchennym Oknie.      Składniki na kruche ciasto:*2 szklanki mąki*20 dag masła*4 łyżki cukru pudru*2 żółtka*1 łyżeczka proszku do pieczenia Składniki na masę serową: *1 kg sera półtłustego (u mnie wiaderkowy President)*2 jajka*4 żółtka*1½ szklanki cukru pudru*2 budynie śmietankowe*1 szklanka mleka *½ szklanki oleju*1 łyżeczka proszku do pieczenia*1 aromat śmietankowy (u mnie łyżeczka ekstraktu waniliowego)Składniki na warstwę brzoskwiniowo - bezową:*1 puszka brzoskwiń w syropie (dałam 4 świeże brzoskwinie)*6 białek*1½ szklanki cukru pudru*5 - 10 dag wiórek kokosowych *1 kisiel wiśniowy bez cukru (mój dodatek)  Wykonanie:Kruche ciasto: Masło utrzeć do białości. Dodawać porcjami cukier puder, żółtka, mąkę z proszkiem do pieczenia i dalej ucierać na jednolitą masę. Ciasto włożyć do lodówki na ok 30 minut, po czym równomiernie rozwałkować na dnie formy o wym. 28x40 cm (ja wylepiłam formę 25x34 cm).Masa serowa:Jajka, żółtka i cukier puder utrzeć do białości. Dodać budynie z proszkiem do pieczenia, a następnie porcjami ser. Gdy masa stanie się gęsta dolać trochę mleka i miksować, dodając pozostały ser. Wlać resztę mleka porcjami i dalej miksować do uzyskania jednolitej, gładkiej masy. Na końcu dodać olej i aromat śmietankowy (u mnie ekstrakt waniliowy). Masa serowa powinna być rzadka. Całość dokładnie wymieszać i wyłożyć na ciasto. Piec w piekarniku nagrzanym do temp. 180°C przez 45 - 50 minut.Warstwa brzoskwiniowo - bezowa:Brzoskwinie odsączyć z syropu i pokroić na małe cząstki (ja miałam świeże brzoskwinie, zatem pokroiłam je na kawałki). Białka ubić z cukrem pudrem na sztywną pianę. Dodać kisiel i ubić. Sernik wyjąć z piekarnika i na wierzchu ułożyć brzoskwinie, a następnie równomiernie rozprowadzić pianę z białek. Posypać cienką warstwą wiórków kokosowych, włożyć ponownie do piekarnika i zapiekać jeszcze ok. 15 minut. Po tym czasie sernik pozostawić w wyłączonym piekarniku na ok. 15 minut przy uchylonych drzwiczkach. Następnie wyjąć i ostudzić. Schłodzić w lodówce przez kilka godzin. Najlepiej przez noc. Smacznego. :) 