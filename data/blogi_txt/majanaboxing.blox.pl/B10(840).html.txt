Nie mogę z tymi sernikami! ;) Ciągle jakiś mnie kusi, ciągle chcę spróbować kolejnego. Nic na to nie poradzę. ;) Są pyszne, wyglądają tak pięknie, jak sernik black forest u Dorotki, no i jestem ugotowana ;). Taki sernik chodzi za mną krok w krok, śni mi się po nocach, tak długo o nim myślę, aż w końcu upiekę. Sernik z Czarnego Lasu, szwarcwaldzki, black forest - sernik z wiśniami i czekoladą - jest wyśmienity! Może skusicie się na Święta? :)   Składniki na spód: *200g ciastek digestive w gorzkiej czekoladzie *70g roztopionego masła Ciasteczka pokruszyć, wymieszać z masłem na mokry piasek. Tortownicę o średnicy 21 cm (u mnie 23cm) wyłożyć papierem do pieczenia, na dno wysypać ciasteczka. Wcisnąć je w dno tortownicy. Składniki na masę serową: *700g twarogu półtłustego zmielonego przynajmniej dwukrotnie (dałam 800g twarogu wiaderkowego) *2 jajka *3 żółtka *2 łyżki mąki ziemniaczanej *200g drobnego cukru do wypieków *pół szklanki kwaśnej śmietany 18% (125 ml) *200g wiśni (świeżych lub mrożonych, użyłam wiśni ze słoika robionych przez moją mamę) *100g gorzkiej czekolady (70g do sernika, 30g do dekoracji), startej na tarce   Twaróg, jajka (w całości), żółtka, mąkę ziemniaczaną, cukier, śmietanę wrzucić do misy miksera i zmiksować na gładką masę.  Na ciasteczkowy spód wylać 1/4 masy serowej, wyłożyć część wiśni, oprószyć częścią czekolady. Następnie wylać kolejne 1/4 masy serowej, wyłożyć część wiśni i oprószyć czekoladą. I tak do wyczerpania masy serowej, wiśni i czekolady (czekolada nie powinna być ostatnią warstwą przed pieczeniem, mogą być wiśnie). Piec w temperaturze 180ºC przez około 1 h 25 minut (sernik jest dość wysoki, dlatego ważne, by go długo piec). Jeśli pieczecie w większej formie, należy piec krócej, około 1 h 10 minut. Wystudzić w piekarniku, włożyć na całą noc do lodówki. Przed podaniem posypać czekoladą. Smacznego :) 