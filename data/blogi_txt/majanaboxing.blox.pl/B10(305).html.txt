Kupiłam sobie tricolorki dziś :) A tak! Bo troszkę pozazdrościłam Makaroniarom i też mi się takiego makaronu zachciało - trójkolorowego i koniecznie świderkowatego, bo taki ładny. Miałam się pochwalić jak mi coś fajnego do głowy przyjdzie. To właśnie się chwalę :) Nie wiem, czy Wam się spodoba, ale było pysznie, pachnąco i po włosku czyli dokładnie tak jak lubię. No i dodatkowo trochę mi się w tytule zrymowało ;)   Składniki: *makaron fusilli z pszenicy durum z dodatkiem pomidorów i szpinaku (lub jakikolwiek inny) *1 ząbek czosnku *1 cukinia *1 większy pomidor *łyżeczka kaparów *5 ząbków czosnku marynowanego z pesto *kilka kostek sera feta *1 łyżeczka koncentratu pomidorowego *oliwa extra vergine *sól, pieprz Wykonanie: Makaron ugotować al dente. Odcedzić. Obrać czosnek i posiekać. Na patelni rozgrzać oliwę, wrzucić czosnek i podsmażyć. Następnie dodać pokrojoną w kostkę cukinię. Dusić do miękkości (moja nie była zupełnie miękka, lubię ją czuć), dodać pokrojone w kostkę pomidory, następnie kapary i łyżeczkę koncentratu pomidorowego (można pominąć). Doprawić solą i pieprzem do smaku. Na końcu dodać kilka kostek sera feta. Makaron wymieszać z warzywami. Smacznego :) 