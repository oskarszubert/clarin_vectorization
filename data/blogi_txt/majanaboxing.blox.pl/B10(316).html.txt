Dawno nie było u mnie pieczywka. Prawda jest taka, że nie mam czasu go piec. Ja sama zresztą niewiele jem chleba, a ostatnio prawie wcale. Chłopakom kupuję smaczne kajzerki albo bułki serowe. Moje tradycyjne pieczenie bułeczek na sobotnie śniadanko niestety odeszło na dalszy plan, co nie znaczy, że nie będę już ich piekła. Będę..., jak tylko znajdę czas;). Póki co chlebek. Prosty, drożdżowy pszenno - kukurydziany i bardzo smaczny grecki chlebek, który widziałam u Komarki i Atinki. Mój nie jest taki kształtny, ale to na smak nie wpłynęło, pyszny był !  Składniki: *450 g mąki pszennej,*20 g mąki kukurydzianej,*30 g mąki pszennej razowej,*1,5 łyżeczki drożdży suszonych (instant),*1 łyżeczka cukru,*2 łyżeczki soli,*1 łyżka oliwy,*ok. 350 ml wody Wykonanie: Mąkę wymieszać z ok. 300 ml wody i pozostawić na ok. 20 min., aby wchłonęła płyn. Następnie wyrabiać 10-12 minut, stopniowo dolewając resztę wody. Pod koniec wyrabiania dodawać kolejno drożdże, cukier, sól i oliwę. Ciasto powinno być delikatne, dość luźne i nie dać się łatwo rozerwać. Jeżeli jest za gęste lub rzadkie, dodać w razie potrzeby wody lub mąki. Przykryć szczelnie i pozostawić do wyrośnięcia na 2-3 godziny. W połowie czasu wyrastania, wyjąć ciasto, odgazować, rozciągnąć i ponownie uformować kulę. Lekko wyrośnięte ciasto jeszcze raz odgazować, uformować kulę lub bochenek i przełożyć do wysmarowanej oliwą formy lub posypanego mąką ziemniaczaną koszyka (u mnie okrągły koszyczek) i pozostawić do ponownego wyrośnięcia na 1-2 godziny. Około 30 minut przed pieczeniem rozgrzać piekarnik do 200 stopni C. Delikatnie spryskać wodą piekarnik (ja spryskałam chleb) i włożyć chleb, można go ponacinać. Piec 40 ok. minut do zarumienienia. Smacznego:) 