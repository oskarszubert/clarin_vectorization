Kolejny smaczny sernik, jaki w ostatnim czasie gościł na naszym stole. Tym razem chałowy z przepisu Dorotki. Pyszny, o smaku chałwy, wyczuwalnym szczególnie w wyśmienitej polewie. Mój sernik sporo urósł podczas pieczenia, potem nieco opadł zostawiając wysokie boki, lecz to nie przeszkadzało nam pałaszować go ze smakiem ;) Polecam wypróbować, naprawdę świetny!     Składniki na spód: *100 g ciastek digestive *40 g masła, roztopionego Ciasteczka pokruszyć wałkiem lub malakserem na piasek. Dodać roztopione masło i wymieszać. Tortownicę o średnicy 23 cm wyłożyć papierem do pieczenia, na spód wysypać masę ciasteczkową, wyrównać. Odstawić (włożyłam do lodówki). Składniki na masę serową: *80 dag sera twarogowego, zmielonego przynajmniej dwukrotnie (dałam 600g serka wiaderkowego President oraz 250g mascarpone) *3/4 szklanki drobnego cukru do wypieków *4 duże jajka *pół szklanki śmietany kremówki (125 ml) *2 łyżki mąki ziemniaczanej *300 g chałwy sezamowej waniliowej pokruszonej na grubsze kawałki lub innej  (u mnie chałwa waniliowa) *2 łyżeczki ekstraktu z wanilii lub nasionka z 1 laski wanilii Wszystkie składniki powinny być w temperaturze pokojowej. Ser utrzeć z cukrem w misie miksera. Dodawać jajka, jedno po drugim, krótko miksując po każdym dodaniu. Dodać pozostałe składniki i zmiksować, tylko do połączenia się składników, na końcu przy pomocy szpatułki wmieszać pokruszoną chałwę. Masę serową przelać na ciasteczkowy spód, wyrównać. Na najniższej półce w piekarniku postawić naczynie wypełnione wodą - sernik pieczemy w kąpieli wodnej (ja piekłam tradycyjnie). Na wyższej półce położyć formę z sernikiem. Piec w temperaturze 170ºC przez około 1 godzinę. Wystudzić w lekko uchylonym piekarniku. Wyjąć, wystudzić do końca, polać polewą (przepis poniżej) schłodzić przez 12 h w lodówce. Polewa chałwowa: *150 g chałwy sezamowej waniliowej lub innej (u mnie waniliowa) *pół szklanki śmietany kremówki (125 ml) Chałwę pokruszyć i wsypać do małego garnuszka. Dodać kremówkę i wymieszać, by nie było grudek chałwy (zmiksowałam blenderem). Podgrzać, by polewa lekko zgęstniała, mieszając by się nie przypaliła, zdjąć z palnika, lekko przestudzić. Polewę wylać na wystudzony sernik. W zimnej temperaturze ładnie zgęstnieje. Smacznego :) 