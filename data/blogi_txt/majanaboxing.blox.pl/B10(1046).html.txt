Zrobiło się zimno. Rozpoczęłam sezon herbaciano-cytrynowo- miodowy ;). Do tego zapragnęłam zupy na obiad, chyba naprawdę idzie jesień. Zaciekawiła mnie zupa z fasolki azuki oraz sama fasolka, ponieważ nie miałam z nią jeszcze do czynienia. Bardzo mi posmakowała i z pewnością jeszcze nie raz po nią sięgnę. Przepis na zupę pochodzi z książki pani Bożeny Cyran "Kuchnia zdrowia i młodości. Odnowa na talerzu. Poradnik żywienia naturalnego". Ja zrobiłam nieco po swojemu, gotując zupę na skrzydłach indyczych oraz dodając kalarepkę i cukinię zamiast dyni.  Ps. Alciu, dziękuję, wiesz za co:*    Składniki: *25 dag fasolki azuki *2 skrzydła indycze  *1 cebula *3 łyżki oliwy *2 ząbki czosnku *liść laurowy *ziele angielskie *majeranek *tymianek *1 kalarepka *1/2 małej cukinii *2 marchewki *1/2 małego selera *1 por *natka pietruszki *sól i pieprz Wykonanie:  Fasolkę umyć i namoczyć na noc. Ugotować w tej samej wodzie (w razie potrzeby dolać wody) razem ze skrzydełkami. Dodać liść laurowy i ziele angielskie. Cebulę obrać, pokroić w kostkę, podsmażyć na oliwie, dodać pokrojony czosnek. Marchew, seler, por pokroić drobno i wrzucić na patelnię do cebulki i czosnku. Podsmażyć. Następnie wszystkie warzywa połączyć z zupą. Gotować około 15 minut. Kalarepkę i cukinię pokroić w trochę większą kostkę, wrzucić do zupy i gotować aż zmiękną. Wrzucić posiekaną natkę pietruszki. Odpowiednio przyprawić solą, pieprzem, tymiankiem, majerankiem.  Można zagęścić zupę skrobią kukurydzianą (2 łyżeczki) rozmieszaną w małej ilości wody. Ja do zupy dodałam 2 łyżki jogurtu greckiego. Smacznego :) 