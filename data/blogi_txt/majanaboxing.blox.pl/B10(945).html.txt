Ostatnio mam mniej czasu na bloga, wydaje mi się jakbym go miała mniej na wszystko. Oczywiście piekę, robię zdjęcia i ... zaległości coraz więcej. Mam nadzieję, że uda mi się je sukcesywnie publikować. Tartę zrobiłam wczoraj i postanowiłam od razu ją pokazać, póki jest dostępna pyszna, świeża botwinka i szparagi, bo tartę można również upiec ze szparagami. Botwinka to moje ulubione wiosenne warzywo, zaraz obok rabarbaru, szczawiu i szparagów. Bywały takie dni (w zeszłym roku na przykład), że gotowałam sobie zupę - botwinkę co drugi dzień (tylko dla siebie, bo Chłopaki jej nie lubią). Trzeba korzystać, póki jest ;-). Tarta jest pyszna, polecam.  Przepis znalazłam na blogu Ani - Bajkorada. Tartę dodaję do akcji Usagi - Czas na Piknik :).   Składniki ciasta na dużą tartę: *200 g mąki (u mnie nieco więcej) *100 g zamrożonego masła *1 żółtko *szczypta soli *1/4 szklanki zimnej wody  Składniki bazy jajecznej: *3 jajka *sól, pieprz *250 ml śmietany ( u mnie maślanka) Dodatki: *1 pęczek botwinki wraz z buraczkami  Wykonanie: Wszystkie składniki na ciasto zmiksować ze sobą (można miksować przystawką do mięsa, natomiast jeśli takiej nie macie jak ja, to można użyć masła po prostu schłodzonego, a ciasto przed pieczeniem schłodzić w lodówce- tak zrobiłam). Ciasto rozwałkować na kształt okręgu i przełożyć do wysmarowanej masłem formy na tartę. Można także ciastem wylepić formę. Ciasto nakłuć widelcem, piec 15 minut w 180 stopniach C. Wyjąć i przestudzić. Przygotować bazę jajeczną: składniki wymieszać lub zmiksować. Przyprawić solą i pieprzem.  Botwinkę posiekać. Ułożyć na spodzie, całość zalać bazą jajeczną. Piec 15-20 minut w 180 stopniach C.  Smacznego:) 