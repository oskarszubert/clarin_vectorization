U mnie też nie może zabraknąć biało-czerwonych akcentów! Zwłaszcza, że dałam się ponieść fali kibicowania, fali czapeczek, szalików, koszulek, flag i maskotek :). Ja to po prostu uwielbiam i czekałam na Euro bardzo (nawet paznokcie pomalowałam na biało-czerwono). I mecze lubię oglądać, kibicować, krzyczeć i piwo też wypiję, z sokiem... taa, nie liczy się, wiem ;P.             Zapraszam dziś na tort. Biało- czerwony, bo truskawkowy z masą mascarpone. Pyszny, delikatny, wilgotny. Można zjeść dokładkę, gdyż nie jest za słodki. Bardzo, bardzo smaczny. Jest to tort majowy jeszcze, mój imieninowy, ale nadaje się świetnie na dzisiejszy dzień rozpoczęcia Euro 2012! :). Przepis z Kwestii Smaku.  Kwiatuszki dostałam od Synka, zerwane na łące:*. Uwielbiam takie kwiatki:).       Składniki na 1 biszkopt (należy przygotować 2 biszkopty czyli ilość składników podwoić):  *5 jajek, w temperaturze pokojowej, oddzielone żółtka od białek *1 szklanka drobnego cukru do wypieków lub cukru pudru *5 czubatych łyżek mąki pszennej *1 łyżka mąki ziemniaczanej *1 łyżeczka proszku do pieczenia Nasączenie:  *16 łyżek (po 4 na 1 blat) zaparzonej i ostudzonej niezbyt mocnej herbaty z cytryną lub 8 łyżek białego wina wymieszanego z 2 łyżkami rumu i 2 łyżkami soku z cytryny lub 12 łyżek likieru truskawkowego bądź poziomkowego (u mnie likier poziomkowy, więcej niż 12 łyżek)  Masa mascarpone: *250 g śmietankowego sera twarogowego *2/3 szklanki cukru pudru *750 g sera mascarpone *250 ml śmietanki kremówki 30% (zimnej) oraz: *1 słoiczek (250 g) konfitury truskawkowej (dałam domową) *500 g truskawek, pokrojonych w kostkę  Dekoracja wierzchu: *garść gotowej małej bezy (dałam podłużne biszkopty) *świeże truskawki Dekoracja boków:  *1 szklanka 250 ml śmietanki kremowej 30% (zimnej) *2 - 3 garście małej, gotowej bezy (u mnie biszkopty) *200 g truskawek, pokrojonych w kostkę  Przygotowanie: Przygotować biszkopt: Piekarnik nagrzać do 175 stopni C. Formę z odpinaną obręczą o średnicy 27 cm posmarować masłem i wysypać mielonymi migdałami lub bułką tartą. Jajka wyjąć wcześniej z lodówki, aby się ogrzały. Białka ubić ze szczyptą soli na sztywną pianę, dodać cukier i ubijać jeszcze przez około 4 - 5 minuty, aż piana będzie lśniąca i gęsta. Stopniowo dodawać po jednym żółtku, ciągle ubijając. Przesiać obydwie mąki razem z proszkiem do pieczenia i dodać do ubitych jajek. Delikatnie wymieszać szpatułką lub drewnianą łyżką, tak aby nie zmniejszyć objętości piany. Masę wlać do przygotowanej formy i wstawić do nagrzanego piekarnika. Piec przez 25 minut, aż biszkopt urośnie i będzie lekko zrumieniony. Studzić przez 15 minut w uchylonym piekarniku, następnie wyjąć i studzić przez 15 minut. Wyłożyć na metalową kratkę. Upiec drugi biszkopt jak powyżej. Po ostudzeniu każdy biszkopt przekroić na 2 blaty. Zachować okruchy na posypanie wierzchu tortu. Przygotować nasączenie biszkoptu. Przygotować masę mascarpone: Ser śmietankowy utrzeć z cukrem pudrem na gładki krem (około 3 minuty). Dalej ubijać dodając po łyżce ser mascarpone. Delikatnie połączyć z ubitą na sztywną pianę zimną śmietanką kremówką, a następnie z połową konfitury truskawkowej. Drugą połowę konfitury truskawkowej podgrzać, ostudzić i połączyć z pokrojonymi w kosteczkę truskawkami (500 g). Przygotować tort: Na paterze ułożyć pierwszy blat biszkoptu, skropić go 3 łyżkami nasączenia. Wyłożyć 1/3 część przygotowanych truskawek z konfiturą, a następnie rozsmarować 1/3 masy mascarpone. Położyć drugi blat biszkoptu, skropić nasączeniem, wyłożyć 1/3 część pokrojonych truskawek i 1/3 część masy. Położyć 3 krążek, nasączyć, rozłożyć ostatnią część truskawek i masy. Położyć ostatni, czwarty krążek, skropić go nasączeniem i posypać pokruszonym biszkoptem. Udekorować boki: Ubitą zimną śmietanę kremówkę wymieszać z pokruszoną bezą (biszkoptami) i pokrojonymi truskawkami (200 g). Obłożyć boki tortu. Wierzch udekorować gotową bezą i truskawkami. Wstawić do lodówki.  Smacznego :) 