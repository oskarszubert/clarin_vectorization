Ostatnio dostałam sporą ilość pysznych jabłek, więc postanowiłam zrobić z nimi ciasto. Ciasto z jabłkami jest zawsze pyszne, czy to jesienią, czy wiosną. Koniecznie musi być z cynamonem, to u mnie po prostu obowiązkowe, bo jak nie raz wspominałam, kocham to połączenie. Zrobiłam tym razem ciasto, na które przepis podesłała mi Atinka, ciasto z pastą marcepanową. Nie miałam jej dużo, więc dałam tylko tyle, ile znalazłam w szafce. Ciacho wyszło przepyszne, pachnące, wilgotne, może nawet ciut za mocno wilgotne, lekko zakalcowe, ale było tak pyszne, że wszyscy zjadaliśmy je z wieeelkim smakiem.  Składniki: *300 g pasty migdałowej (marcepan)  *110 g cukru  *125 g masła o temperaturze pokojowej  *3 jaja  *120 g mąki  *2 łyżeczki proszku do pieczenia  *2 łyżeczki cukru waniliowego  *100 ml creme fraîche (dałam śmietanę 30%)  *2 duże jabłka, dałam trzy   *2 łyżki syropu golden syrup (dałam miód)  *1-2 łyżeczki cynamonu *dodałam od siebie troszkę cukru brązowego, którym posypałam górę ciasta   Wykonanie: Pastę migdałową rozetrzeć z cukrem, dodać masło i ubić na puszysty krem. Dodawać po 1 jaku, za każdym razem bardzo dokładnie ucierając. Wymieszać razem mąkę i proszek do pieczenia, a następnie stopniowo wsypywać do masy  i dokładnie ucierać. Na końcu dodać cukier waniliowy i śmietanę, całość wymieszać. Tortownicę wyłożyć papierem do pieczenia lub wysmarować tłuszczem. Jabłka obrać, pokroić, wymieszać z cynamonem i syropem. Ciasto przelać do tortownicy, a na wierzchu wyłożyć równomiernie jabłka. Ja posypałam jabłka cukrem brązowym. Piec w temperaturze 175 °C przez 45-50 minut. Można podawać z lekko słodzona bitą śmietaną, sosem waniliowym, lodami, mascarpone wymieszanym z cukrem waniliowym itp. Smacznego:-) 