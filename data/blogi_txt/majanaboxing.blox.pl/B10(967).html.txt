Dziś mamy święto, bo Ósme Urodzinki Synka :) Z tej okazji upiekłam tort egipski, który kusił mnie z bloga Dorotuś. Tort wspaniały, smaczny, choć dość słodki. Delikatne ciasto orzechowe przełożone masą budyniowo-maślaną o zapachu wanilii oraz masą śmietanową z prażonymi orzechami i karmelem, o tak - smakuje rewelacyjnie. To naprawdę tort idealny na takie urodzinowe święto. Bardzo wszystkim smakował. Został tylko ten kawałeczek ze zdjęcia ;)  Wszystkiego najlepszego mój Ośmiolatku! :*** Składniki na ciasto:  *2 białka  *2 łyżki cukru  *pół łyżki mąki pszennej *40 g zmielonych orzechów laskowych  Białka ubić na sztywno, dodać cukier i dalej ubijać. Powoli, wsypać mąkę i orzechy, delikatnie wymieszać. Ciasto wlać do wyłożonej papierem tortownicy o średnicy 20 cm (nie mniejszej, tort będzie wysoki; ja piekłam w tortownicy 23 cm, nie mam mniejszej). Piec około 15 minut (sprawdzić patyczkiem) w temperaturze 170ºC.  Według tego przepisu należy upiec 3 takie same blaty, jeden po drugim, ostudzić.   Składniki na masę budyniowo-maślaną: *10 żółtek  *10 łyżek cukru   *5,5 łyżek mąki pszennej *2 opakowania cukru waniliowego (po 16 g każde)  *340 ml mleka *170 g masła  W garnuszku zmiksować żółtka, cukier, mąkę, mleko, zagotować, mieszając, do zgęstnienia. Ostudzić (najlepiej przykrywając folią, by nie utworzył się kożuch). Masło utrzeć na puszystą masę. Miksować powoli, stopniowo dodając chłodny budyń. Składniki na masę z bitej śmietany:  *340 g śmietany kremówki (dałam kremówkę 36%) *200 g + 2 łyżki cukru  *120 g podpieczonych orzechów laskowych, posiekanych  Śmietanę ubić na sztywno, pod koniec ubijania dodając 2 łyżki cukru. Orzechy podpiec do zrumienienia, posiekać na małe kawałki.Cukier (200 g) rozpuścić na patelni lub w garnuszku, poczekać, aż zrobi się karmel. Działając bardzo szybko wylać karmel na papier do pieczenia, rozsmarować. Jak stwardnieje, połamać na nieduże kawałki (np. wałkiem), uważając, by nie rozdrobnić karmelu na proszek.  Ubitą śmietanę wymieszać z orzechami i karmelem. Wykonanie: Na paterze ułożyć 1 blat, na niego część masy budyniowej, na nią cześć ubitej śmietany. Następnie kolejny blat ... itd., kończąc na bitej śmietanie. Trochę masy budyniowej zostawić do posmarowania boków tortu. Ja z boku przyozdobiłam kuleczkami złotymi. Schłodzić. Smacznego :) 