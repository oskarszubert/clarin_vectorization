Orzechowy Tydzień Eli jest jedną z tych akcji, na które czekam i w których chętnie biorę udział (dziś jest trzeci raz). Orzechy są zdrowe, szczególnie dla naszych szarych komórek;) U mnie w domu bardzo lubiane, zwłaszcza w słodkościach.  Umówiłam się dziś z dwiema fantastycznymi dziewczynami - Alą i Anitką na wspólne pieczenie. Wybrałyśmy babkę z orzechami laskowymi i czekoladą z przepisu Dorotki. Babka była bardzo dobra, aczkolwiek myślałam, że będzie dużo bardziej wilgotna. Nie jest jednak za sucha, raczej taka pośrednia. Wspaniale smakuje z polewą czekoladową :)               Kochane Babeczki dziękuję Wam za wspólne, smaczne pieczenie. We trójkę raźniej, radośniej i smaczniej, prawda?;-)    SKŁADNIKI: *100 g gorzkiej czekolady *4 jajka *100 g cukru *7 łyżek mąki (więcej niż płaskich) *1,5 łyżeczki proszku do pieczenia *100 g zmielonych orzechów laskowych *1 łyżeczka kakao *100 g masła *szczypta soli WYKONANIE: Masło stopić w garnuszku, przechłodzić. Czekoladę zetrzeć na tarce na najmniejszych oczkach. Białka oddzielić od żółtek. Ubić ze szczyptą soli na sztywną masę. Pod koniec ubijania dosypywać cukier, dalej ubijając. Dodać żółtka, ubić. W osobnym naczyniu wymieszać mąkę, zmielone orzechy, proszek do pieczenia, startą czekoladę, kakao. Wszystko dodać do masy i wymieszać. Na końcu dodać roztopione masło, wymieszać. Piec w keksówce lub formie na babkę w temperaturze 175ºC przez około 40 - 45 minut, do tzw. suchego patyczka. Wystudzić, polać polewą czekoladową (najczęściej robię polewę z 1 czekolady -100g i 50g masła, roztapiam je i polewam ciasto. Tym razem zamiast masła dodałam kilka łyżek śmietanki kremówki, tak by uzyskać pożądaną konsystencję. Postawiłam na gęstą, grubą polewę :)). Smacznego :) 