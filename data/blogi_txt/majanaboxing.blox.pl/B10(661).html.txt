Jedna z najpyszniejszych nalewek, jakie robiłam! Aromatyczne, dojrzałe owoce pigwy, które udało mi się kupić zachęciły mnie do przygotowania tej nalewki. Bardzo polecam wszystkim, którzy lubią takie domowe trunki. :) Przepis z książki "Kuchnia polska i światowa" Elżbiety Adamskiej.    Składniki: *0,5 kg owoców pigwy *0,5 l wódki *0,25 l spirytusu *0,5 kg cukru *0,5 szklanki wody   Wykonanie: Umyte i osuszone owoce pokroić na ćwiartki, wydrążyć gniazda nasienne, owoce pokroić w drobne kawałki. Zalać je alkoholem i odstawić w ciepłe miejsce na miesiąc. Po upływie tego czasu przygotować syrop z cukru i wody, dodać go do nalewu i odstawić na dwa tygodnie. Mieszać potrząsając słojem co jakiś czas. Przefiltrowana nalewka z każdym dniem jest lepsza. Pozostałe owoce można zalać jeszcze raz alkoholem, dodać cienko okrojoną skórkę cytrynową, pół laski wanilii, kilka goździków, garść rodzynków. Ja tak zrobiłam i czekam teraz na kolejną nalewkę.:). Owoce pigwy są tak aromatyczne, że można je zalewać kilka razy. Można również dodać do nalewki szklankę koniaku lub rumu. Smacznego :) 