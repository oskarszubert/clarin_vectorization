Jagodzianki z przepisu Liski robiłam jeszcze przed wyjazdem, ale nie zdążyłam przygotować wpisu. Były fantastycznie pyszne, pełne owoców, pełne zapachu i smaku lasu. Och, uwielbiam jagodzianki i zastanawiam się dlaczego dopiero teraz je robię. Myślałam, że to taka trudna sprawa, a bułeczki są naprawdę proste i tak wspaniale smaczne. Liska podała przepis na jagodzianki z kruszonką, jednak ja nie robiłam kruszonki, a bułeczki polukrowałam. Polecam, są przepyszne!  Składniki na 10 bułeczek: *250ml mleka *1/2 łyżeczki ekstraktu z wanilii lub cukier waniliowy *450g mąki pszennej *1/2 łyżeczki soli *40g drobnego cukru *40g masła *20g świeżych drożdży lub 7g drożdży instant Nadzienie: *250g jagód plus cukier do smaku (2-3 łyżki) *cukier z prawdziwą wanilią *1 łyżka tartej bułki Lukier: *1 szklanka cukru pudru *kilka łyżek gorącej wody (tak by lukier był dość rzadki)   Wykonanie: Składniki nadzienia wymieszać w misce i odstawić.  Blachę do pieczenia wyłożyć papierem.  W małym garnuszku połączyć masło, wanilię i mleko. Zagotować do czasu aż masło się rozpuści. Ostudzić. Drożdże świeże rozetrzeć z łyżeczką cukru i łyżką mleka. Wymieszać mąkę, drożdże (jeśli używamy drożdży instant), sól i cukier. Dodać ostudzone masło z mlekiem, drożdże (jeśli używamy swieżych). Zagnieść gładkie ciasto. Przełożyć je do miski i przykryć ściereczką. Odstawić do wyrośnięcia na 1 godzinę w ciepłe miejsce. Po tym czasie ciasto podzielić na 10 małych kulek. Dłonie delikatnie spryskać olejem, by nie lepiło się do nich ciasto. Z każdej kulki uformować placuszek, łyżeczką nakładać nadzienie. Dokładnie sklejać, obtoczyć w dłoniach. Ułożyć na blasze i przykryć ściereczką. Odstawić do wyrośnięcia na około 1/2 godziny. Piekarnik nagrzać do temperatury 200 stopni C. Piec bułeczki około 18-20 minut. Po ostudzeniu polukrować nakładając lukier pędzelkiem.Smacznego :) 