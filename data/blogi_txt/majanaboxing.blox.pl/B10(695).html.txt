Na śliwkę w czekoladzie miałam chęć już w zeszłym roku. Jednak wtedy jeszcze bałam się robić przetwory. Przygodę z zamykaniem smaków w słoiczkach zaczęłam w tym roku na wiosnę i bardzo mi się to spodobało. Już wtedy postanowiłam, że powidła ze śliwką zrobię na bank!:) Skorzystałam z przepisu na śliwkę w czekoladzie, który znalazłam u Bei (przepis Joanny z forum CinCin). To wspaniały przepis, a powidła wyszły przepyszne! Słodkie, wspaniale pachnące, czekoladowo - śliwkowe. Idealne do naleśników czy świeżutkiej chrupiącej bułeczki. Pycha! Składniki: *2,5 kg wypestkowanych dojrzałych śliwek węgierek*około 700 - 800 g cukru (ilość zależna od stopnia dojrzałości śliwek)*2 opakowania cukru z wanilią lub nacięta laska wanilii*50 - 100 g kakao Deco Morreno *1 tabliczka 100 g gorzkiej lub deserowej czekolady  *można dodać rum, ja nie dodawałam   Wykonanie: Śliwki zmielić w maszynce do mięsa, smażyć (ja gotowałam w nieprzywierającym garnku), dodając cukier, do uzyskania pożądanej konsystencji. Pod koniec smażenia dodać kakao i połamaną czekoladę. Smażyć jeszcze kilka minut. Przekładać do wyparzonych słoiczków, zamknąć wyparzonymi pokrywkami i studzić powoli ustawione "do góry nogami" pod kocykiem. Podobnie jak Bea, ja śliwek nie mieliłam przed smażeniem. Zmiksowałam je blenderem podczas smażenia, gdy były już wystarczająco miękkie. Cukier powinno się dać na samym końcu, ja jednak nie doczytałam i wrzuciłam od razu do garnka wraz ze śliwkami. To jednak nie sprawiło tak naprawdę różnicy. Po uzyskaniu odpowiedniej konsystencji dodałam kakao (50g) i czekoladę. Moje powidła gotowałam 3 dni po około 3 godziny na bardzo małym ogniu, mieszając co jakiś czas. Smacznego ! 