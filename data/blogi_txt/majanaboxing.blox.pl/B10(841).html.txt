Zanim przejdę do kilku majówkowych wypieków, którymi częstowałam moich cudownych gości, zapraszam na sernik, jeszcze kwietniowy. Inspirowałam się przepisem Dorotuś na lekko migdałowy sernik z malinami. U mnie niestety malin nie ma, za to są wiśnie i czereśnie z kompotu (robione przez moją mamę). A żeby było ciekawiej i śmieszniej to chwyciłam nie ten słoik i wyłożyłam na ciasto wiśnie z pestkami ;). Zorientowałam się dopiero przy końcu. Dobrze, że choć czereśnie nie miały pestek ;). Sernik był bardzo smaczny, lekko kremowy, fajnie się komponował z kruchym spodem.      Składniki na kruchy spód: *150g mąki pszennej *2 łyżki drobnego cukru  *100g zimnego masła, pokrojonego w kostkę *1 żółtko *1 łyżka zimnej wody   Na stolnicę wysypać mąkę, zrobić dołek, w którym umieścić cukier, masło i żółtko. Dodane składniki zagnieść razem, następnie stopniowo dodawać do nich mąkę, wyrabiając między palcami, jak na kruszonkę. Dodać zimną wodę i zagnieść gładkie ciasto. Uformować z niego kulę, lekko spłaszczyć, owinąć folią i schłodzić w lodówce przez 30 minut. Schłodzone ciasto rozwałkować na wielkość formy (35 x 25 cm), ja wylepiłam ciastem formę. Ponakłuwać widelcem. Podpiec w temperaturze 190 stopni C przez około 15-20 minut lub do momentu, aż ciasto będzie miało złoty kolor. Wyjąć z piekarnika, lekko przestudzić w czasie przygotowywania masy serowej. Składniki na masę serową: *1 kg twarogu tłustego lub półtłustego zmielonego dwukrotnie (użyłam twarogu zmielonego z wiaderka) *100 ml śmietany kremówki 30% lub 36% *5 dużych jajek *200g cukru *2 łyżeczki ekstraktu z migdałów (u mnie likier amaretto) *3 łyżki mąki pszennej *1 łyżka mąki ziemniaczanej *300 g czereśni i wiśni z kompotu (u mnie około 500g) *3/4 szklanki płatków migdałów (pominęłam)  Wszystkie składniki powinny być w temperaturze pokojowej. Jajka roztrzepać we misce. Dodać do nich cukier i wymieszać.W misie miksera umieścić zmielony twaróg, śmietanę, jajka roztrzepane z cukrem, ekstrakt z migdałów (amaretto), obie mąki (przesiane). Wszystkie składniki zmiksować przez chwilę, do połączenia składników. Zmiksowaną masę wylać na podpieczony wcześniej spód. Na wierzchu masy serowej poukładać owoce. Można posypać płatkami migdałów. Piec w temperaturze 150 stopni C przez 1 godzinę i 15 minut lub dłużej, aż środek sernika będzie ścięty. Wystudzić w lekko uchylonym piekarniku. Schłodzić w lodówce przez kilka godzin.  Smacznego :) 