Jesień to dla mnie czas jabłeczników. Nie tylko dla mnie, bo ten jabłecznik powstał specjalnie na życzenie mojego synka. Położyłam przed nim 5 przepisów z jabłkowymi ciastami. Podobały mu się wszystkie, ostatecznie wybrał ten – jabłecznik półfrancuski z książki Dorotuś. Jak zwykle przepis niezawodny. Ciasto wyszło wspaniałe, aromatyczne. Jest w nim dużo jabłek, co stanowi dodatkowy plus. Nawet nie wiem kiedy znikło, wszystkim bardzo smakowało.  Bardzo polecamy!      Składniki na ciasto: *500 g mąki pszennej *200 g masła  *1 łyżka smalcu (pominęłam) *2 żółtka *1 łyżka octu *1 łyżeczka proszku do pieczenia *8 g cukru waniliowego *pół szklanki drobnego cukru lub cukru pudru *pół szklanki gęstej, kwaśnej śmietany (najlepiej 18%) Masa jabłkowa: *1,5 kg jabłek *3 łyżki cukru pudru (można pominąć lub dać więcej, zależy od jabłek) *1 łyżeczka cynamonu *2 łyżki soku z cytryny *4 łyżki bułki tartej *cukier puder do oprószenia ciasta po upieczeniu   Wykonanie: Mąkę, proszek wymieszać. Dodać tłuszcz, posiekać. Następnie dodać pozostałe składniki, szybko wyrobić (ciasto może być klejące, ale po wyrobieniu tylko z zewnątrz oprószyć mąką, nie dosypywać mąki do ciasta). Podzielić na 2 równe części. Jedną schłodzić przez 2 godziny, drugą zamrozić.  Jabłka obrać, usunąć gniazda nasienne, zetrzeć na tarce z dużymi oczkami. Dodać  cukier, cynamon i sok z cytryny, wymieszać. Wyjąć ciasto z lodówki. Blachę o wymiarach 32 x 26cm wyłożyć papierem do pieczenia. Ciasto wyłożyć na blachę, palcami rozprowadzić, wyrównać. Podpiec w temperaturze 180ºC przez około 15 minut. Podpieczone ciasto równomiernie obsypać 4 łyżkami bułki tartej (wchłonie wilgoć z jabłek). Wyłożyć jabłka, wyrównać. Na górę zetrzeć ciasto z zamrażarki.    Piec około 60 minut w temperaturze 180ºC. Po wystudzeniu oprószyć pudrem. Smacznego :) 