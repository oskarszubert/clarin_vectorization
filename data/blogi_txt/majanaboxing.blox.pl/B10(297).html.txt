Już jakiś czas temu Andrzej zaproponował mnie i Atince wspólne upieczenie rybki. Najpierw miała być na grillu, ale potem przedstawił kuszący, prosty przepis na pyszną rybkę w sosie pomidorowym z książki J.Futkowskiej i M.Walęckiej - Zdroik „Smaki Ameryki”.  Rybki kocham! Uwielbiam! Jednak niezwykle rzadko przygotowuję je w domu. Dlaczego? Powodem jest ich zapach, zwyczajnie, po prostu (co innego ryba wędzona czy grillowania na powietrzu). Jednak ten przepis musiałam wypróbować! Bardzo mi się podoba, nie ma niepotrzebnych zapachów, a rybka pod kołderką pysznych pomidorów smakuje wyśmienicie. Użyłam mrożonych filetów z łososia, natomiast ser feta zamieniłam na lekki twarożek. Bardzo polecam, pyszności! Atinko, Grumki dziękuję za namówienie mnie na tak wspaniałe rybkobranie. Rybę robiłam już 2 razy i na pewno będzie się u mnie pojawiać częściej :)  Składniki: *4 filety z ryb morskich po ok. 15 dag (użyłam mrożonego łososia) *1 puszka pomidorów w zalewie (ok. 45 dag) *8 cebulek dymek *2 łyżki pokruszonego sera feta (u mnie twaróg 0% tłuszczu) *2 łyżki soku z cytryny *po pół łyżeczki suszonej bazylii i oregano *pieprz, sól *tłuszcz do wysmarowania naczynia żaroodpornego   Wykonanie:   Rybę umyć, osuszyć w papierowym ręczniku.  Cebulki umyć, pokroić w plastry. Do garnka włożyć pomidory z zalewą, cebulkę, dodać sok z cytryny, rozkruszone zioła i pieprz. Doprowadzić do wrzenia, zmniejszyć ogień i dusić bez przykrycia, aż płyn odparuje, posolić.  W żaroodpornym naczyniu wysmarowanym tłuszczem umieścić filety, nałożyć na nie sos. Piec pod przykryciem w piekarniku nagrzanym do 180 stopni C przez około 25 minut. Przed podaniem posypać fetą. Smacznego:) 