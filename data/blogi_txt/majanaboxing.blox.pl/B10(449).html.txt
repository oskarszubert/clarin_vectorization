W ostatni dzień Festiwalu Pierniczków zapraszam na pierniczki, które podbiły nasze serca w zeszłym roku. Musiałam je zrobić ponownie, bo są po prostu rewelacyjne. To lebkuchen - miękkie, pachnące pierniki oblane lukrem. Coś wspaniałego, koniecznie musicie ich skosztować! Nasze lebkuchen powędrują na szkolną wigilijkę mojego synka, no chyba, że do tego czasu znikną ;-), ale nie szkodzi, zrobię ponownie. :). Przypominam przepis, który znalazłam u Doroty. ﻿  ﻿ Składniki na 30 sztuk: *250 g mąki pszennej *85 g zmielonych migdałów (na mąkę) *3 łyżeczki przyprawy korzennej do piernika *1 łyżeczka zmielonego cynamonu *1 łyżeczka proszku do pieczenia *1/2 łyżeczki sody oczyszczonej *200 ml płynnego miodu *85 g masła *pół szklanki drobno posiekanej kandyzowanej skórki pomarańczowej i cytrynowej (ja dałam domową pomarańczową oraz skórkę startą z 1 cytryny) Wykonanie: Suche składniki: mąkę, migdały, proszek, sodę, przyprawy wymieszać w misce. W garnuszku z grubym dnem umieścić masło i miód, podgrzewać, mieszając, do roztopienia masła. Zdjąć z palnika i lekko przestudzić (mieszanka ma jednak być ciepła). Do suchych składników wlać ciepłą masę maślano - miodową, dodać kandyzowane owoce i wymieszać (można mikserem), by nie było grudek.Ciasto powinno wyjść lepiące (nie dosypywać mąki). Przykryć ściereczką i odstawić do ostudzenia (zgęstnieje). Po tym czasie z ciasta robić kulki wielkości niedużego orzecha włoskiego (powinno wyjść około 30 sztuk). Układać na blaszkach wyłożonych papierem do pieczenia w dużych odległościach od siebie (bardzo rosną). Każdą kulkę spłaszczyć trochę łyżką (ponieważ ciasto bardzo się klei najlepiej maczać ręce w wodzie i wtedy formować kulki, również łyżka, którą je spłaszczamy powinna być wilgotna). Piec w temperaturze 180ºC przez 15 minut (nie dłużej, bo będą zbyt kruche). Lebkuchen wyciagnięte prosto z piekarnika będą bardzo miękkie, należy poczekać 2 minuty, potem przenieść je na kratkę do wystudzenia. Później ich wierzch kruszeje, by zmięknąć znów na drugi dzień, po pokryciu lukrem. Składniki na lukier: *2 szklanki cukru pudru *kilka łyżek gorącej wody Cukier puder wsypać do miseczki. Dolewać gorącą wodę, łyżka po łyżce, mieszając i rozcierając grzbietem łyżki. Gdy lukier będzie lejący, ale nie za gęsty, maczać w nim pierniczki i odkładać na kratkę do całkowitego zastygnięcia lukru. Smacznego :)  ﻿ ﻿ 