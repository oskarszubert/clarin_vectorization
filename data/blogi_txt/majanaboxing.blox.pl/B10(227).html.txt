Cynamonowe gwiazdki to pyszne, kruchutkie ciasteczka, pachnące cynamonem, przełamane nutką cytrusową, wspaniałe dla wszystkich, nie tylko dla dzieci. Piekłam je już kilka razy, uwielbiamy je. Można je oczywiście robić w różnych kształtach, nam spodobały się gwiazdeczki. Synek dużo mi przy nich pomagał, więc pichciło nam się szybko i miło. Ciasto po godzinnej wizycie w lodówce zostało rozwałkowane najpierw przeze mnie, a potem już przez synka. Wspólnie wycinaliśmy foremkami kształty dużych, średnich i maleńkich gwiazdeczek. Kocham taką wspólną pracę, dlatego też robienie przedświątecznych ciasteczek i pierniczków to niezastąpione chwile pełne radości. Ciasteczka mogą stanowić pyszny świąteczny upominek, więc dołączają do akcji Cudawianki Świąteczne Prezenty, a także do Świątecznej i Noworocznej Akcji Olgi Smile. Źródło przepisu - blog Dorotuś Moje Wypieki. Składniki: *250 g mąki  *1 łyżeczka proszku do pieczenia  *1/2 łyżeczki sody oczyszczonej  *1 łyżeczka cynamonu  *100 g miękkiego masła  *100 g cukru brązowego (jasnego)  *1 łyżka soku z cytryny  *1 łyżka soku z pomarańczy  *1 duże jajko    Na posypkę: *2 łyżki cukru  *1/2 łyżeczki cynamonu    Wykonanie: Mąkę wymieszać z proszkiem, sodą, cynamonem i brązowym cukrem. Dodać miękkie masło w kawałeczkach , jajko (pozostawiając część białka do posmarowania ciastek) i sok. Wyrobić ciasto, uformować kulę. Włożyć na co najmniej godzinę do lodówki. Po tym czasie rozwałkować ciasto dość cienko, delikatnie podsypując mąką, wycinać dowolne kształty. Układać na blaszce, posmarować lekko roztrzepanym białkiem i posypywać cukrem wymieszanym z cynamonem. Piec w temperaturze 190ºC przez około 15 minut (piekłam krócej, około 10 minut). Studzić na kratce. Z przepisu wyszedł mi duży, kopiasty talerz gwiazdek. Smacznego :) 