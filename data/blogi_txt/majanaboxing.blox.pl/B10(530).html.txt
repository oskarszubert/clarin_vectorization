Jak dawno nie było u mnie muffinek! Odpoczywaliśmy od nich, by całkiem się nie zamufinkować ;) Ukochany woli większe ciasta, ale i te muffinki jadł ze smakiem, to chyba dlatego, że zawierają jego ulubiony marcepan :) Nawet synkowi smakowały, chętnie zlizywał cytrynowy lukier i w końcu skusił się na całą muffinkę. Pyszne są i pięknie marcepanowo pachną. Skorzystałam z przepisu Dorotuś, dodatkowo robiąc lukier i pomijając płatki migdałowe, których użyłam jedynie do dekoracji 2 babeczek (moje chłopaki nie przepadają za płatkami migdałowymi niestety). Składniki na 12 muffinek: *175 g masy marcepanowej (dałam 200g), startej na tarce o dużych oczkach  *260 g mąki  *1 łyżka proszku do pieczenia  *szczypta soli  *115 g drobnego cukru  *2 średnie jajka  *200 ml mleka (dałam maślankę) *6 łyżek oleju słonecznikowego lub 85 g roztopionego, ochłodzonego masła  *1 łyżeczka ekstraktu z migdałów (dałam aromat migdałowy)  *płatki migdałów - do posypania  Wykonanie: W jednym naczyniu wymieszać składniki suche ze startym marcepanem, w drugim naczyniu składniki mokre. Połaczyć zawartość obu naczyń i wymieszać tylko do połączenia. Formę do muffinek wyłożyć papilotkami, nałożyć do niej ciasto (do 3/4 wysokości papilotki). Posypać płatkami migdałów, ja nie posypywałam. Piec około 20 minut w temperaturze 200ºC. Po ostudzeniu oblać lukrem: sok z cytryny + cukier puder, taka ilość by powstał dość gęsty lukier. Udekorować płatkami migdałowymi. Smacznego :) 