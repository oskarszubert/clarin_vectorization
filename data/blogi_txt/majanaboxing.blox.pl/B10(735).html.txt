Ruchanki kociewskie to nic innego jak racuchy. Ich nazwa pochodzi od "ruszenia" drożdży, na których są robione. Pyszne, proste, sycące racuszki z jabłkami. Uwielbiamy takie jedzonko. Ruchanki pochodzą z kuchni kociewskiej, która jest bardzo podobna do kuchni kaszubskiej. W obu regionach przyrządza się bardzo podobne dania, które często różnią się jedynie nazwą. Przepis pochodzi z książki Mai Bartczak "Polska kuchnia regionalna". Racuszki dodaję do akcji Gotujemy po polsku, której patronuje serwis zPierwszegoTłoczenia.pl.  Składniki dla 4 osób: *50 dag mąki *3 jajka *1/2 kostki masła lub margaryny (100-150g) *2 szklanki mleka *5 dag drożdży *łyżka cukru *1 opakowanie cukru waniliowego *2 duże jabłka *tłuszcz do smażenia *sól *cukier puder do posypania   Wykonanie: Drożdże rozetrzeć z cukrem. Połączyć z 1/2 szklanki ciepłego mleka i odstawić w ciepłe miejsce aż podrosną (ruszą, skąd nazwa potrawy). Resztę mleka podgrzać, wsypać cukier waniliowy, sól, następnie stopniowo dodawać mąkę (cały czas mieszając), jajka oraz roztopione masło.  Jabłka obrać, pokroić w plasterki lub drobną kostkę i dołożyć do ciasta razem z rozczynem drożdżowym. Wymieszać i zostawić do ostygnięcia.  Porcje ciasta nakładać łyżką na rozgrzaną patelnię z tłuszczem, formując placuszki. Smażyć z obu stron na złoto. Nadmiar tłuszczu można usunąć wykładając placki na ręcznik papierowy,a dopiero potem na talerz. Gorące ruchanki posypać cukrem pudrem. Smacznego :) 