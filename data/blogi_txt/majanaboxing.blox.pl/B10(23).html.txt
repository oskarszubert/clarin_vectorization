Nela Rubinstein wspaniale pisze o babce:               "Od kiedy pamiętam babka, była w naszej rodzinie ulubionym dodatkiem do kawy, herbaty, mleka, czekolady i wszystkich innych napojów. Upieczona w podłużnej formie, zwana była przez nas bułką. Babka, obok mazurków, rozmaitych tortów i innych łakoci jak chrust czy racuszki, nieodmiennie królowała na wielkanocnym stole. Piekło się ją jednak wtedy w klasycznej formie na babkę z dziurką w środku, nasączało rumem i polewało lukrem...". Chyba dużo się od tamtego czasu nie zmieniło. Babki nadal królują na świątecznym, wiosennym stole, są jak i mazurki niezmiennym akcentem Świąt Wielkanocnych. Nadal pieczone w formie z dziurką, nasączane, z rodzynkami lub bez, lukrowane, polewane czekoladą, ozdabiane w ulubiony sposób. Niezmiennie smaczne, pachnące i szybko znikają ze stołu. Ja ubóstwiam drożdżowe, z rodzaju wilgotnych szczególnie.               Na drożdżową babkę Neli ochoty narobiły mi : Ala, Basia i Monia, bardzo zachwalając właśnie ten przepis. Miały rację kochane kobietki, bo ta babka jest wspaniała! Powiem tak: rośnie jak szalona, ciasta jest tyle, że upiekłam z niego jedną dużą babę oraz 6 małych. A jak smakuje? Niebo w gębie! Bardzo polecam, nie tylko na święta :). Przepis Neli Rubinstein z książki "Kuchnia Neli". Ps. Rewelacyjne są także rodzynki macerowane w rumie, zalecam zrobić większą ilość ;).   ﻿﻿﻿ Składniki na zaczyn: *125 ml ciepłej wody*40 g drożdży *1 łyżka cukru Składniki na ciasto:*570 g mąki wysokoglutenowej*375 ml ciepłego mleka*200 g cukru*125 g miękkiego masła*200 g rodzynek macerowanych w rumie (przez min. 5 dni, moje siedziały w rumie 7 dni)*10 żółtek*laska wanilii*szczypta soli Składniki na lukier (ilość na wyczucie):*cukier puder*rum*sok z cytryny   Wykonanie: Przygotować zaczyn - drożdże rozetrzeć z cukrem, dodać wodę, zaczekać aż zacznie się burzyć.W dużej misce wymieszać połowę mąki, sól i ciepłe (na palec) mleko. Wlać zaczyn - wymieszać. Dodać cukier, żółtka, masło, wanilię (ziarenka) i pozostałą mąkę - znów wymieszać. Wyrobić dokładnie (ciasto jest bardzo rzadkie i lejące, nie da się wyrobić ręką - wyrabiałam mikserem, nakładką do ciasta drożdżowego- ok. 15 min.), aż ciasto stanie się gładkie i lśniące. Przykryć i odstawić do wyrośnięcia - ciasto ma podwoić objętość.  Odsączyć i osuszyć rodzynki, formy wysmarować masłem i wysypać mąką. Do wyrośniętego ciasta dodać 3/4 rodzynków, wymieszać i przełożyć ciasto do foremek (do ok. 1/3 wysokości). Odstawić do ponownego wyrośnięcia (ciasto powinno prawie całkowicie wypełnić foremki - w piekarniku jeszcze trochę podrośnie). Piec na mocno złoty kolor w 175 stopni C (30-35 min). Po ostudzeniu polukrować, udekorować rodzynkami.   Smacznego :) 