Pewnie nie raz mówiłam, że nie robię serników na zimno, gdyż nie cieszą się u mnie takim wzięciem jak serniki pieczone. Nadal tak jest, ale… ponieważ jest lato nabrałam chęci na zrobienie zimnego sernika z czarnymi porzeczkami. Taki sernik widziałam u Dorotki, a niedawno pokazała go także Kuchareczka58. Zdjęcia obydwu  ciast mnie bardzo zachwyciły. Wraz z synkiem zerwałam porzeczki, pomagał nam nawet nasz szczeniak, który wyjadał porzeczki z garnka ;) Serniczek jest chłodny, orzeźwiający, przepyszny, idealny deser na gorące dni. Zdania jednak były podzielone, bo ... męska część rodziny woli pieczone serniki;) Natomiast moja mama się nim zachwyciła. :) Nie dogodzisz wszystkim hihi ;) W przepisie dokonałam kilku zmian (wypisałam je w nawiasach). Receptura jest bowiem na tortownicę o średnicy 20 cm, a moja ma 23cm, więc dałam troszkę więcej niektórych składników. Zapraszam.  Składniki na spód: *140 g ciastek maślanych (u mnie 225g ciastek Digestive) *60 g masła (u mnie 100g) Ciastka pokruszyć na pył, dodać roztopione masło, wymieszać. Tortownicę o średnicy 20 cm (u mnie 23 cm) wyłożyć papierem do pieczenia. Masę ciasteczkową wcisnąć w dno, wyrównać. Włożyć do lodówki do czasu przygotowania masy serowej. Masa serowa:  *700 g twarogu półtłustego lub tłustego zmielonego dwukrotnie (u mnie 1 kg twarogu wiaderkowego śmietankowego President) *1 łyżka soku z cytryny *pół szklanki (125 ml) śmietany kremówki lub jogurtu naturalnego (dałam 200ml śmietany kremówki 36%) *200 g drobnego cukru (u mnie 230g) *2 czubate łyżki żelatyny rozpuszczone w 1/3 szklanki gorącej wody (dałam czubate 2 i pół łyżki żelatyny) *250 g czarnej porzeczki, odszypułkowanej + dodatkowo 120 g drobnego cukru do dosłodzenia warstwy z porzeczką (u mnie 250g porzeczek i mniej cukru, bo 2 czubate łyżki cukru pudru)   Twaróg zmiksować z cukrem, kremówką, sokiem z cytryny. Dodać rozpuszczoną żelatynę (może być ciepła, ja dałam od razu po dokładnym wymieszaniu), cały czas miksując, by nie zrobiły się grudki. Czarną porzeczkę zmiksować blenderem. Masę serową podzielić na 2 części, do jednej z nich dodać czarną porzeczkę, dodatkowo dosłodzić (najlepiej wcześniej spróbować i dosłodzić do smaku). Na masę z ciastek wylać masę serową jasną, potem ciemną (można masę jasną schłodzić przez pół godziny w lodówce, by masy się nie wymieszały, a potem nałożyć warstwę z porzeczką). Schłodzić przez noc w lodówce. Dowolnie udekorować. Smacznego :) 