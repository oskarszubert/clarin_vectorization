Pierwsze wspólne spotkanie w kuchni w tym roku z Ireną, Andrzejem i Atinką zaowocowało smacznymi chińskimi pierożkami Jiaozi. Pierogi są smaczne, szczególnie z ostrym sosem. Mają wtedy zdecydowany smak. Przy robieniu pierogów pomagał mi synek, który robi je o niebo lepiej niż ja. ;-) Wykrawaliśmy, nakładaliśmy farsz, sklejaliśmy, gotowaliśmy. Na fartuszkach, dłoniach i na podłodze pełno mąki, którą potem wspólnie sprzątaliśmy. Świetnie się razem tak umorusać ;). Pierożki podawaliśmy z ostrym sosem, który nadawał im charakterku. Z podanej porcji wychodzi naprawdę sporo pierogów (nie liczyliśmy ile), więc kolejnego dnia zjadaliśmy je odsmażone. Dziękuję Wam za pyszne chińskie spotkanie w kuchni, polecam się na przyszłość ;) Przepis ze strony Group Recipes.   Składniki: Ciasto: *4 szklanki (45 dag) mąki, *około 400 ml wody, *mąka do podsypywania.   Farsz: *pół główki kapusty pekińskiej (ok. 70 dag), *45 dag mielonej wieprzowiny ( dałam mielone z indyka), *2 łyżki posiekanej cebuli dymki, *1 łyżeczka posiekanego imbiru, *1 łyżeczka soli, *1 łyżeczka cukru, *2 łyżki sosu sojowego, *1 łyżka wina ryżowego (pominęłam, bo nie miałam), *1 łyżka oleju sezamowego.   Sos: wymieszana posiekana połówka czerwonej papryczki chili z 2 łyżeczkami świeżo startego imbiru, sosem sojowym i octem ryżowym. Wykonanie:  Przesiać mąkę. Powoli dolewając wodę zagnieść ciasto. Przykryć szmatką i odstawić na 25 – 30 minut. Kapustę blanszować przez 2 – 3 minuty. Odcedzić, posiekać i wymieszać z resztą składników. Stolnicę wysypać mąką. Z ciasta formować wałek o średnicy ok. 2,5 cm. Wałek pokroić na 80 – 90 kawałków. Z każdego kawałka uformować koło o średnicy 6 cm. Na środku każdego kółko kłaść 1 i pół łyżki farszu. Złożyć na pół i zlepić brzegi. Ja robiłam pierożki metodą tradycyjną – rozwałkowałam ciasto i wykrawałam kółka, nakładałam farsz i zlepiałam. Pierogi kłaść na oprószonej mąką tacy i przykrywać wilgotną ściereczką. Zagotować ok. litra wody. Włożyć do garnka ok. 20 pierożków. Przykryć i zagotować. Następnie odkryć i dolać 1/4 szklanki zimnej wody i ponownie zagotować bez przykrycia. Powtórzyć jeszcze raz. Pierogi wyjąć osączyć i podawać z sosem. Smacznego:) 