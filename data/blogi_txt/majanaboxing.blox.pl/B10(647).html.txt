Mam jeszcze do pokazania kilka świątecznych przepisów, więc na blogu ta atmosfera na chwilę się zatrzyma. Pewne chwile chciałoby się zatrzymać, ale się niestety nie da... Dziś aromatycznie, piernikowo, w połączeniu z powidłami i marcepanem. Idealnie. Ten piernik robiłam także w zeszłym roku. Tym razem piekłam z połowy porcji. Ciasto przełożyłam powidłami oraz masą marcepanową, którą również przygotowałam sama. Na wierzchu piernika polewa czekoladowa - całość smakowała genialnie! Polecam. :)Przepis z blogu Moje Wypieki.    Składniki: *pół kg miodu *2 szklanki cukru  *25 dag masła *1 kg mąki pszennej *3 jajka *3 płaskie łyżeczki sody oczyszczonej *pół szklanki mleka *pół łyżeczki soli *2 - 3 torebki przyprawy do piernika (40 g w torebce)    Do przełożenia: *powidła śliwkowe *domowa masa marcepanowa przygotowana z tego przepisu Wykonanie: Miód, cukier i masło podgrzać stopniowo, niemal do wrzenia, wymieszać porządnie i ostudzić. Do chłodnej masy dodać mąkę pszenną, jajka, sodę oczyszczoną rozpuszczoną w połowie szklanki mleka, sól i przyprawę do piernika. Ciasto starannie wyrobić i przełożyć do kamionkowego lub emaliowanego garnka. Przykryć ściereczką i odstawić w chłodne miejsce na 5 - 6 tygodni. Piec 3 - 4 dni przed świetami. Pieczenie: Ciasto podzielić na 2 - 3 części, rozwałkować (najlepsza grubość około pół cm) i piec w dużej blaszce w temperaturze około 160 - 180ºC (zależy od piekarnika) przez około 15 - 20 minut (zależy od grubości placka). Placki ochłodzić. Ja z robiąc z połowy porcji piekłam w formie 24x34 cm, ale z całości przepisu lepiej upiec w dużych blachach piekarnikowych. Ochłodzone placki przełożyć masą marcepanową lub/i podgrzanymi powidłami śliwkowymi (można je wymieszać z bakaliami), przykryć arkuszem papieru i równomiernie obciążyć, odstawić do skruszenia na 3 - 4 dni. Piernik polać czekoladą lub lukrem. Długo zachowuje świeżość, wystarczy go zawinąć w papier lub ściereczkę, by nie wysychał. Polewa czekoladowa: *100 g czekolady deserowej *60 g masła Składniki rozpuścić w kąpieli wodnej. Tak przygotowaną polewą oblać piernik. Ważna uwaga:Wyrobione ciasto jest dość luźne. Po leżakowaniu w zimnie tężeje i daje się rozwałkowywać (trzeba jednak podsypywać mąką). Smacznego :) 