Sernik czekoladowy - jeden z najsmaczniejszych. Zresztą co tu dużo pisać. Kto kocha serniki i czekoladę to pokocha ten wypiek. :) Sernik jest miękki, wilgotny, aromatyczny, pyszny. Bardzo polecam! Przepis z książki Nigelli Lawson "Jak być domową boginią". Podaję w wersji przez siebie zmienionej (między innymi powiększyłam ilość porcji, zmniejszyłam ilość śmietany i nie piekłam w kąpieli wodnej). Całkiem spontanicznie sernik pasuje do Czekoladowego Weekendu Bei.:)     Składniki na spód: *250 g herbatników digestive *100g miękkiego lub stopionego masła Herbatniki zmiksować z masłem w malakserze, a następnie ugnieść na dnie tortownicy (u mnie o średnicy 23cm) wyłożonej papierem do pieczenia. Wstawić do lodówki na czas przygotowania masy serowej.  Składniki na masę serową: *1 kg mielonego twarogu *220g cukru *4 duże jajka *4 duże żółtka *50ml kwaśnej śmietany *1 płaska łyżka mąki ziemniaczanej (mój dodatek) *1/2-1 łyżeczki soku z limonki do smaku (użyłam soku z cytryny) *ok 300g czekolady stopionej (użyłam: 200g czekolady deserowej + 100g mlecznej)   Twaróg utrzeć, aż będzie gładki, następnie wymieszać go z cukrem. Dodawać po jednym jajku i żółtku, za każdym razem ucierając. Dolać śmietanę, mąkę ziemniaczaną oraz sok z cytryny i utrzeć wszystko na gładką kremową masę. Jeśli nie będzie dość kwaskowata to dodać jeszcze soku z limonki/cytryny. Delikatnie wmieszać stopioną czekoladę, sernik ma być marmurkowy, więc nie mieszać zbyt dokładnie. Sernik wstawić do piekarnika nagrzanego do temperatury 180 stopni C i piec około 1 godziny. Nigella radzi pieczenie w kąpieli wodnej, ja jednak piekę po swojemu. Gotowy sernik powinien być lekko zrumieniony przy brzegach, po środku ścięty, lekko chybotliwy. Sernik studzić w wyłączonym piekarniku, a następnie po upływie ok. 30 minut delikatnie uchylić drzwiczki piekarnika i studzić.  Po ostudzeniu wstawić do lodówki. Najlepiej na całą noc. Smacznego :) 