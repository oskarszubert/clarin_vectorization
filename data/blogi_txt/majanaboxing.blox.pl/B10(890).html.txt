Kruche, pyszne ciasteczka, które zachwycą zarówno dzieci jak i dorosłych. Pachną wanilią i kakao i są naprawdę pyszne. Miałam jednak mały problem z ciastem. Otóż mimo działania zgodnie z przepisem, ciasto wyszło mi tak kruche, że nie mogłam go rozwałkować. Wpadłam więc na taki pomysł, aby na blat położyć papier pieczeniowy i wylepić go najpierw jedną warstwą, później drugą. Tak też zrobiłam. To jednak nie był koniec moich kłopotów, bo nie mogłam nijak ciasta zwinąć w roladę. Kruszyło się po prostu. Myślę, że widać to na zdjęciach, gdyż spiralki nie są idealne. Pomagając sobie papierem pieczeniowym jakoś udało mi się zwinąć ciasto w roladę. Później już poszło łatwo, a ciastka mimo początkowych problemów okazały się być naprawdę pyszne i kruchutkie. Wspaniałe do filiżanki kawy dla dużych i do łapek dla małych łasuchów. :) Źródło przepisu: blog Dorotuś Moje Wypieki.  Składniki na około 30 ciastek: *175g miękkiego masła *70g cukru pudru *1 łyżeczka ekstraktu z wanilii (lub kilka kropel aromatu waniliowego) *230g mąki  *2 łyżki Nutelli *1 łyżka kakao   Wykonanie: Masło zmiksować, dodać cukier i miksować , aż będzie jasne. Wmieszać ekstrakt z wanilii. Dodać mąkę i szybko zagnieść ciasto. Podzielić je na dwie części. Do jednej z nich wmieszać nutellę i kakao, wyrobić. Dwa kawałki ciasta - jasne i ciemne rozwałkować na prostokąt, mniej więcej 15x20 cm (można podsypać mąką). Jasny prostokąt (lub ciemny) położyć na oprószonym blacie a na nim drugi prostokąt. Ciasto zwinąć jak roladę. Otulić folią aluminiową i wstawić do lodówki na 1/2 godziny. Po schłodzeniu ciasto pokroić na 5 mm plasterki, ułożyć je obok siebie na blaszce zostawiając odstępy (ciastka powiększą się delikatnie na boki). Piec około 10-12 minut w temperaturze 170 stopni C. Przez 2-3 minuty nie ściągać z blaszki (będą zbyt miękkie). Jak skruszeją studzić na kratce. Smacznego :) 