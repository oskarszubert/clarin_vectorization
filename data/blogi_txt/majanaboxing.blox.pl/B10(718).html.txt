Robiłam je już dwa razy. Pierwszy raz na próbę, a drugi raz jako jedno z trzech ciast na marcowe imieniny mojego Ukochanego. Słone krakersy i słodki kokosowy, budyniowy krem świetnie się ze sobą łączą. Wspaniale dopełniają i całość smakuje rewelacyjnie.:) Przepis na to pyszne rafaello znalazłam u Basi i tak tez je podaję. Moją jedyną zmianą było to, że posypałam wierzch wiórkami kokosowymi, a nie płatkami migdałowymi. Pychota, polecamy!:)    Składniki :*0,5 l mleka*200 g masła*3/4 szklanki cukru*1 cukier waniliowy*2 płaskie łyżki mąki pszennej*2 czubate łyżki mąki ziemniaczanej*2 żółtka*100 g wiórków kokosowych*2 op. słonych krakersów (użyłam "Lajkonika")*pół szklanki płatków migdałowych (u mnie: wiórki kokosowe) Wykonanie:  Żółtka utrzeć mikserem z 1/2 szklanki cukru i cukrem waniliowym. Dodać mąkę pszenną, mąkę ziemniaczaną i 1/2 szklanki mleka i razem zmiksować. Resztę mleka zagotować z pozostałym cukrem. Na wrzące mleko wlać masę jajeczną, wymieszać i gotować, aż uzyska konsystencję budyniu. Ostudzić. Miękkie masło utrzeć na puszystą masę, następnie wciąż ucierając stopniowo dodawać ostudzony budyń. Na koniec do masy wsypać wiórki kokosowe i wymieszać. Na dnie średniej wielkości blachy (30 x 25 cm) rozłożyć warstwę krakersów. Na krakersach rozłożyć 1/3 masy, następnie warstwę krakersów, znów 1/3 masy, warstwę krakersów i resztę masy. Wierzch ciasta posypać płatkami migdałowymi lub wiórkami kokosowymi. Gotowe ciasto wstawić do lodówki na kilka godzin (a najlepiej na całą noc, wtedy krakersy odpowiednio zmiękną). Smacznego:) 