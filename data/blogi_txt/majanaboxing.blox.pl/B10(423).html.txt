Wczoraj zdarłam gardło, BRAWOOOO POLACY! Polska Biało- Czerwoni!!! Piękny mecz, brawo Chłopaki! Dziś wszyscy mówimy tylko o wydarzeniach na boisku, o pięknej bramce Błaszczykowskiego. Bo jest o czym, gra była piękna! :) A dziś jedno z najpyszniejszych kruchych ciast. Można je piec z różnymi owocami przez okrągły rok. Kruchy spód, lekko kwaskowy dżem, wyrazisty rabarbar, a na to wszystko waniliowa kruszonka, dużo kruszonki - przepyszne! Wypróbujcie koniecznie. Myślę sobie, że równie fajnie będzie smakować z innymi owocami lata, np truskawkami, jagodami, porzeczkami. Przepis Bajaderki, a ja znalazłam go u Dorotuś.   Miłego dnia :)      Składniki: *2 szklanki mąki pszennej *1/2 łyżeczki proszku do pieczenia *1/2 szklanki cukru pudru *185  g masła *3 duże żółtka *1 łyżka gęstej kwaśnej śmietany *1 kg rabarbaru *6 łyżek cukru *1/2 szklanki dżemu truskawkowego (użyłam z żurawiny) Kruszonka: *185 g mąki pszennej *100 g cukru *125 g masła *1 opakowanie cukru waniliowego (dałam domowy) Wykonanie: Mąkę przesiać z cukrem i proszkiem do pieczenia, dodać pokrojone na kawałki masło i dokładnie posiekać. Dodać żółtka i śmietanę, zagnieść szybko ciasto, uformować w wałek, zawinac w folię i schłodzić w lodówce przez co najmniej 30 minut. Piekarnik rozgrzać do temperatury 180ºC. Ciasto zetrzeć na grubej tarce na blaszkę o wymiarach 33 x 23 cm i dokładnie wylepić nim dno. Podpiec w piekarniku, aż będzie lekko złociste (ok. 15-20 minut), lekko wystudzić. Rabarbar obrać, umyć, osuszyć i pokroić na 1 cm kawałki. Rozgrzać suchą, dużą patelnię, wrzucić do niej rabarbar i posypać cukrem. Podgrzać na ostrym ogniu mieszając, aż rabarbar puści sok - około 2 - 3 minut. Przełożyć rabarbar na durszlak i odsączyć z nadmiaru soku (który rozcieńczony sprawdzi się jako kompot). Przygotować kruszonkę: mąkę wymieszać z cukrem i cukrem waniliowym. Masło roztopić w małym rondelku i bardzo mocno podgrzać i takim gorącym zalać suche skladniki. Dobrze wymieszać. Przestudzone ciasto posmarować cienko dżemem, wyłożyć na nie odsączony rabarbar, posypać łyżką tartej bułki i na końcu posypać pokruszoną kruszonką. Piec okolo 30 - 40 minut w temperaturze 180ºC. Przestudzić. Można posypać cukrem pudrem. Smacznego :)  ﻿ 