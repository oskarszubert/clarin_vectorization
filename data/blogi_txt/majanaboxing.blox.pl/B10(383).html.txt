Połączenie kwaśnego rabarbaru z aromatycznym kokosem oraz skórką cytrynową  w puchatym cieście - wiedziałam, że będzie pysznie! Przepis znalazłam u Bei, tak samo jak w zeszłym roku przepis na migdałowe ciasto z rabarbarem. Oba są świetne! Uwielbiam rabarbar w każdej postaci, a zatopiony w pysznym cieście smakuje po prostu rewelacyjnie. Tu z kokosem zgrał się idealnie, bardzo polecam!  Ciasto dodaję do Rabarbarowej Akcji Olcika.:)      na tortownicę o średnicy 22 cm (piekłam w tortownicy o śr. 20 cm) Składniki: *ok. 300 g rabarbaru*200 g mąki*60 g wiórków kokosowych*¾ łyżeczki proszku do pieczenia*½ łyżeczki sody*3 jajka*180 g cukru*90 ml oliwy / oleju (lub 90-100 g stopionego i ostudzonego masła) *ok. 60 ml gęstego jogurtu *ok. 60 ml mleka kokosowego* (dałam zwykłe mleko)*otarta skórka z 1 limonki (u mnie z cytryny)*dodatkowo : 3-4 łyżki wiórków kokosowych + 2 łyżki cukru *2 łyżki płynów można zastąpić 2 łyżkami Malibu lub Limoncello Uwaga: Wszystkie składniki powinny mieć temperaturę pokojową. Wykonanie: Piekarnik rozgrzać do 180°. Foremkę wyłożyć papierem i / lub natłuścić. Rabarbar umyć, osuszyć i pokroić na kawałki. Mąkę wymieszać z wiórkami kokosowymi (60 g), proszkiem i sodą. Jogurt wymieszać z mlekiem kokosowym. Jajka ubić z cukrem na jasną, puszystą masę, następnie – dalej miksując – dodać oliwę / olej lub stopione masło, otartą skórkę, a następnie dodawać na przemian mąkę i jogurt (1/3 jogurtu, 1/3 mąki itd., zaczynając od jogurtu i kończąc na mące).  Uwaga : ciasta nie należy zbyt długo miksować po dodaniu mąki, a tylko do połączenia składników.  Przełożyć ciasto do natłuszczonej tortownicy i posypać je pozostałymi wiórkami kokosowymi, następnie nałożyć rabarbar i posypać go cukrem. Piec ok. 50 minut (lub do suchego patyczka). Pozostawić na kilka minut w ciepłym piekarniku, a następnie wystudzić na kratce﻿. Smacznego :)  ﻿ 