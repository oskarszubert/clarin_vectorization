Pierwsze tegoroczne ciasto ;-). Nie mogłam zacząć od innego, jak tylko od sernika. I to jakiego! Jest to właściwie taki torcik sernikowo - piernikowy, a prócz tych dwóch warstw znajdziecie w nim także powidła śliwkowe wzbogacone likierem pomarańczowym. Całość zwieńczona jest zaś połączeniem mleka skondensowanego i masła orzechowego. Prawda, że brzmi świetnie? Zapewniam, że smakuje jeszcze lepiej! Intensywnie piernikowo w smaku i zapachu. Po prostu urzekająco pysznie!  Przepis z blogu Kwestia Smaku.       Masa piernikowa: *60 g masła*1/2 szklanki cukru*1 łyżka miodu*50 g ciemnej czekolady, może być pomarańczowa*2 łyżeczki przyprawy korzennej lub piernikowej*1 łyżka kawy zbożowej (użyłam Inkę)*1 łyżeczka cynamonu*1 płaska łyżeczka sody oczyszczonej*1/2 szklanki mleka*1 jajko*150 g (1 szklanka) mąki pszennej   Masa serowa: *500 g sera zmielonego trzykrotnie*250 g sera mascarpone (lub twarogu jak wyżej)*2 łyżki mąki ziemniaczanej*3/4 puszki słodzonego mleka skondensowanego *2 łyżki cukru wanilinowego*3 jajka   oraz: *słoiczek powideł śliwkowych (290 g) + 3 łyżki likieru pomarańczowego lub soku pomarańczowego lub innego alkoholu (użyłam 1 łyżkę ekstraktu pomarańczowego + 2 łyżki likieru Cointreau)*reszta mleka skondensowanego pozostała z masy serowej*3 łyżki masła orzechowego kremowego solonego i słodzonego*kilka orzechów włoskich do dekoracji   Wykonanie: Dno tortownicy o średnicy 24 cm i wysokości 7-8 cm lub większej 25 - 26 cm wyłożyć papierem do pieczenia, zapiąć obręcz wypuszczając papier na zewnątrz. Ja całość obłożyłam papierem do pieczenia. Masa serowa: Do miski włożyć ser razem z mascarpone i zmiksować razem z mąką ziemniaczaną, cukrem wanilinowym oraz mlekiem skondensowanym - tak aby nie było grudek. Dodać jajka i miksować przez około 1 minutę na małych obrotach miksera do połączenia się składników. Masę rozdzielić do dwóch misek, odstawić.Piekarnik nagrzać do 180 stopni C. Masa piernikowa: W garnku na małym ogniu roztopić masło, dodać cukier i wymieszać. Wciąż podgrzewając dodawać kolejno: miód, połamaną na kosteczki czekoladę, przyprawę korzenną lub piernikową, kawę zbożową i cynamon. Podgrzewać do roztopienia się czekolady, następnie zdjąć garnek z ognia i dodać kolejno sodę, mleko oraz jajko. Wszystko szybko oraz energicznie mieszać łyżką. Dodać mąkę i mieszać do czasu aż nie będzie grudek.  Masę podzielić na 2 części.Wylać pierwszą część masy piernikowej, wyrównać powierzchnię (potrząsnąć tortownicą) wstawić do piekarnika i piec przez 15 minut.  W międzyczasie wymieszać powidła z alkoholem lub sokiem.  Wyjąć formę z piekarnika, nie wyłączać go. Po odczekaniu 3 minut rozsmarować na wierzchu połowę powideł, a następnie wyłożyć łyżką połowę masy serowej, wyrównać powierzchnię i wstawić do piekarnika na 15 minut.  Wyjąć i po 3 minutach delikatnie wyłożyć drugą połowę masy piernikowej (gdyby zgęstniała, można dodać do niej 2 - 3 łyżki wody lub likieru czy rumu), wstawić do piekarnika i piec 15 minut. Wyjąć z piekarnika i po 3 minutach rozprowadzić drugą część powideł. Delikatnie wyłożyć resztę masy serowej, wyrównać powierzchnię i piec przez 15 minut. Wyjąć z piekarnika i ostudzić. W rondelku podgrzać ciągle mieszając resztę mleka skondensowanego z masłem orzechowym. Rozprowadzić po powierzchni sernika i udekorować orzechami.  Smacznego:) 