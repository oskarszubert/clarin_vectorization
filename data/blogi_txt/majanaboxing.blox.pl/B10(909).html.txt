Piekę ciasta z owocami dopóki lato nam je dostarcza pełnymi garściami. Zaczyna się gdzieś tak w maju, od rabarbaru, potem truskawki (choć w tym roku niczego z nimi nie upiekłam, ale jedliśmy ich dużo), czereśnie, wiśnie, porzeczki, jagody, maliny, morele, brzoskwinie..., gdzieś po drodze jeszcze agrest zjedzony bezpośrednio z małego krzaczka. Pychota. Wszystko to pychota, za którą przyjdzie nam tęsknić, ale jeszcze nie dziś. Dziś zajadamy się pyszną drożdżówką, mięciutką i wilgotną, z dodatkiem soczystych brzoskwiń. Możecie ją upiec z morelami lubi z każdym innym sezonowym owocem. Ja ją upiekłam na drogę, zapakuję do samochodu i zjemy jutro gdzieś między północą a południem, patrząc na mijane miejscowości, pola i lasy. Przepis od Marty z blogu Sweet dreams. Drożdżówkę dodaję do 5 edycji Morelkowo Brzoskwiniowo u Kabamaigi.  Na zdjęciu pojawia się kawałek książki, którą zabieram ze sobą. Do zobaczenia po urlopie ! :)   Składniki: *50 g świeżych drożdży *2 szklanki mąki *1/2 szklanki cukru *1 cukier waniliowy *1/2 szklanki oleju *2 jaja *1/4 szklanki letniego mleka *szczypta soli *brzoskwinie lub inne dowolne owoce   Składniki na kruszonkę: *1/4 kostki masła *1/2 szklanki mąki *1/4 szklanki cukru   Wykonanie: Do sporej miski wkruszyć drożdże, potem na drożdże wysypać cukier i cukier waniliowy i dalej dodawać kolejno nie mieszając: jajka, olej, mleko, mąkę, sól. Przykryć ściereczką i odstawić na 3 godziny. Wszystkie składniki kruszonki wyrobić razem w palcach. Po upływie 3 godzin, wszystkie składniki w misce wystarczy wymieszać łyżką na gładkie ciasto i wyłożyć do blaszki (15x25 cm, ja użyłam większej, więc moja drożdżówka jest nieco niższa), wyłożonej papierem do pieczenia. Na cieście ułożyć połówki brzoskwiń, posypać kruszonką.  Piec w 180 st. C około 50 minut. Smacznego :) 