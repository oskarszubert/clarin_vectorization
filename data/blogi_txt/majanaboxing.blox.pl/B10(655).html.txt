Ostatni wpis ze świątecznym daniem, uff... ;-) Nie macie jeszcze dość pierogów? ;-) Monotonnie z tymi pierogami, wiem...(wkrótce pojawi się coś innego, obiecuję). Zrobiłam ich przed świętami tyle, że spokojnie wystarczy jeszcze na kilka miesięcy (kilka obiadów w sensie). Część zjedliśmy, a część oczywiście zamroziłam. Gdy będziemy mieli na nie ochotę to je po prostu ugotuję w osolonej wodzie i już. Przepis na ciasto z Kwestii Smaku, natomiast farsz to przepis mojej mamy, trochę przeze mnie zmieniony. Mama gotuje mięso w całości, ja kupiłam zmielone i smażyłam je na patelni wraz z cebulką. Potem je zmieliłam:). Do mięsa dodałam bułkę tartą, niezbyt dużo, ale tyle, by można było lepić kuleczki. Tym zajmował się mój synek. Resztę robiłam tak jak przy pierogach z kapustą i grzybami.    Składniki na ciasto pierogowe:*4 szklanki mąki*2 łyżeczki soli*2 łyżeczki oleju*około 2 szklanek ciepłej wody Składniki na farsz:*1 kg mielonej łopatki (miałam trochę więcej ok 1,3 kg)*2 cebule pokrojone w kosteczkę*sól i pieprz*3 łyżki oliwy *bułka tarta (tyle, by mięso się nie kleiło i dało lepić w kuleczki) Przygotowanie: Na patelni na oliwie zeszklić cebule. Następnie podsmażyć dobrze mięso mielone, doprawić do smaku. Następnie zmielić w maszynce do mielenia. Dodać bułkę tartą i wymieszać dobrze. Z farszu zrobić kuleczki.  Mąkę przesiać na stolnicę, zrobić w niej wgłębienie, dodać sól i olej. Stopniowo dodając ciepłą wodę wyrabiać ciasto, zagarniając mąkę do środka wgłębienia. Ciasto wyrabiać aż będzie miękkie i elastyczne, przez około 15 minut. Przykryć ściereczką. Nastawić wodę w garnku na gotowanie, posolić.Ciasto podzielić na 2 części, rozwałkować na placki. Małą szklanką wycinać kółeczka, na środek nakładać farsz, składać na pół i zlepiać brzegi w pierogi. Ja pomagałam sobie małą pierogarką. Gotować do miękkości, przez około 3 - 5 minut.  Smacznego :) 