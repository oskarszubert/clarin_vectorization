Przyznam, że ta sałatka to dla mnie zupełna nowość, ciekawostka, którą postanowiłam wypróbować przy okazji Kulinarnej Podróży Ireny i Andrzeja po Amerykach. Przepis znalazłam w książce Kuchnia Wegetariańska Świata, a pochodzi on z karaibskiej wyspy o ładnym imieniu Dominika:) Zaciekawiło mnie to połączenie awokado z innym owocem, w tym przypadku z papają. To już drugi w ostatnim czasie mój wpis z awokado, z którym muszę przyznać poznaję się coraz lepiej i jakby zaprzyjaźniam ;) Sałatka smakowała mi nawet, choć jak dla mnie zawierała ciut za dużo octu (ale ja chyba wlałam go zbyt dużo). Nie udało mi się kupić świeżej papai, wykorzystałam więc zapuszkowaną. Jej smak to również dla mnie nowość, bo nie miałam okazji jeszcze jej spróbować. A w lodówce czeka jeszcze jedno...awokado ;) Składniki: *2 łyżeczki białego octu winnego *1 łyżka soku z limetek *2 łyżki oliwy *1/2 łyżeczki musztardy *czarny pieprz *1 dojrzała papaja (dałam papaję z puszki) *2 dojrzałe awokado (dałam 1) *2 łyżki siekanej natki (dałam bazylię) Wykonanie: Ocet winny wymieszać dokładnie z sokiem z limetek, oliwą, pieprzem i musztardą. Papaję przekroić wzdłuż na pół i usunąć pestki. Specjalną łyżką wydrążyć z miąższu kuleczki. To oczywiście w przypadku świeżej papai. Ja skorzystałam z puszkowanej, która już była pokrojona w kostkę, nie miałam więc jak wydrążyć kulek ;) Awokado przekroić wzdłuż na pół, wyjąć z nich pestki, a z miąższu również wydrążyć kuleczki. Ja pokroiłam w nierówną kostkę ;) Kuleczki awokado i papai ułożyć na półmisku i natychmiast polać przygotowanym sosem. Przed podaniem posypać natką.  Smacznego :) 