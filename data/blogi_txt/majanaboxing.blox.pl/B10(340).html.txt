Zawsze uwielbiałam jagodzianki. Kojarzą mi się z wyprawami z mamą do miasta, kiedy ja i brat byliśmy mali. Mama kupowała nam w czasie spaceru pyszne jagodzianki, przy których obowiązkowo latały ciekawskie osy. Os nie lubiłam i nie lubię, za to jagodzianki uwielbiam! Dawno ich nie jadłam, oj dawno. W cukierniach nie kupuję, a sama wcześniej nie robiłam. Jest to mój pierwszy raz jagodziankowy dzięki przepisowi i zdjęciom Dorotuś. Nabrałam na nie takiej chęci i nie mogłam już dłużej zwlekać. Wyszły fantastycznie pyszne ! Super jagodzianki - polecam bardzo. Smakowały nam obłędnie, a wczoraj jeszcze mój Ukochany pytał, czy została jedna mała słodka buła ;) No, niestety po jagodziankach nie ma śladu. Jestem pewna, ze zrobię je ponownie, są rewelacyjne!      Składniki na 16 jagodzianek: *500g mąki pszennej chlebowej (dałam pełnoziarnistą) *1,5 łyżeczki suchych drożdży lub 14g świeżych *szczypta soli *1 szklanka mleka (250ml) *1 jajko *1/4 szklanki oleju słonecznikowego *pół szklanki cukru *8g cukru waniliowego Jagodowy farsz: *300g jagód *3 łyżki cukru *1 łyżka mąki ziemniaczanej   Wykonanie: Wszystkie składniki na farsz wymieszać.  Mąkę połączyć z drożdżami, dodać sól (ze świeżych drożdży wcześniej zrobić rozczyn). Wlać mleko, wbić jajko, wymieszać dokładnie. Dodać olej i resztę składaników. Zagnieść miękkie ciasto. Zostawić na około godzinę do wyrośnięcia i podwojenia objętości.  Następnie ciasto krótko wyrobić, podzielić na 16 części (ok. 60g każda). Uformować bułeczki i pozostawić na 15 minut do napuszenia. Z każdej kuli zrobić placek (robiłam dłonią) i na jego środku umieścić kopiastą łyżkę farszu jagodowego. Zlepić placki jak pierogi, dokładnie dociskając. Każdą bułkę umieścić złączeniem w dół na blacie i delikatnie, ale zdecydowanie rolować nadając im kształt owalnych bułeczek.  Tak przygotowane jagodzianki umieścić na blasze wyłożonej papierem do pieczenia i pozostawić na 45 minut do wyrośnięcia.  Piec w temperaturze 220 stopni C przez około 15 minut. Wystudzić.  Polukrować : 1 szklankę cukru pudru rozetrzeć z kilkoma łyżkami gorącej wody, tak by lukier był dość rzadki. Nakładać na jagodzianki pędzelkiem. Smacznego :) 