Przepyszny sernik królewski, z przepisu Dorotus :) , zrobiłam go troszeczkę po swojemu. Dorotko, dziękuje, że namówiłaś mnie na ten właśnie sernik ! :) Sernik jest najbardziej sernikowy ze wszystkich jakie do tej pory upiekłam. Jest mokry, miękki, po prostu pyszny ! Ukochany stwierdził : "Nareszcie sernik" :) Przepis na tortownicę o średnicy 23 cm. Składniki na ciasto: *250 g mąki *100 g masła *100 g cukru pudru *1 łyżka smalcu (nadaje ciastu kruchości) *1 jajko *2 łyżki gęstej śmietany *3 łyżki kakao *pół łyżeczki proszku do pieczenia   Składniki na masę serową: *1 kg tłustego lub półtłustego twarogu *5 jajek *125 g masła *1 szklanka cukru pudru *1 opakowanie cukru waniliowego (32g) *pół opakowania proszku budyniowego waniliowego *bakalie wg uznania (ja dałam kubek rodzynek, które najpierw zaparzyłam , a później oprószyłam mąką ziemniaczaną) Wykonanie: Ciasto zagnieść, podzielić na 2 części, włożyć do zamrażarki na około 3 godziny. Twaróg zmielić dwukrotnie (ja miałam taki gotowy do wypieków, więc nie musiałam go już mielić), zmiksować z pozostałymi składnikami, dodając na końcu pianę z ubitych białek i delikatnie wymieszać. Zamrożone ciasto (jedną część) zetrzeć na tarce i wyłożyć do tortownicy, następnie wlać masę serową, a na nią zetrzeć drugą część ciasta. Piec około 1 godziny w temperaturze 170 stopni do tzw. suchego patyczka. Ja piekłam około półtorej godziny tak jak Dorotus :) Smacznego :) 