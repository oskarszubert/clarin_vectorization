Zapraszam na sernik kakaowy z mocno wyczuwalnym dodatkiem kawy. Coś dla kawoszy, zdecydowanie, czyli dla mnie :).  Bardzo lubimy kawowe wypieki, a ten sernik jest wspaniały, rozpływa się w ustach, taki aksamitny, delikatny. W smaku idealny. Przepis znalazłam na blogu Dorotki, która piekła ten sernik w kąpieli wodnej. Ja jak zwykle piekłam metodą tradycyjną i to właściwie jedyna zmiana jakiej dokonałam w przepisie. Serdecznie polecam, jest pyszny.  Sernik dołącza do akcji Majeczki Kawowy Tydzień. Składniki na spód: *140 g ciastek digestive *50 g masła, o temperaturze pokojowej *1 łyżeczka kawy rozpuszczalnej (granulek)     Wszystkie składniki umieścić w malakserze i zmiksować do połączenia. Można również ciastka rozdrobnić np. wałkiem do ciasta, następnie wymieszać z rozpuszczonym masłem i kawą. Okrągłą formę o średnicy 23 cm wyłożyć papierem do pieczenia. Na spód wyłożyć masę ciasteczkową, wyrównać. Składniki na masę serową: *750 g niekwaśnego twarogu półtłustego, zmielonego przynajmniej dwukrotnie (robiłam z wiaderkowego, gotowego do wypieków) *50 g masła, o temperaturze pokojowej *1 i 1/4 szklanki cukru *4 duże jajka *pół szklanki śmietany kremówki (min. 30%) *50 ml likieru kawowego *2 łyżki kawy rozpuszczalnej (w granulkach) *4 łyżki kakao *1 łyżka mąki ziemniaczanej     Śmietanę kremówkę lekko podgrzać w małym garnuszku, dodać kawę, wymieszać do rozpuszczenia, odstawić do ostudzenia.   Masło utrzeć na puszystą masę, dodać twaróg i zmiksować. Dodawać cukier, dalej miksując (krótko). Wbijać jajka, po jednym, miksując po każdym dodaniu.  Do masy serowej dodać przestudzoną kremówkę, likier kawowy, przesiane przez sitko kakao i mąkę ziemniaczaną. Zmiksować, krótko, tylko do połączenia się składników. Masę wylać na ciasteczkowy spód. Piec przez godzinę czasu w temperaturze 180ºC. Sernik pozostawić do lekkiego przestudzenia w uchylonym piekarniku. Potem wyjąć do temperatury pokojowej, wystudzić. Następnie włożyć do lodówki na 12 godzin. Kolejnego dnia wyjąć z formy. Ważne: sernik na każdym etapie miksujemy krótko, tylko do połączenia się składników. Smacznego :) 