Oj, jak ten torcik kusił mnie od dawna! Najpierw u Dorotki, potem u Iwonki :) Postanowiłam, że zrobię go dla mojego Ukochanego. Obydwoje lubimy kawowe wypieki, a tort wyszedł niesamowicie pyszny! To po prostu coś, co sprawia, że człowiek uśmiecha się nawet sam do siebie, mimo braku słońca za oknem. A biszkopt? Rewelacja! Pierwszy raz miałam do czynienia z biszkoptem, którym trzeba rzucić! I co? Udał się! Powaga, udał i nie opadł, ani ciut ciut i nawet mogłam go przekroić na 3 części:) Zawsze miałam problem z upieczeniem biszkoptu, no po prostu to nie moja bajka, a ten... jest rewelacyjny!  Torcik jest zaś obłędnie, cudownie kawowy, spody nasączone mocno połączeniem kawy i likieru kawowego, masa z serka mascarpone, wiórki czekolady, poezja... Bardzo, bardzo nam wszystkim smakuje. Robi się go naprawdę prosto i szybko, czas zabiera tylko czekanie na ostudzenie biszkoptu i potem schłodzenie całości. Efekt? Pychota! Musicie spróbować koooniecznie. Składniki na biszkopt: *4 jajka  *130 g drobnego cukru do wypieków  *100 g mąki pszennej  *33 g mąki ziemniaczanej  Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać, przesiać i delikatnie wmieszać do ciasta (można na bardzo wolnych obrotach miksera). Tortownicę o średnicy 21 -22 cm wyłożyć papierem do pieczenia. Boków formy niczym nie smarować, papierem wyłożyć tylko dno. Wyłożyć ciasto. Piec w temperaturze 160 - 170ºC około 30 - 40 minut (lub dłużej, do tzw. suchego patyczka).  Gorące ciasto wyjąć z piekarnika, z wysokości około 60 cm opuścić je (w formie) na podłogę. Odstawić do uchylonego piekarnika do ostygnięcia. Całkowicie wystudzić. Przekroić na 3 blaty. Uwaga: boki biszkoptu oddzielać nożykiem od formy dopiero jak biszkopt będzie  wystudzony. Do nasączenia blatów: *160 ml bardzo mocnej kawy (ostudzonej)  *80 ml likieru kawowego  Wymieszać. Składniki na masę: *750 g serka mascarpone  *150 ml śmietany kremówki (dałam 36%) *100 g drobnego cukru do wypieków (ewentualnie cukru pudru) z prawdziwą wanilią*  Kremówkę ubić na sztywno, pod koniec ubijania dodając cukier. Dodać serek mascarpone i wymieszać (można krótko wymieszać mikserem). Ponadto: *100 g gorzkiej czekolady, startej na tarce o dużych oczkach  Wykonanie tortu: Jeden blat biszkoptu położyć na tortownicy. Nasączyć 1/3 mieszanki kawy i likieru. Wyłożyć 1/3 masy z mascarpone, którą posypać 1/3 wiórków czekoladowych. Następnie wyłożyć 2 biszkopt, nasączyć, itd. kończąc tort masą z mascarpone posypaną ostatnią częścią wiórków. Boki również wysmarować masą. Schłodzić przez 3 godziny w lodówce. Smacznego :) * jeśli nie posiadacie cukru z wanilią można oprócz cukru dodać 2 łyżeczki ekstraktu z wanilii 