Wspaniałe połączenie sera i masy makowej, a do tego bakalie i czekolada. Przecież to musi smakować rewelacyjnie - pomyślałam, gdy Anitka podesłała mi pomysł na świąteczny sernik. W domu wspólnie przejrzeliśmy kilka przepisów i wybór zdecydowanie padł na ten. A sernik jest bardzo pyszny! Zresztą, nie od dziś wiadomo, że połączenie maku i sera sprawdza się znakomicie. Mój sernik pękł mi podczas pieczenia, ale nie umniejszyło to rzecz jasna jego smaku. Bardzo polecam :). Taak, wiem, że już 2 tygodnie po świętach ;). Przepis z Kwestii Smaku, a sernik robiła też i poleciła mi Atinka.     Składniki na tortownicę 26 cm: Składniki na masę serową: *1 kg sera śmietankowego (u mnie wiaderkowy Piątnicy) *3 łyżki maizeny lub mąki ziemniaczanej *skórka starta z 1 pomarańczy *1 szklanka drobnego cukru *5 jajek *3 - 4 łyżki likieru pomarańczowego (użyłam Cointreau) *2 łyżeczki ekstraktu z wanilii *1/3 szklanki śmietanki kremowej 36%   Składniki na masę makową: *250 g gotowej masy makowej *około 120 g bakalii: figi, suszone śliwki, orzechy, rodzynki, żurawina, migdały, skórka pomarańczowa (wszystkich bakalii ma być w sumie 120 g) *1 łyżka maizeny lub mąki ziemniaczanej *1/2 szklanki cukru (opcjonalnie, w zależności od tego jak słodka jest masa makowa; ja dodałam 3 łyżki cukru pudru) *2 małe jajka *1/3 szklanki śmietanki kremowej 36% *70 g ciemnej czekolady, posiekanej na kawałki Wykonanie: Tortownicę wyłożyć papierem do pieczenia. Piekarnik nagrzać do 175°C. Do misy miksera włożyć ser, maizenę lub mąkę ziemniaczaną i skórkę pomarańczową. Ucierać przez około 2 - 3 minuty na niskich obrotach miksera, aż masa będzie gładka. Stopniowo dodawać cukier, cały czas miksując na małych obrotach (starając się nie napowietrzać masy przez zbyt szybkie i długie miksowanie). Wbijać kolejno jajka miksując krótko po każdym dodanym jajku. Na koniec wymieszać z likierem pomarańczowym, ekstraktem z wanilii i śmietanką. Masę wyłożyć do tortownicy. Do misy włożyć masę makową z bakaliami, maizenę oraz cukier (jeśli go dodajemy) i zmiksować na wolnych obrotach. Następnie kolejno dodawać jajka - cały czas miksując na wolnych obrotach. Dodać śmietankę i zmiksować. Na koniec wymieszać z posiekaną czekoladą. Masę makową wykładać na masę serową po 1 - 2 łyżki, następnie zrobić kilka "ósemek" patyczkiem (trzonkiem od drewnianej łyżki), delikatnie mieszając miejscami masy. Sernik wstawić do piekarnika,  ustawiając na środkowej kratce piekarnika. Piec w temperaturze 175°C przez 15 minut, później obniżyć temperaturę do 120°C (ja obniżyłam do 160 stopni) i piec przez kolejne 80 - 90 minut. Po upieczeniu studzić najpierw w zamkniętym piekarniku, a po ok 30 minutach w lekko uchylonym. Następnie wyjąć sernik. Po dokładnym ostudzeniu wstawić ciasto do lodówki na całą noc. Smacznego:-) 