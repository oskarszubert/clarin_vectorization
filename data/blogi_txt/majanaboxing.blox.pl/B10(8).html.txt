Ałtajskie rożki Mariany były propozycją Tatter w ostatniej Weekendowej Piekarni. Spodobało mi się wykonanie tych bułeczek i zachęcił fakt, że dodaje się do nich zakwas. Nie robiłam jeszcze bułeczek z zakwasem, więc chętnie i z ciekawością się do nich zabrałam. Skorzystałam z rad Atinki dając nieco mniej wody niż w przepisie i podczas wyrabiania podsypując mąką. Ciasto nie sprawiło mi kłopotów, pięknie wyrosło. Uformowałam bułeczki wieczorem i włożyłam je do lodówki. Upiekłam je rano, więc na śniadanko mieliśmy wspaniale pachnące, świeżutkie bułeczki. Mi najlepiej smakowały z samym masełkiem, Synek zajadał z nutellą, a Ukochany z masłem i dżemem z czerwonej porzeczki (produkcji mojej mamy). Pyszne było świąteczne śniadanko :)      Składniki: *100g dojrzałego białego zakwasu pszennego (dałam żytni) *450g mąki (użyłam białej pszennej) *5g świeżych drożdży *1 łyżeczka soli *12g cukru *10g masła *350g wody (dałam mniej - 300g) Składniki: Wszystkie składniki wymieszać dokładnie, zagnieść elastyczne, nieco lepkie ciasto. Zostawić do wyrośnięcia na 3 godziny, składając ciasto w tym czasie dwukrotnie. Wyrośnięte odpowietrzyć i podzielić na kawałki. Z każdej części uformować lekko kule i zostawić na 10 minut. Następnie za pomocą drewnianego wałka rozwałkować na cienkie owalne placki i zwinąć je w rulon. Ułożyć na blasze złączeniem w dół i pozostawić do ponownego wyrośnięcia. Gdy podwoją objętość wstawić je do pieca rozgrzanego do 240 stopni C i piec z parą 10 minut. Następnie obniżyć temperaturę do 220 stopni C i dopiec jeszcze 10-15 minut. Wystudzić na kratce. Smacznego :) 