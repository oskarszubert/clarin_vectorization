Za oknem śnieg, nie ma pąków na drzewach, ptaki rankiem stołują się w karmniku. Mało świątecznie, mało wiosennie. Tak też i u mnie na blogu. Jeszcze zimowo. Choć mam w głowie wielkanocne wypieki to jakoś nie umiem się tymi planami cieszyć. Nie będę Was jednak zanudzała moim brakiem nastroju i weny. Chcę dziś pokazać kolejny sernik, może skusicie się na niego właśnie na Wielkanoc? Bardzo mi się spodobał ten przepis, bo ciasto nie dość, że zawiera twaróg to również jest w nim mak, kokos i brzoskiwnie, a wszystko na kruchym cieście i jeszcze z kurszonką. Co Wy na to? :) Bardzo nam smakowało i chętnie je powtórzę.  Zapraszam, życzę udanej niedzieli i oby do wiosny ! :) Przepis od Marty.     Składniki na ciasto: *3 szklanki mąki *250 g masła *3 łyżki cukru *5 żółtek *2 łyżeczki proszku do pieczenia *2 łyżki kakao instant (np. Puchatek lub Nesquick) Wszystkie składniki na ciasto zagnieść razem. 1/3 ciasta zamrozić, resztę schłodzić w lodówce około 30 minut, a następnie wyłożyć nim blaszkę (32x25 cm). Dodatkowo: *puszka brzoskwiń Brzoskwinie osączyć z zalewy, pokroić i ułożyć na cieście. Składniki na masę serową: *500 g sera zmielonego *1 jajko *1 opakowanie budyniu śmietankowego *1/2 szklanki cukru pudru *1/2 kostki masła roztopionego Wszystkie składniki masy serowej zmiksować krótko, do połączenia i wylać na brzoskwinie. Składniki na masę makowo -kokosową: *1 szklanka cukru pudru *1 szklanka maku *5 białek *100 g wiórków kokosowych *1 łyżka mąki ziemniaczanej Białka ubić na sztywno, pod koniec dodając cukier puder. Następnie dodać mąkę ziemniaczaną, mak, kokos i delikatnie wymieszać, do połączenia. Wyłożyć na masę serową. Na wierzch zetrzeć na tarce zamrożone, pozostałe ciasto.  Piec około 60 minut w 180 stopni C. Smacznego :) 