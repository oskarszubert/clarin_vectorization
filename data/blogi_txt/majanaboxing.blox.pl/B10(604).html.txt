Chleb kukurydziany jest moją kolejną propozycją do Wędrówki Ireny i Andrzeja z Widelcem po Europie, tym razem do kuchni pięknej, słonecznej Italii. Przepis na ten pyszny chlebek znalazłam w książce Kuchnia Włoska wydawnictwa Bellona. Pierwszy raz robiłam chlebek kukurydziany. Bardzo nam smakował, choć trochę się kruszył. Jednak bardzo polecam, pyszny jest i ma fajny żółciutki kolor. Chlebek na moich zdjęciach wyleguje się na fartuszku, który przywiozłam sobie w zeszłym roku z Italii, a zakupiłam go w ślicznym Asyżu. :)    Składniki na 2 bochenki (robiłam z połowy porcji): *45 g świeżych drożdży lub 3 op. suszonych *1 łyżeczka cukru *około 1 szklanki (250ml) ciepłego mleka *2 szklanki (300g) białej mąki *2 szklanki (300g) drobnozmielonej mąki kukurydzianej *4 łyżeczki soli *1 jajko, lekko ubite   Wykonanie: Drożdże włożyć do miseczki i rozetrzeć z cukrem i połową ciepłego mleka (1/2 szklanki). Odstawić na około 15 minut. W misce połączyć obydwa rodzaje mąk z solą, jajkiem i zaczynem drożdżowym oraz resztą mleka. Zarobić ciasto. Odstawić na około 1 godzinę czasu do podwojenia objętości. Po tym czasie krótko wyrobić, podzielić ciasto na dwie części i uformować dwa okrągłe bochenki. Posypać mąką i przełożyć na wysmarowaną oliwą blachę. Przykryć ściereczką i odstawić do wyrośnięcia na 30 minut.  Piec około 30 minut w rozgrzanym piekarniku do 200 stopni C. Smacznego :) 