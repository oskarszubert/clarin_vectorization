Święta jak zawsze minęły za szybko. Pomimo, że były bez mrozu, bez śniegu, to i tak były piękne. Bo to taka magia: choinka, kolędy, dekoracje, świeczki, pierniczki kolorowe, wypieki i potrawy świąteczne, uściski, prezenty, odwiedziny, uśmiechy... To wszystko sprawia,że jest pięknie i oczy same się uśmiechają. Przed Wigilią i w trakcie świąt nie miałam okazji, by pokazać wypieki i potrawy jakie przygotowałam. Zatem robię to teraz. Dziś bigos. A dokładniej mówiąc to mój pierwszy bigos. Muszę powiedzieć, że wyszedł rewelacyjnie! Pachniał leśnymi grzybami, śliwkami suszonymi, wędzonką i przyprawami. To wszystko sprawiło, że bardzo, bardzo nam smakował. Korzystałam z przepisu z książki Elżbiety Adamskiej "Kuchnia polska i światowa". Składniki: *1 kg kapusty kwaszonej *1/2 kg kapusty świeżej *1/2 kg wędzonki (dałam więcej: 3 laski kiełbasy wiejskiej, ok. 30 dag wędzonki krotoszyńskiej, ok. 20 dag boczku wędzonego, ok 10 dag duszonej karkówki). *kilka suszonych grzybów *2 cebule *2 łyżki oliwy *20 dag suszonych śliwek bez pestek *1 łyżka powideł śliwkowych *1/2 szklanki miodu pitnego (nie dałam, można dać czerwone wino) *1 łyżka miodu *1 łyżeczka mielonego kminku *kilka ziarenek jałowca *1/2 łyżeczki mielonego ziela angielskiego  *2 listki laurowe *1/2 łyżeczki suszonego majeranku *1 szklanka bulionu grzybowego *sól, pieprz Wykonanie: Namoczyć grzyby (jeśli są całe powinny się moczyć całą noc, jeśli pokrojone, wystarczy godzina). Ugotować je w wodzie, w której się moczyły, odstawić. Świeżą kapustę posiekać dość drobno. Śliwki suszone namoczyć w wodzie. Kapustę kiszoną odsączyć z nadmiaru wody i przepłukać, by bigos nie był zbyt kwaśny.  Oliwę wlać na patelnię, udusić drobno pokrojone dwie cebule, posolić. Do dużego garnka włożyć kapustę świeżą, kiszoną, uduszone cebule, grzyby wraz z wywarem, listki laurowe, bulion grzybowy oraz zalać to wodą. Gotować na małym ogniu, pod przykryciem, dodać pokrojone w kostkę różne rodzaje mięs duszonych, kiełbas, wędzonek podsmażonych wcześniej na patelni. Gotować około 2 godziny. Kolejnego dnia gotować około 1 godzinę, potem dodać namoczone wcześniej suszone śliwki (pokrojone, bez pestek), łyżkę powideł śliwkowych oraz przyprawy: jałowiec, majeranek, kminek, miód, sól, pieprz. Gotować na małym ogniu jeszcze około pół godziny. Odstawić, by składniki się przegryzły. Najlepiej bigos smakuje po podgrzaniu. Powidła śliwkowe można zastąpić koncentratem pomidorowym. Smacznego :) 