Umówiłam się na wspólne pieczenie z kochanymi Babeczkami: Alą, Anitką, Basią i Monią, a naszym motywem przewodnim jest dynia. Nie mogłam oprzeć się przepisowi podesłanemu przez Alcię na słodkie dyniowe drożdżówki z cynamonem. Nie wiem, czy tez tak macie, ale słowo cynamon i drożdżowe robią na mnie piorunujące wrażenie, co znaczy, że po prostu to uwielbiam! Upiekłam więc te cudne bułeczki mojej rodzince i... rozeszły się w mgnieniu oka! Były rewelacyjne, najlepsze takie jeszcze cieplutkie z piekarnika. Nie polukrowałam ich, gdyż wyszły mi słodziutkie. Pięknie pachniały, oj pięknie. Zachęcam do upieczenia tych ślimaczków, a moim 4 Wspaniałym Kompankom od pieczenia i mailowania serdecznie dziękuję :*. Bo to co widzicie na naszych blogach to jedynie część tego, co dzieje się wokół wspólnego pieczenia. Oj, a dzieje się, dzieje ;P. Przepis pochodzi z blogu Gosi Moje Ekspresje Kulinarne, a w oryginale z Wild Yeast. Pyszne drożdżowe ślimaczki wędrują wolniutko (jak to ślimaki) do Festiwalu Dyni, który prowadzi Bea. :)       Ciasto:  *6 szklanek mąki pszennej *2 żółtka *2 całe jajka *1 szklanka puree z dyni *4 i 1/2 łyżeczki suszonych drożdży *3/4 łyżeczki soli *łyżeczka cynamonu *szklanka cukru *115g roztopionego, przestudzonego masła *1/2 szklanki ciepłego mleka    Na nadzienie: *3/4 szklanki cukru *2 łyżki roztopionego masła *2 łyżki cynamonu   Cukier i cynamon wymieszać w miseczce. Ciasto: Mąkę, drożdże, sól i cukier wymieszać (jeśli składniki są zimne to drożdże można rozpuścić w odrobinie mleka) Dodać dynię, jajka, żółtka i pół szklanki mleka. Wyrobić ciasto, powoli wlewając przestudzone masło. Powinniśmy otrzymać lśniące, miękkie elastyczne ciasto. Jeśli ciasto będzie się kleić, to dodać kilka łyżek mąki więcej. Natomiast jeżeli będzie za suche, to dodać odrobinę więcej mleka. Wszystko zależy od tego, jak rzadkie jest puree z dyni, użyte do wypieku.  Wyrobione ciasto przełożyć do miski i odstawić do wyrośnięcia na około 2 godziny. Po upływie tego czasu ciasto przełożyć na blat, rozwałkować na prostokąt (grubość około 4mm). Wierzch posmarować masłem i posypać równomiernie cukrem cynamonowym. Następnie ciasto zwinąć w roladę i pokroić w plastry grubości około 2 - 2,5 cm. Bułeczki ułożyć na blaszce wyłożonej papierem, przykryć i ponownie odstawić do wyrośnięcia na około 50 minut.  Piec w temperaturze 180*C przez około 20 minut. Po ostudzeniu można posmarować lukrem. :)   Lukier: *szklanka cukru pudru *mleko, woda lub sok z cytryny   Do cukru dodajemy powoli tyle płynu, aby uzyskać idealną konsystencję.  Smacznego :)    ﻿ 