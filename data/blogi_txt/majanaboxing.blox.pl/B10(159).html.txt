Ciasto bananowe z makiem spodobało mi się u Dorotki. Kupiłam banany i jak tylko dojrzały zabrałam się do pieczenia. Ciasto jest pyszne, bardzo Wam polecam! Miękkie, aromatyczne, wilgotne, wspaniałe! Można je polukrować lub posypać cukrem pudrem. Gwarantuję, że nie postoi zbyt długo ;) Ciasto robiłam już jakiś czas temu, kwiaty na jabłonce już przekwitły.      Składniki: *245g mąki pszennej *1,5 łyżeczki proszku do pieczenia *1/2 łyżeczki sody oczyszczonej *1/2 łyżeczki cynamonu *1/4 łyżeczki soli *3 łyżki suchego maku *170g bananów (waga w skórkach) - 1-2 sztuki *90ml maślanki lub zsiadłego mleka *113g miękkiego masła *150g drobnego cukru *2 duże jajka   Wykonanie: Mąkę, proszek, sodę, przyprawy - przesiać do naczynia; dodać mak i odstawić. W kolejnym naczyniu rozgnieść banany, najlepiej zmiksować blenderem na puree. Wymieszać z maślanką, odstawić. W misie miksera zmiksować masło, do puszystości. Dodać cukier i dalej miksować. Wbijać jajka, jedno po drugim, miksując po każdym dodaniu. Dodać banany z maślanką, wymieszać (można mikserem na niskich obrotach). Stopniowo dodawać przesianą mąkę, miskując po każdym dodaniu tylko do połączenia się składników.  Formę na babkę (ja robiłam w formie z kominkiem) wysmarować masłem, oprószyć bułką tartą lub kaszą manną. Wyłożyć do niej ciasto. Piec w temperaturze 180ºC przez około 40 minut (lub krócej, do tzw. suchego patyczka).  Lekko przestudzić w formie, potem studzić na kratce.   Składniki na lukier cytrynowy: *70 g cukru pudru  *skórka otarta z 1 cytryny (pominęłam) *1,5 łyżki świeżo wyciśniętego soku z cytryny  Wszystkie składniki na lukier utrzeć i ozdobić ciasto. Smacznego :) 