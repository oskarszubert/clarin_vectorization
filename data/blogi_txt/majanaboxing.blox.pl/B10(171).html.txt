Miałam wielką chęć na ciasto drożdżowe z owocami. Wybrałam maliny, bo dawno ich nie jadłam, a ostatnimi dniami przeważały u mnie w wypiekach truskawki. Skorzystałam wprawdzie z mrożonych owoców, ale wkrótce na pewno zrobię także ze świeżymi. Przepis na to ciasto wyszukała dla mnie Atinka na forum CinCin, a jest on autorstwa Krystyny9. Drożdżówka bardzo nam posmakowała. Uwielbiam ją szczególnie na ciepło. Zapach ciasta drożdżowego w połaczeniu z zapachem malin ...mmmm... pyszności!:) Tym ciastem dołączam do akcji Malinowo Nam organizowanej przez Ivkę76. Składniki na ciasto (blacha ok.35x25 cm) *3 szklanki + 6 łyżek mąki krupczatki *1 szklanka ciepłego mleka *ok. 1/2 szklanki cukru *cukier waniliowy *2 jajka *1 żółtko (białko zostawić do posmarowania) *150g masła (roztopić) *42g drożdży świeżych Składniki na kruszonkę: *1/2 szklanki mąki krupczatki *1/2 szklanki cukru *ok.60-70 g zimnego masła (dałam 50g)   Owoce : u mnie mrożone maliny- dałam 300g, ale można dać więcej. Wykonanie: Z mleka, drożdży, 1 łyżki cukru i 6 łyżek mąki zrobić zaczyn i odstawić do wyrośnięcia na kilka minut. Jajka, żółtko i pozostały cukier oraz cukier waniliowy dobrze wymieszać tak aby cukier się rozpuścił.  Do miski wsypać 3 szklanki mąki, dodać szczyptę soli, ubite jajka i wyrośnięty zaczyn. Wymieszać mikserem lub ręcznie (mieszałam ręcznie) do połączenia składników. Stopniowo dodawać rozpuszczone, ale chłodne masło. Wyrobić. Przykryć i odstawić do wyrośnięcia na około 40-50 minut.  Ciasto przełożyć do formy wyłożonej papierem do pieczenia. Posmarować je białkiem, ponakłuwać widelcem. Ułożyc owoce i posypać kruszonką (składniki na połączyć i zagnieść na sypką kruszonkę). Zostawić ciasto do wyrośnięcia na około 20-30 minut.  Wstawić do piekarnika nagrzanego do 180 stopni C. Piec około 40-50 minut. Smacznego :) 