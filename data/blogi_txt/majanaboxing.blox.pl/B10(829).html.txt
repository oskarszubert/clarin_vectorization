Klasyczny sernik pełen sera - takiego sernika nie mogło zabraknąć na moim świątecznym stole. Sernik powstał z połączenia dwóch przepisów od Dorotuś - na sernik krakowski i wiedeński. Dodatkowo oblałam go polewą czekoladową i był przepyszny. Bardzo wszystkim smakował. Miałam tylko problem z nazwą dla niego hi hi ;) No i ze zdjęciami, które robiłam przy sztucznym świetle. Niestety pogoda nie sprzyjała robieniu zdjęć, padał deszcz, więc o wyjściu nie było mowy.   Sernik dodaję do akcji Olgi Kuchnia Świąteczna i Noworoczna.  Składniki na spód (proponuję zrobić z 1/2 podanych składników): *250 g mąki  *100 g cukru pudru  *125 g masła  *8 g cukru waniliowego  *1 jajko  Wszystkie składniki połączyć razem, szybko zagnieść ciasto, wstawić do lodówki na co najmniej godzinę czasu. Ciasto rozwałkować na bardzo cienki placek, wyłożyć nim dno formy (u mnie tortownica 23cm średnicy), ponakłuwać widelcem. Podpiec w temperaturze 170°C przez 15 minut.     Składniki na masę serową:  *1 kg twarogu półtłustego lub tłustego, zmielonego przynajmniej dwukrotnie (nie może być kwaśny i chudy)  *6 jajek  *1/2 kostki miękkiego masła (czyli 125 g) *2 łyżki mąki ziemniaczanej  *cukier waniliowy - 1 opakowanie (16g) (niekoniecznie, jeśli dodacie aromat) *1 szklanka cukru  *aromat waniliowy  *bakalie, według uznania (u mnie około 200g rodzynek) Żółtka ubić z cukrem i cukrem waniliowym do białości. Stopniowo dodawać twaróg, dalej ubijając, miękkie masło, mąkę. Na końcu wmieszać bakalie. Z białek ubić pianę i delikatnie wymieszać z resztą masy. Tak przygotowaną masę serową wylać na podpieczony spód. Piec w temperaturze 170ºC przez około 1 godzinę. Niestety, ten sernik lubi opadać po upieczeniu. Należy studzić przy lekko uchylonym piekarniku, by nie narażać go na gwałtowną zmianę temperatury. Można również podczas pieczenia przykryć folią aluminiową, by pozostał jasny. Mój serniczek nie opadł zbyt wiele. Oblałam go po wystudzeniu polewą zrobioną ze 100g czekolady i 50-60g masła (roztopiłam w garnuszku i oblałam sernik polewą). Smacznego:) 