Jakoś ostatnio nie mam weny do pieczenia. Pomyślałam jednak sobie, że mogłabym zrobić muffinki. W końcu już tak dawno ich u mnie nie było ;). Atinka podesłała mi swoje propozycje, więc postanowiłam wypróbować muffinki z suszonymi śliwkami i orzechami włoskimi. Wyszły przepyszne! Mięciutkie, wilgotne, a chrupiąca skorupka na wierzchu stanowi dopełnienie smaku. Składniki (z podanych ilości wyszło mi 16 muffin): *2 szklanki mąki  *1 szklanka cukru  *2 łyżeczki proszku do pieczenia  *1 łyżeczka sody oczyszczonej  *szczypta soli  *1 szklanka pokrojonych w kostkę suszonych śliwek  *½ szklanki posiekanych orzechów  *1 jajko  *1 żółtko  *1 szklanka kwaśnej śmietany lub jogurtu  *6 łyżek rozpuszczonego masła  *2 łyżki mleka  *1 łyżeczka ekstraktu z wanilii  Do posypania: *2 łyżki cukru trzcinowego jasnego  *2 łyżki drobniutko posiekanych orzechów włoskich  *½ łyżeczki cynamonu  Wykonanie: Wszystkie suche składniki wymieszać w dużej misce. Dodać śliwki, orzechy i ponownie wymieszać. W drugim naczyniu rozbełtać jajko i żółtko, dodać śmietanę, rozpuszczone (ale nie gorące) masło, mleko, wanilię i dobrze wymieszać. Połączyć zawartość obu naczyń i lekko wymieszać, tylko do połączenia się składników, nie dłużej, bo muffiny będą twarde. Formę do muffinek wyłożyć papilotkami, napełnić ciastem i posypać mieszanką orzechowo-cynamonową. Piec w temperaturze 200ºC, około 20 - 25 minut, aż będą lekko złociste. Wyjąć z foremek jeszcze gorące i wystudzić na kratce. Smacznego:-) 