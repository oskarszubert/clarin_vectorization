Dzień 15 października to Europejski Dzień Walki z Rakiem Piersi. My blogerki kulinarne podczas corocznego Różowego Tygodnia oznaczonego banerkiem z różową wstążką wspólnie staramy się przypominać o tym, jak ważna jest profilaktyka. Jak ważne jest to, by się badać, zrobić usg, pójść do lekarza, nie zapominać o swoim zdrowiu. Ważne, by o tym pamiętać, nawet gdy jesteśmy bardzo zajęci i czasu na wybranie się do lekarza brak. Postanowiłam dołączyć do tej zacnej akcji, która promuje profilaktykę. Upiekłam różowy sernik zawierający maliny i figi, oblany musem żurawinowym z dodatkiem wody różanej. Sernik był pyszny i znikał jeszcze ciepły, co raczej u nas się nie zdarza, bo zwykle czekamy aż ostygnie i schłodzi się w lodówce. Dziś także mam swoje małe święto - urodziny, postanowiłam, że ten wpis pojawi się właśnie dziś, bo uśmiech mam na twarzy i radość w sercu. :) Czego i Wam wszystkim życzę :). Przepis mój, kombinowany ;).     Składniki na spód: *około 200 g ciasteczek digestive  *85g masła *40g wiórków kokosowych  Ciasteczka pokruszyć, wymieszać z wiórkami kokosowymi. Masło rozpuścić, dodać do ciasteczek i wymieszać na masę o konsystencji mokrego piasku. Przygotować tortownicę o średnicy 23 cm. Posmarować ją masłem, wyłożyć papierem do pieczenia. Wsypać masę ciasteczkową, wyrównać dociskając. Wstawić do lodówki na czas przygotowania masy serowej. Składniki na masę serową: *1 kg twarogu mielonego *150g cukru *4 jajka *270g mleka kokosowego *1 budyń waniliowy bez cukru *2 łyżeczki ekstraktu waniliowego   Dodatkowo: *150 g malin *3 pokrojone miękkie figi   Składniki na mus żurawinowy: *250g świeżej żurawiny *50g cukru *2 łyżki wody różanej *50g śmietany kremówki   Wykonanie:  Wszystkie składniki na masę serową zmiksować do połączenia. Na przygotowany wcześniej spód ciasteczkowy wyłożyć część masy serowej. Poukładać maliny i pokrojone w cząstki figi. Przykryć pozostałą masą serową. Wstawić do nagrzanego do 180 stopni C piekarnika i piec przez około 45-50 minut aż wierzch będzie ścięty. Przygotować mus żurawinowy: do garnka z grubym dnem wsypać żurawinę, cukier, gotować na małym ogniu aż owoce popękają i zacznie robić się dżem, dodać wodę różaną, przez chwilę gotować. Następnie dodać śmietanką kremówkę i wymieszać. Jeśli będzie za gęsty można dolać więcej śmietanki. Zestawić z ognia. Sernik po około 50 minutach wyjąć, na wierzchu rozsmarować mus żurawinowy. Jeśli mus będzie już zimny to należy go wcześniej nieco podgrzać, by nie był zbyt ścięty i dał się rozprowadzić równomiernie po wierzchu sernika. Ciasto wstawić jeszcze na 10 minut do piekarnika. Po 10 minutach wyłączyć piekarnik. Studzić najpierw przy zamkniętych drzwiczkach. Po upływie ok 30 minut drzwiczki delikatnie uchylić i ostudzić sernik.  Schłodzić w lodówce przed podaniem.Smacznego :) 