Bagietki mleczne były propozycją Zapbook do Weekendowej Piekarni nr 53. Bardzo mi się spodobał ten przepis, ale nie miałam czasu by zmieścić się w terminie z jego wykonaniem. Upiekłam je więc trochę później. Bardzo nam smakowały, ten mleczno - waniliowy zapach i smak, po prostu super, delikatne, puszyste, mięciutkie. Uwielbiamy takie pieczywo. Jedliśmy je bez żadnych dodatków, ten smak po prostu musiał być wyczuwalny, najlepiej od razu po upieczeniu, kiedy bagietki były jeszcze ciepłe. Wykonałam je właściwie dokładnie wg przepisu zmieniając jedynie dodatek, bo zamiast czekolady dodałam rodzynki. Polecam, bagietki są pyszne, choć u mnie nieco koślawe ;)   Składniki: *300g mleka *15g drożdży świeżych *60g masła roztopionego *130g cukru *500g mąki *wielka garść kawałków czekolady lub łezek czekoladowych (które były uprzednio w zamrażalce), ja dałam rodzynki *ekstrakt waniliowy albo śmietankowy *żółtko do posmarowania + trochę mleka     Wykonanie: Wyrobić ciasto aż będzie gładkie i elastyczne. Można w maszynie. Zostawić je do wyrośnięcia przez mniej więcej godzinę. Ciasto musi powiększyć objętość. Odgazować po tym czasie, podzielić na 2 części, do jednej dodać np kawałki czekolady (u mnie rodzynki), a drugą część zostawić bez niczego. Każdą z części podzielić jeszcze na 2 części i uformować bagietki. Wyjdą więc 4 bagietki. Odstawić do wyrośnięcia na około 30 minut. Posmarować żółtkiem wymieszanym z mlekiem, naciąć i piec w 180 stopniach C przez około 25 minut. Smacznego :) 