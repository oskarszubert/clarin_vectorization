Chyba łatwo zgadnąć do jakiego kraju wybrałam się tym razem biorąc udział w Podróży z Widelcem przez Kuchnie Obu Ameryk. Tak, to Bahamy :) Na stronie recipeisland.com znalazłam wspaniały przepis na ciasto marchewkowe. Ależ mi się ono spodobało! Nie dość, że z marchewką, to z kokosem, którego zapach ostatnio wciąż mnie nęci. Do tego ananas, aromatyczny cynamon, kardamon, gałka muszkatołowa, och i rodzynki. A nie! U mnie orzechy, bo mi rodzynek zabrakło. Mówię Wam, co za ciacho! A jak pachnie podczas pieczenia! Cały dom pachniał, pachniał i z utęsknieniem czekał momentu spróbowania ciasta. Pyszne jest! Polecam bardzo mocno:))  Składniki: *2 szklanki cukru *1 i 1/2 szklanki oleju *3 jajka *2 szklanki mąki *1 łyżeczka sody + dodałam od siebie 1 i 1/2 łyżeczki proszku do pieczenia *2 łyżeczki cynamonu *1 łyżeczka sproszkowanych goździków, ziela angielskiego, gałki muszkatołowej i kardamonu. Ja dałam tylko gałkę i kardamon. *1 łyżeczka soli *2 szklanki startej marchewki *1 szklanka pokrojonego i odsączonego ananasa *2 łyżeczki ekstraktu waniliowego (dałam 1 i pół) *1 szklanka wiórków kokosowych *1/2 szklanki rodzynek (u mnie orzechy włoskie posiekane)   Wykonanie: Zmiksować cukier, olej i jajka. Składniki sypkie wymieszać w osobnym naczyniu i dodawać cały czas miksując. Następnie dodać wiórki kokosowe, marchew, ananasa , rodzynki i wanilię i wymieszać. Ciasto przełożyć do formy keksowej wysmarowanej masłem i wysypanej bułką tartą.  Piekarnik nagrzać do 180stopni C. Piec przez około godzinę. Wyjąć z piekarnika i ostudzić.  Smacznego:) 