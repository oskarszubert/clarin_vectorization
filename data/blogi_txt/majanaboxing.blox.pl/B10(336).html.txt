Dziś nie będzie muffinek ;) Przepis na ten jabłecznik znalazłam na blogu Gani76. Bardzo mnie zauroczyło to ciasto swoją delikatną, puchową, kokosowo - orzechową kołderką. Miałam w domu wszystkie składniki, prócz jabłek i galaretki, więc zakupiłam brakujące produkty i zrobiłam jabłecznik. Ciasto jest delikatne, a jednocześnie bardzo słodkie i smaczne. Jak pisze Gania, w oryginalnym przepisie ciasto po upieczeniu i ostudzeniu odwraca się "do góry nogami", tak by delikatna pianka znalazła się na dole. Ja nie odwracałam, ponieważ tak wg mnie prezentuje się dużo ładniej niż odwrócone. Jak można by było zniszczyć tę piękną kołderkę ? No, nie można, prawda?  Składniki na ciasto: *0,5 kg mąki *3/4 szklanki cukru *łyżeczka proszku do pieczenia *kostka masła (200g) *4 łyżki śmietany *4 żółtka *cukier waniliowy   Składniki na piankę kokosową: *4 białka *15 dag wiórków kokosowych *15 dag cukru *łyżeczka mąki ziemniaczanej Składniki na piankę orzechową: *15 dag mielonych orzechów *4 jajka *łyżka bułki tartej *łyżka mąki pszennej *15 dag cukru *łyżeczka proszku do pieczenia   Składniki na masę jabłkową: *1 kg jabłek *10 dag cukru *galaretka agrestowa *cynamon, rodzynki Wykonanie: Zagnieść ciasto z podanych składników i włożyć je na jakiś czas do lodówki. Jabłka obrać, zetrzeć na tarce, smażyć przez 15 minut z cukrem. Następnie dodać  galaretkę, cynamon i rodzynki, zostawić masę do ostygnięcia.  Wyjąć ciasto z lodówki i rozwałkować je na blachę, wyłożyć na nie masę jabłkową. Zrobić piankę kokosową: białka ubić z cukrem, dodać kokos i mąkę. Gotową masę wyłożyć na jabłka. Zrobić piankę orzechową: białka ubić z cukrem, dodać żółtka, zmielone orzechy, bułkę tartą, mąkę i proszek do pieczenia. Wymieszać dokładnie i wyłożyć na piankę kokosową.  Piec około 50 minut w temperaturze 180 stopni. Ciasto po ostudzeniu można polać polewą czekoladową. Ja tego nie robiłam, bo i tak jest bardzo słodkie :) Smacznego :) 