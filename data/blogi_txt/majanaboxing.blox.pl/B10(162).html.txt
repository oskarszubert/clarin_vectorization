Korzenny Tydzień u Ptasi czas zacząć i u mnie. Uwielbiam takie pachnące akcje. Przyprawy korzenne kojarzą mi się świątecznie, ciepło, nastrojowo. Uwielbiam je czuć, uwielbiam dodawać do wypieków, a potem czuć, jak pachnie ciasto rosnące w piekarniku. O tak, te przyprawy mają coś magicznego w sobie, coś co sprawia, że oczyma wyobraźni widzę puchową kołderkę za oknem, mróz na gałęziach drzew i sanie, które ciągną renifery ;) Spokojnie, za zimą to ja nie tęsknię, choć urok swój ma, bo jak już jest to mi się podoba. Jednak to już koniec listopada i czas, kiedy zaczynam myśleć o Świętach Bożego Narodzenia. Korzenny zapach w moim domu sprawił, że zaczęłam czekać jeszcze mocniej, a to czekanie na święta jest najcudniejsze :)                Dziś u mnie ciasto cynamonowe z chrupiącą bezą, ciasto, które w zeszłym roku wypatrzyłam u Liski. Doczekało się swojego wypieku i jest - pyszne, pachnące cynamonem, z dodatkiem czekolady, z chrupką bezą (która u mnie niestety opadła) obsypaną cynamonową kruszonką... mmmm...pyszne!    Składniki na ciasto: *125g masła *2/3 szklanki cukru *2 żółtka *1 jajko *100g dowolnej czekolady *1,5 szklanki mąki *1 i 1/4 łyżeczki proszku do pieczenia *1 łyżeczka cynamonu *2/3 szklanki mleka   Składniki na bezę: *2 białka *1/2 szklanki miałkiego cukru   Składniki na kruszonkę: *1 łyżeczka cukru *1/2 łyżeczki cynamonu (dałam 1 łyżeczkę) *1 łyżka wiórków kokosowych *1/4 szklanki płatków migdałowych (pominęłam)   Wykonanie:Kwadratową formę o boku 23 cm (robiłam w tortownicy o śr. 23 cm) wysmarowac masłem i wyłożyć papierem do pieczenia.  Masło i cukier utrzec do białości, dodawać kolejno żółtka, jajko. Dodać pokrojoną bardzo drobno (lub startą na tarce) czekoladę i na przemian mąkę wymieszaną z proszkiem do pieczenia i cynamonem oraz mleko. Wlać masę do przygotowanej formy. Zrobić bezę: białka ubić do czasu aż zaczną tężeć (nie na sztywno), dodawać powoli cukier i ubijać aż się wszystko dokładnie połączy (ok. 2 minuty). Bezę wylać na masę.  Zrobić kruszonkę: wymieszać wszystkie składniki i posypać nimi bezę. Wstawić do piekarnika nagrzanego do 165 stopni C. Piec 45 minut. Po upieczeniu i wystygnięciu pokroić ciasto bardzo ostrym nożem na kwadraty. Smacznego ! 