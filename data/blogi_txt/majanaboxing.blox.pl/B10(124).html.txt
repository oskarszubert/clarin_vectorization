Ostatnio wzięłam udział w konkursie Chleba Polskiego piekąc chleb na zakwasie, wykorzystując ich mieszankę mąk. Wybrałam mieszankę pienińską pszenno - żytnią z orkiszem. Swój chlebek wzbogaciłam dodatkowo ziarnami słonecznika, siemienia lnianego oraz otrębami żytnimi. Wyszedł bardzo smaczny chlebek, który pięknie pachniał podczas pieczenia. Jest mało dziurzasty, ale smakował nam bardzo, a mnie szczególnie od razu po upieczeniu, taki gorący z chrupiącą skórką:))  Ps. Nie udało mi się wygrać, ale i tak bardzo się cieszę, że wzięłam udział:)) Anitko, dziękuję, że mnie namówiłaś, mła:***    Składniki: *180g mleka *120g wody (można zastąpić kefirem lub maślanką) *200g aktywnego zakwasu *600g mąki (użyłam mieszanki ChlebPolski Pieniński pszenno-żytni z orkiszem) *60g siemienia lnianego *60g pestek słonecznika *50g otrąb żytnich *2 łyżki oliwy *14g soli *1 łyżka cukru   Wykonanie: Z podanych składników zagnieść ciasto. Można to zrobić ręcznie lub przy pomocy robota. Ja zagniatałam ręcznie.Ciasto powinno być gładkie i nieklejące. Zostawić do wyrośnięcia na 4 godziny w ciepłym miejscu. Po tym czasie odgazować, uformować bochenek, posypać mąką i włożyć do koszyczka złączeniem do góry.Zostawić do wyrośnięcia na kolejne 4 godziny. Po tym czasie delikatnie wyjąć chlebek z koszyka i przełożyć do piekarnika. Można go także naciąć (ja tym razem nie nacinałam). Przed pieczeniem za pomocą pędzelka posmarowałam chleb wodą i tak piekłam w temperaturze 210 stopni C przez około 40 minut. Smacznego:-) 