Dawno już chciałam je zrobić. Lubię bardzo połączenie czekolady z miętą. Jest jednocześnie słodkie i orzeźwiające. Sernikobrownies to jeden z ulubionych rodzajów ciasta, więc postanowiłam spróbować. Nie miałam kropelek miętowych, dałam więc syrop miętowy, a zamiast barwnika spożywczego użyłam zieloną, sproszkowaną herbatę matcha. Ciasto wyszło pyszne, mocno czekoladowe, ale troszkę za mało miętowe. Następnym razem użyję kropelek miętowych:). Polecam!  Przepis podaję za Dorotuś, z moimi zmianami.   Składniki na masę brownies:  *125 g gorzkiej czekolady *125 g masła *3/4 szklanki brązowego cukru *1 szklanka mąki *1 łyżka ekstraktu z wanilii *szczypta soli *2 jajka *2 czubate łyżki gęstego jogurtu naturalnego *2 łyżki kakao Masło i czekoladę roztopić w kąpieli wodnej, wymieszać. Wymieszać mąkę, cukier, sól i kakao. Do wymieszanej mąki dodać roztopione masło z czekoladą,  następnie pozostałe składniki i zmiksować na gładką masę.Składniki na masę serową:  *250 g twarogu półtłustego zmielonego dwukrotnie  *1/3 szklanki drobnego cukru *1 jajko *1 łyżka mąki *1 łyżeczka ekstraktu z mięty (mogą być krople miętowe Herbapolu, ja dałam 2 łyżki syropu miętowego) *kilka kropel zielonego barwnika spożywczego (dałam łyżkę zielonej herbaty matcha)    Wszystkie skladniki zmiksować. Foremkę do brownies (o wymiarach 15 x 30 cm, u mnie trochę większa) wyłożyć papierem do pieczenia. Na spód nałożyć większość masy brownies, odkładając pół szklanki. Na brownies wyłożyć masę serową. Na górę w nieregularnych odstępach wyłożyć pozostałą masę z brownies. Masy wymieszać patyczkiem (jak do szaszłyków), porobić esy-floresy, by ciasto miało ciekawy wygląd. Piec w temperaturze 175ºC przez około 25 minut. Wystudzić i pokroić. Smacznego :) 