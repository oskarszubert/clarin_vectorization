Likier truskawkowy nastawiłam jeszcze latem, kiedy truskawek było pod dostatkiem. Potem zapomniałam o nim na 3 miesiące, kiedy to dojrzewał sobie w ciemnym miejscu. Kiedy go wyjęłam, przelałam do butelki, schłodziłam i … ach jakiż on smaczny! Truskawkowy aromat, piękny zapach, coś wspaniałego ! Idealny na prezent, idealny na babskie pogaduchy ;) Polecam ! Może latem (ach lato!) odłożycie sobie troszkę truskawek do zrobienia tego likieru? Przepis pochodzi z forum CinCin, a ja znalazłam go u Bei.   Składniki: *1,2 kg truskawek*1 kg cukru*1 l brandy lub rumu, ostatecznie wódki (ja robiłam z wódką właśnie) *bardzo duży słoik zakręcanyWykonanie: Owoce umyć, pozbawić szypułek. Cukier podzielić na 4 części. Truskawki podzielić na 3 części. ¼ cukru wsypać do słoika, potem włożyć 1/3 truskawek, następnie znowu cukier itd. Należy skończyć na cukrze. Powoli wlać alkohol. Szczelnie zakręcić i odstawić na 3 miesiące w ciemne miejsce. Od czasu do czasu potrząsnąć. Po 3 miesiącach gotowy likier zlać do butelek. Truskawki można wykorzystać do deserów, lodów albo zjeść od razu He He ;) Smaczne są  :) 