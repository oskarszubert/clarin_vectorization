Jednym z wielu wspaniałych włoskich smaków tych wakacji jest limoncello - pyszny cytrynowy likier, którym miałam okazję uraczyć się we Włoszech, a także przywieźć sobie butelkę do domu. Natomiast przed wyjazdem zaczęłam robić inne cytrynowe szaleństwo, crema al limone, na które przepis znalazłam w książce oraz toskańskim blogu Małgosi. Jejku, ależ ten krem ma smak! Jest przepyszny!   Składniki (robiłam z połowy porcji): *1 litr alkoholu (dałam wódkę) *skórka z 8 cytryn bez białego spodu *2 litry mleka (u mnie 3,2%) *1,6 kg cukru *1 op. cukru wanilinowego   Wykonanie: Skórki zalać alkoholem i pozostawić na miesiąc.  Po tym czasie oddzielić skórki od alkoholu. Mleko zagotować z cukrem przez około 40 minut. Odparować na małym ogniu, aż zgęstnieje. Co pewien czas mieszać. Pozostawić do wystygnięcia, po czym zmieszać z alkoholem (już po oddzieleniu skórek). Mocno schłodzić przed podaniem. Smacznego:) 