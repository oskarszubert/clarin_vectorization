Dziś przedstawiam smaczne, pachnące lawendowe bułeczki z przepisu z mojej nowej książki kucharskiej "Kwiatowa uczta" autorstwa naszej blogowej koleżanki Małgosi Kalemby-Drożdż czyli Pinkcake. Książka jest swojego rodzaju przewodnikiem po jadalnych kwiatach. Małgosia prezentuje bardzo ciekawe przepisy z dodatkiem pięknych kwiatów. Są one składnikiem ciast, deserów, napojów, są piękną dekoracją, a także dodatkiem do dań wytrawnych.                 Jeszcze do niedawna nie miałam pojęcia, że można jeść inne kwiaty poza kalafiorem, brokułem, różą, hibiskusem czy lawendą. Dzięki akcji blogowej, jaką prowadzi co roku Pinkcake posmakowałam na przykład stokrotek, bzu - lilaka, który dodałam do surówki, a także po raz pierwszy zrobiłam swój syrop z kwiatów czarnego bzu. Nie mówiąc już o tym, że akcja dopinguje mnie do zbierania płatków dzikiej róży i marzy mi się także konfitura z jej owoców. Tymczasem zapraszam na bułeczki, bo zaraz je zjem i nie będzie czym częstować, a ja idę czytać i oglądać :).  Składniki na ok. 15 sztuk (mnie wyszło 12): *400 ml mleka rozcieńczonego z wodą (wody musiałam dodać około 100ml) *40g stopionego i wystudzonego masła *750 g mąki pszennej *2 łyżeczki soli *20 g cukru *4 łyżeczki świeżych kwiatów lawendy lub 2 łyżeczki suszonych (dałam 3 łyżeczki suszonych) - suszoną ekologiczną lawendę można kupić w aptekach *8 g (2 łyżeczki) suszonych drożdży *mleko do posmarowania Wykonanie: Do mleka dodać stopione masło, przesianą mąkę, sól, cukier, lawendę oraz drożdże i zagnieść ciasto. Odstawić w ciepłe miejsce do wyrośnięcia. Ciasto podzielić na 15 części i uformować bułeczki. Ułożyć je na blasze wyłożonej papierem do pieczenia i zostawić do ponownego wyrośnięcia na około 40 minut. Posmarować wierzch bułek mlekiem, naciąć każdą z nich na krzyż. Piec około 20-25 minut w temperaturze 200oC. Wystudzić na kratce. Smacznego :)     "Kwiatowa Uczta" Jadalne Kwiaty w 100 przepisachMałgorzata Kalemba-DrożdżWydawnictwo Egros. 