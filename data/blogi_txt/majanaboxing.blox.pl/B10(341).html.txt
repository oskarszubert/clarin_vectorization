Tak jak zapowiadałam zapraszam na jagodzianki. Wypróbowałam już kilka przepisów na te smaczne drożdżowe bułki ze słodkim, fioletowym wnętrzem i zawsze byłam zachwycona miękkością i smakiem. Dziś kolejny, z którego powstają równie pyszne jagodzianki. Wypiekane w domu są miękkie, puszyste, mają dużo nadzienia i lekko cytrynowy lukier na wierzchu. Takie bułeczki są pyszne nawet na drugi dzień, nic a nic nie twardnieją. Dlatego tak uwielbiamy domowe. :) Przepis z blogu Kasi. Jagodziankami dołączam do trwającej 5 edycji Jagodowo Nam! Składniki na 12 sporych jagodzianek: *550 g mąki *250 ml mleka *100 g masła *2 pełne łyżki mascarpone *2 jajka *7 łyżek cukru *25 g świeżych drożdży *1 szczypta soli *1 litr jagód  *2-3 łyżki cukru pudru   Lukier:  *1 pełna szklanka cukru pudru *2-3 łyżki zimnej wody *trochę soku z cytryny    Wykonanie: Pokruszone drożdże połączyć z 5 łyżkami ciepłego mleka, 1 łyżką cukru i 2 łyżkami mąki. Odstawić na około 20 minut aby zaczyn wyrósł.  W tym czasie do garnka wlać pozostałe mleko, dodać mascarpone, masło i cukier. Podgrzewać do chwili, aż masło i ser się rozpuszczą, od czasu do czasu mieszając trzepaczką. Po zdjęciu z ognia przelać do miseczki aby mleko szybciej wystygło. Do przestudzonego mleka (powinno nadal być ciepłe, ale nie gorące) dodać jajka i rozbić je widelcem. Do dużej miski wsypać mąką i dodać sól. Wlać mleko z jajkami i wyrośnięty zaczyn. Zagnieść ręcznie lub przy pomocy maszyny z hakiem około 5-7 minut. Jeśli ciasto będzie bardzo mocno kleić się do rąk, można je podsypać odrobiną mąki. Ciasto powinno być jednak miękkie i niezbyt zwarte. Ciasto oprószyć mąką, przykryć ściereczką i odstawić w ciepłe miejsce do wyrośnięcia na około 45 minut. Wyrośnięte ciasto podzielić na 12 kulek, które następnie uformować w płaskie placki i na ich środek nakładać jagody wymieszane z cukrem pudrem. Bułeczki mocno zlepić i kłaść na blachę wyłożoną papierem do pieczenia złączeniem do dołu na około 20 minut aby jeszcze podrosły. Jagodzianki piec w 200 stopniach przez około 15-20 minut (do lekkiego zrumienienia), a następnie wystudzić. Przestudzone bułeczki polukrować. Smacznego :) 