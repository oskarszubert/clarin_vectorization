Miało nie być u mnie serduszkowo na blogu z braku czasu. Pakowanie synka na obóz (u nas zaczęły się dopiero ferie), nerwy związane z wyjazdem, odwiezienie dziecka na miejsce zbiórki, buziaczki, papatki, telefony... Zajechał, zadzwonił, zjadł obiadek, zajęcia, pierwsza dyskoteka... To już drugi jego taki wyjazd, a mamusia przeżywa ;) No, ale my tak już mamy Drogie Mamy, prawda? (powiedzcie, że tak...;) ). Pyszna, duuuża karmelowa kawa z pianką i wielką muffiną (jabłkowo-cynamonową dla mnie, czekoladową dla Ukochanego) w kawiarni, księgarnia, książka - prezent :) Przyjazd do domu i ... upiekłam serduszka:) To Milanais z przepisu Bei, pyszne, delikatne, cytrusowe ciasteczka. Dla mojego Ukochanego:***  Składniki: *250 g miękkiego masła*225 g cukru*szczypta soli*3 jajka*otarta skórka z 1 pomarańczy*otarta skórka z 1 cytryny*500 g mąki Lukier (ja zrobiłam bez lukru):*150 g cukru pudru*2 łyżki soku z cytryny Wykonanie: Masło utrzeć, dodać cukier, sól i dalej ucierać (do białości) dodając po jednym jajku; następnie dodać otarte skórki z cytryny i pomarańczy, mąkę i wszystko dobrze wyrobić. Zawinąć ciasto w folię i odstawić w chłodne miejsce na minimum 2 godz. Wyciągnąć je z lodówki mniej więcej 10 minut przed przygotowaniem ciasteczek. Na wysypanej mąką stolnicy rozwałkować ciasto (partiami) na grubość ok. 7 mm. Wykrawać ciasteczka i ukladać je na blasze wyłożonej papierem, po czym ponownie odstawić je w chłodne miejsce na ok. 15 min. (dzięki temu ciasteczka nie odkształcają się podczas pieczenia). Piec ok. 10 min w 200°. Studzić na kratce. Cukier puder dokładnie rozrobić z sokiem z cytryny i tak przygotowanym lukrem posmarować wystudzone ciasteczka (ja nie lukrowałam ciasteczek). Smacznego :) 