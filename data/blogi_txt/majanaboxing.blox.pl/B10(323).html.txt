Flan to jeden z deserów, który zapamiętałam z naszej wycieczki do Hiszpanii. Deser ten był zawsze na stole szwedzkim podczas śniadań czy obiadokolacji w hotelu, w którym mieszkaliśmy. Bardzo nam wtedy smakował, mój Ukochany jadł go każdego dnia z wielkim smakiem. Zawsze chciałam odtworzyć ten smak w domu. Najpierw nie znałam nazwy, a potem jak już się dowiedziałam, to zrobienie go wydawało mi się zbyt trudne albo czegoś mi brakowało. Wędrówka Ireny i Andrzeja z Widelcem po Europie zdopingowała mnie do wykonania flanu. Zrobiłam go w niedzielę i zjedliśmy z wielką przyjemnością, przenosząc się na chwilkę do słonecznej Hiszpanii wspominając tamte wakacje. Wiecie co? Mój Ukochany powiedział, że deser smakuje dokładnie tak jak ten hiszpański! Jestem w siódmym niebie!:) Źródło przepisu: Podróże Kulinarne Kuchnia Hiszpańska wyd. Rzeczpospolita  Składniki: *1/2 szklanki (125ml) wody *3/4 szklanki (165g) cukru pudru *4 jajka *4 żółtka *1/3 szklanki (75g) cukru pudru dodatkowo *1 łyżeczka startej skórki pomarańczowej *2 łyżeczki likieru Grand Marnier (zastąpiłam likierem poziomkowym) *2 łyżeczki esencji waniliowej (dałam aromat) *1 szklanka (250ml) mleka *1 szklanka (250ml) śmietanki kremówki 30%   Wykonanie: Do małego rondla o grubym dnie wlać wodę, wsypać cukier, podrzewać, nie dopuszczając do wrzenia, aż cukier się rozpuści. Gotować, nie mieszając około 10 minut lub do chwili, gdy cukier się skarmelizuje. Płynny karmel wylać na dno lekko natłuszczonej tortownicy z kominkiem, o średnicy około 20 cm. Ja wykorzystałam do tego celu formę babkową z kominkiem.  Wymieszać całe jajka, żółtka, dodatkowy cukier, startą skórkę z pomarańczy, likier i esencję waniliową w misce. Ubić, aż składniki dobrze się połączą. Wlać mleko i śmietankę do niewielkiego rondla, podrzać, doprowadzając niemal do wrzenia. Zdjąć z kuchenki o odstawić na 5 minut. Stopniowo wlewać gorące mleko ze śmietanką do ubitych jajek. Przecedzić i powoli wlać do tortownicy.  Umieścić tortownicę w większej formie napełnionej wrzącą wodą tak, by sięgała do połowy wysokości tortownicy. Ja wstawiłam formę do większej formy prostokątnej do ciasta, pierwszy raz mi się to udało i pierwszy raz piekłam w ten sposób.  Piec w lekko nagrzanym piekarniku (ja rozgrzałam do około 180 stopni C) około 35 minut (u mnie nieco dłużej - jakieś 50 minut) lub do chwili gdy flan się zetnie. Wyjąć tortownicę i odstawić do ostygnięcia. Przykryć i włożyć do lodówki na noc. Oddzielić nożem flan od brzegów i ostrożnie wyjąć, odwracając do góry dnem na duży płaski talerz . Smacznego :) 