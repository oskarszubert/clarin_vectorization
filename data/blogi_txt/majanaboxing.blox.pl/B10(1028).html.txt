Pomysł na zapiekankę podsunęła mi Gosia z bloga Moje Ekspresje Kulinarne. Przepis dostosowałam do tego, co akurat znajdowało się w mojej lodówce i chwilę później zajadaliśmy smaczny obiadek. Sycąca i pyszna zapiekanka. Polecam. Oczywiście nie jest zbyt fotogeniczna, ale co tam ;)  Składniki: *500g mięsa mielonego z indyka *1/2 szt bakłażana  *2 cebulki dymki *2 ząbki czosnku *1/2 szt papryki czerwonej  *420g pomidorów z puszki *250g makaronu tortellini (u mnie nadziany grzybkowo) *1 łyżka posiekanej natki pietruszki *przyprawy: sól, pieprz, bazylia, czubryca zielona, czubryca czerwona, tymianek (ulubione przyprawy) *starty ser żółty do posypania zapiekanki (ilość wg upodobań)   Wykonanie: Makaron ugotować wg przepisu na opakowaniu (najlepiej al dente). Czosnek posiekać, cebulkę pokroić w talarki. Na patelni rozgrzać oliwę, zeszklić na niej cebulkę z czosnkiem.  Dodać posiekanego w kostkę bakłażana, podsmażyć. Następnie dodać pokrojoną w kostkę czerwoną paprykę. Smażyć aż warzywa zmiękną. Dodać mięso mielone, przyprawić solą, pieprzem, pozostałymi przyprawami. Podsmażyć. Następnie dodać pomidory z puszki i chwilkę dusić wszystko razem. Następnie w naczyniu żaroodpornym ułożyć 1/2 mięsa, na to połowę tortellini, następnie znowu mięso i znowu makaron. Wierzch posypać natką pietruszki, startym żółtym serem. Zapiekać w temperaturze 200 stopni C przez około 30 minut (aż ser się rozpuści). Smacznego:) 