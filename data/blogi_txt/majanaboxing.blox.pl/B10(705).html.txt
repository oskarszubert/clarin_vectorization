16 października jak co roku Zorra zaprasza nas na Światowy Dzień Chleba - World Bread Day. To już 6 edycja. Jest mi niezmiernie miło, że mogę w niej uczestniczyć. To mój trzeci raz. Przygotowałam z tej okazji pullę czyli fiński chleb z kardamonem. To bardzo pyszny, mięciutki chlebek, a właściwie chałka, o posmaku kardamonu, którą można zjadać z samym masłem, posmarowaną dżemem lub jak tylko lubicie. Chałkę posmarowałam lukrem cytrynowym. Bardzo nam smakowała. Przepis poleciła mi Atinka. Piekłam z połowy porcji, wyszedł mi jeden pachnący, ciepły bochenek. Bardzo polecam.    Składniki (na 3 bochenki, ja robiłam z 1/2 porcji): *250 ml mleka *125 ml ciepłej wody *3,5 g drożdży instant *½ szklanki cukru *½ łyżeczki soli *2 łyżeczki mielonego kardamonu *2 jajka *4-5 szklanek mąki pszennej *62 g masła - rozpuszczonego i wystudzonego   Dodatkowo: *płatki migdałowe do posypania (pominęłam) *1 ubite jajko *lukier: cytrynowy, kawowy Wykonanie: Do dużej miski nalać ciepłej wody i rozpuścić w niej drożdże. Dodać 1 łyżeczkę cukru i odstawić na około 5 minut, żeby drożdże ruszyły. Zagrzać mleko i ciepłe (ale nie gorące) wlać do drożdży. Następnie dodać pozostałe składniki: jajka, cukier, sól i kardamon oraz 2 szklanki mąki. Wyrabiać, aż ciasto będzie gładkie i elastyczne. Następnie dodać pozostałe 2 szklanki i cały czas wyrabiając stopniowo dodawać trzecią szklankę mąki (może się okazać, że nie będzie konieczności dodawania całej ostatniej szklanki) - wyrobić. Dodać stopione masło i ponownie dokładnie wyrobić ciasto. Odwrócić miskę z wyrobionym ciastem na lekko obsypany mąką blat i pozwolić ciastu powoli wypaść, przykryć odwróconą miską i zostawić na 15 minut. Następnie wyrabiać ciasto, aż stanie się elastyczne. Wyrobione ciasto ponownie włożyć do miski, przykryć folią lub ściereczką i odstawić do wyrośnięcia na około 2 godziny (ciasto powinno podwoić objętość). Następnie ciasto odgazować i odstawić do wyrośnięcia na około 1 godzinę (ciasto powinno prawie podwoić objętość). Ciasto wyłożyć na obsypany mąką blat i podzielić na 3 części. Każdą część podzielić ponownie na 3 części, uformować wałeczki o długości około30 cmi zapleść bochenki (tak jak chałkę). Z ciasta można również uformować bułeczki. Chleb przełożyć na blachę wyłożoną pergaminem i pozostawić do wyrośnięcia na 30 minut Przed włożeniem do piekarnika każdy bochenek posmarować roztrzepanym jajkiem i posypać migdałami wzdłuż środka (nie posypywałam). Piec w temperaturze 180ºC, przez około 20 minut. Studzić na kratce. Po ostudzeniu chałki można polukrować. Smacznego:) 