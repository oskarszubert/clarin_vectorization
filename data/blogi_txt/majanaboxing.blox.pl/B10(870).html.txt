Znów połączone siły we wspólnej wirtualnej kuchni :) Tym razem Edysia zaprosiła mnie i Atinkę do wspólnego pieczenia razem z naszymi dziećmi pysznych ciasteczek Hagrida, bohatera z Harrego Pottera. A że Harrego oglądać lubimy wszyscy, więc ciekawi byliśmy tychże ciasteczek. Wiadomo, że strażnik kluczy i gajowy w jednej osobie czyli Hagrid lubi dobrze zjeść, pomyślałam więc, że ciasteczka będą na pewno bardzo smaczne i słodkie. Takie właśnie są. Nie posypywałam ich cukrem pudrem, jak to jest w przepisie, ponieważ bałam sie, że będą za słodkie. Jako, że nasze ciasteczka zawierają i orzechy i kokos wpisują się do akcji Poleczki i Eli czyli do Orzechowego Tygodnia. Chcecie ciacho? Poczęstujcie się, ale szybko, bo za chwilkę ich nie będzie ;) Przepis na skaliste ciasteczka Edysia wyszukała w czasopiśmie "Claudia".   Składniki na 12 porcji:  2 białka 100g cukru 130g wiórków kokosowych 50g mielonych orzechów laskowych 60g mąki tabliczka czekolady (100g) cukier puder tłuszcz do formy  Wykonanie: Białka ubić z cukrem na sztywną pianę. Delikatnie wymieszać z wiórkami kokosowymi, zmielonymi orzechami, mąką i posiekaną drobno czekoladą. Z masy łyżeczką formować stożki i układać na wysmarowanej tłuszczem blasze (ja wyłożyłam blachę papierem do pieczenia). Piec 30 minut w piekarniku rozgrzanym do 170 stopni C. Wystudzić. Z wierzchu posypać cukrem pudrem.Smacznego :) 