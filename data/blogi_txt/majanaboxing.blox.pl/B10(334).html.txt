Jabłeczniki to pyszne ciasta, my lubimy z dużą ilością jabłkowego nadzienia i obowiązkowo z cynamonem. Umówiłam się na pieczenie jabłecznika z Justynką z blogu Moje Ciacho. Wybór padł na ciasto z przepisu Siostry Leonilli, wypatrzone przez Justynkę u Mysi. Pierwotnie miał to być inny przepis (również autorstwa Siostry Leonilli), ale ja co nieco pokręciłam hihi ;).   Bardzo ciekawiło mnie, co wyjdzie, gdy do jabłek dodam puree z dyni. Część jabłek wymieszałam z dynią, co widać w przekroju ciasta. Na spodzie najpierw rozłożyłam nadzienie jabłkowo-dyniowe, a potem warstwę jabłkowego. Wierzch posypałam cukrem pudrem. Ciasto było bardzo smaczne, nie za słodkie, o wyrazistym smaku jabłek z cynamonem, które zdominowały dynię :). Dziękuję Justynko za wspólne pieczenie :* Przypominam, że od jutra startujemy z VII Festiwalem Pierniczków. Serdecznie zapraszam do wspólnego pierniczkowania :).     Składniki: *500 g mąki *250 g masła *2 całe jajka *1 żółtko *200 g cukru *2 łyżki śmietany *1/2 łyżeczki proszku do pieczenia *1 łyżka tartej bułki *cynamon *1 - 1,5 kg kwaśnych jabłek (u mnie 2 słoiki musu jabłkowego domowego) *1 szklanka puree z dyni (mój dodatek) Wykonanie: Jabłka zetrzeć na tarce o dużych oczkach, wymieszać z cynamonem. Ja korzystałam z domowego musu jabłkowego (2 słoiki), część (1 słoik) wymieszałam z puree z dyni. Zagnieść ciasto: masło posiekać z mąką i proszkiem do pieczenia, potem dodać jajka, żółtko, cukier i śmietanę. Pozostawić ciasto na chwilkę, ale nie koniecznie. Potem podzielić ciasto na dwie części, jedną rozwałkować, przenieść na blaszkę, posypać bułką tartą, nałożyć masę jabłeczną, przykryć drugą połową ciasta, ponakłuwać je widelcem i upiec w 180oC przez około 30 minut. Posypać cukrem pudrem. Smacznego :) 