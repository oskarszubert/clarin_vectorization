Majanowe Pieczenie obchodzi dziś swoje 6 urodziny! To 24 października 2007 roku napisałam pierwszy post, który otworzył mi drzwi kulinarnej blogosfery. Z tej okazji przygotowałam skromne, ale bardzo pyszne ciasto - murzynek z wiśniami. Czekoladowe, wilgotne, miękkie i aromatyczne, po prostu pycha! Znikało tak szybko, że chyba muszę zrobić je ponownie ;). Wykorzystałam do ciasta wiśnie z kompotu, ale marzy mi się takie ze świeżymi wisienkami, prosto z drzewa...  Dziękuję Wam za te wspólne 6 lat, za Wasze odwiedziny, komentarze, uśmiechy, porady, opinie, za smakowanie i próbowanie. Dziękuję za wspólne pieczenie, gotowanie, naukę i radość z dokonań. Dzięki serdeczne, bez Was prowadzenie bloga nie miałoby sensu. Tak fajnie, że jesteście! :)  Przepis na murzynka z wiśniami znalazłam u Kasiiii24.        Składniki:* 200 g masła * 100 g gorzkiej czekolady * 2 pełne łyżki kakao* 400 g wydrylowanych wiśni (u mnie wiśnie z kompotu - domowe).* 220 g cukru* 230 g mąki* 3 jajka* 1 łyżeczka ekstraktu waniliowego * 1,5 łyżeczki proszku do pieczenia Polewa: * 100 g gorzkiej czekolady* 6-7 łyżek śmietanki kremówki 30% lub 36 %  Wykonanie: Piekarnik nagrzać do 180 stopni, a keksówkę o długości 20-25 cm wyłożyć papierem do pieczenia. W rondelku roztopić masło. Po zdjęciu go z palnika dodać połamaną czekoladę i mieszać do chwili, aż się rozpuści. Masę odstawić do wystygnięcia.Jajka ubić z cukrem na jasną, puszystą masę po czym dodać do niej wanilię i stopniowo masę czekoladową. Następnie dodać mąkę z kakao i proszkiem do pieczenia i miksować do chwili połączenia się składników. Na koniec dodać odsączone z soku wiśnie i delikatnie wymieszać ciasto łyżką. Przelać do formy.Ciasto piec około 60 minut (do suchego patyczka) a następnie odstawić do całkowitego wystygnięcia.Czekoladę i śmietankę połączyć w misce i podgrzać w kąpieli wodnej do chwili, aż składniki się połączą. Wystudzone ciasto polać polewą.Smacznego :) 