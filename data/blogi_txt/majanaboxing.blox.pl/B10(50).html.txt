Wrześniowym wydaniem Weekendowej Cukierni opiekuje się Carmellina, która jako zadanie wybrała bawarski placek z węgierkami. Przepis łatwy, prosty i przyjemny. Dokonałam małych zmian - migdały zamieniłam na wiórki kokosowe (które mają u mnie większe wzięcie). Ciasto jest bardzo smaczne, choć jakieś mało słodkie mi wyszło. Muszę szczerze się przyznać, że lekko przypalił mi się spód ciasta, mój piekarnik chyba mocniej piecze...;-) Zdjęcia robiłam po odcięciu spodu ;)) Miłego weekendu!  Składniki: *20 g świeżych drożdży *200 ml letniego mleka *400 g mąki *szczypta soli *1 jajko *100 g cukru + 1 łyżka *75 g roztopionego masła *1,25 kg węgierek *50 g posiekanych migdałów (u mnie wiórki kokosowe) *1/2 łyżeczki cynamonu Wykonanie: Drożdże rozrobić z mlekiem i 1 łyżką cukru i odstawić na 15 min, by zaczyn zaczął pracować. Połowę mąki, sól, jajo i 75 g cukru wymieszać z rozczynem drożdżowym i roztopionym masłem. Wyrobić ciasto, dodając stopniowo pozostałą mąkę. (Ciasto powinno odchodzić od brzegów miski; jeżeli się klei, należy dosypać trochę więcej mąki). Pozostawić ciasto pod przykryciem przez 30 min do wyrośnięcia. Węgierki umyć, osuszyć, wypestkować i przekroić na ćwiartki. Ciasto energicznie zagnieść, by je odpowietrzyć, a następnie rozwałkować. Standardową blachę posmarować masłem i rozłożyć na niej równomiernie rozwałkowane ciasto. Na cieście ułożyć śliwki, posypać migdałami. Pierkarnik nagrzać do temperatury 220 st. C. Piec ciasto na dolnym poziomie piekarnika przez 30 min. Pozostały cukier wymieszać z cynamonem i posypać nim jeszcze ciepłe, upieczone ciasto. 