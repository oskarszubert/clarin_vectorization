Te wspaniałe bliskowschodnie ciasteczka przygotowałam z moimi Muszkieterkami Alą i Anitką z okazji Orzechowego Tygodnia. Ciasteczka mogłam upiec dzięki Basi, która ma takie dobre serce i przysłała mi w prezencie tę piękną drewnianą foremkę. Dziękuję Ci Basiu:*.                        Ciasteczka Maamul pieczone są w różnych odmianach, z różnymi nadzieniami i w różnych kształtach, które powstają dzięki niezwykłym drewnianym foremkom. Rodzaje nadzienia także są przeróżne, najczęściej z orzechami włoskimi, pistacjowymi, daktylami. Nasze ciastka wykonałyśmy z nadzieniem daktylowo - orzechowym, z dodatkiem aromatycznej wody różanej. Przepis pochodzi z książki Clarssy Hyman Kuchnia Żydowska. Maamule są tak naprawdę bardzo proste do zrobienia, choć jak czytałam opis myślałam, że sobie nie poradzę;). Robiłam je z moim pomocnikiem - synkiem, mieliśmy wielką radochę ze wspólnego pieczenia, które również było świetną zabawą. Do tego bardzo pyszną!:) Ciasteczka bardzo nam smakowały, polecam z całego serca!. Kochane moje Muszkieterki dziękuję Wam za cudowne pieczenie pysznych, magicznych ciasteczek. Musimy to koniecznie powtórzyć :). Zarówno wspólne pieczenie, jak i nasze pogaduchy mailowe są bezcenne. :* Składniki na około 48 sztuk: *800g mąki semoliny (nie miałam, więc dałam krupczatkę) *100g cukru pudru *2 łyżki wody różanej lub z kwiatu pomarańczy *250g masła lub margaryny *225ml mleka lub wody (dałam wodę) *1/2 łyżeczki sody *cukier puder do posypania (nie posypywałam)   Nadzienie: *225 g suszonych daktyli (najlepiej posiekać) *100g siekanych orzeszków pistacjowych lub orzechów włoskich *2 łyżki wody różanej lub pomarańczowej *1 łyżeczka mielonego cynamonu lub kardamonu (dałam kardamon) *2 łyżki cukru pudru   Wykonanie: Wymieszać mąkę, cukier i wodę różaną (lub z kwiatu pomarańczy). Podgrzać masło aż zacznie się pienić, wlać do rozrobionej mąki i dobrze wymieszać. Podgrzać mleko lub wodę prawie do wrzenia, zdjąć z ognia i mieszając, dodać sodę. Połączyć z ciastem. Mieszać aż ciasto będzie miękkie i delikatnie łyżką wyrabiać. Przykryć folią spożywczą i odstawić na kilka godzin. Nagrzać piekarnik do 160 stopni C. Wymieszać ze sobą składniki nadzienia w rodzaj pasty. Odrywać kawałek ciasta wielkości dużego orzecha włoskiego i formować kulkę. Umieścić ją w dłoni, a następnie zamykając dłoń, uciskać jednocześnie boki kulki kciukiem (drugiej ręki), tworząc w cieście zagłębienie. Powinien wyjść z tego kształt naparstka lub garnuszka, który następnie wkłada się do foremki i napełnia łyżeczką nadzienia. Otwór zalepić ciastem lub uformować kulkę (to wszystko brzmi o wiele gorzej niż jest w rzeczywistości). Jeśli nie macie foremki, można uformować kształt kulki, ułożyć je na blasze i delikatnie przypłaszczyć widelcem tworząc wzorek na powierzchni. Piec około 25 minut. Ciasteczka powinny się lekko przyrumienić, nie mogą być brązowe. Pozostawić na blasze aby ostygły i stwardniały , a następnie przenieść na talerz. Można posypać cukrem pudrem. Smacznego :) Przygotowanie ciastek jest naprawdę bardzo proste. Na zdjęciach dłonie mojego dziecka. 