Po raz pierwszy piekłam karkówkę. Chciałam, aby pieczeń nie była sucha, a miękka i soczysta, jednocześnie pachnąca i smaczna. I taka właśnie jest, więc bardzo Wam ją polecam! Myślę, że sekret tkwi w długim pieczeniu mięsa w niskiej temperaturze, a wcześniej moczeniu w zimnej wodzie z przyprawami.  Przepis pochodzi z bloga Aleksandry, zmieniłam go trochę, zaczynając od postawienia mięsa w chłodnym miejscu w zimnej wodzie przez kilka dni, dodając jałowiec i kilka innych przypraw, ale o tym już poniżej. Polecam, nie tylko na święta! Smaczna na ciepło i na zimno.   Składniki:   *1,5 kg karkówki  *ulubione zioła: majeranek, tymianek, oregano, rozmaryn (mogą być zioła prowansalskie) *kilka kulek jałowca *kilka kulek ziela angielskiego *kilka ząbków czosnku *pieprz mielony *sól *olej *2 łyżki masła *2 spore nieobrane główki czosnku Wykonanie: Do dużego garnka wlać zimną wodę, wsypać do niej sporo soli, (tak by wykręcało buzię przy smakowaniu wody ;)). Do osolonej wody włożyć karkówkę (można ją natrzeć przyprawami). Wsypać przyprawy oraz  rozcięte ząbki czosnku. Przykryć i odstawić na 2-3 dni w chłodnym miejscu (moja stała 4 dni). Po tym czasie mięso wyjąć z wody, osuszyć. Rozgrzać olej na patelni i obsmażyć karkówkę na rumiano z każdej strony. Następnie przełożyć ją do naczynia żaroodpornego, na wierzch położyć 2 łyżki masła, a obok główki czosnku pokrojone na ćwiartki - razem ze skórą. Naczynie przykryć i wstawić do piekarnika nagrzanego do 120 stopni. Piec przez 3,5 godziny.   Po tym czasie naczynie odkryć, a temperaturę zwiększyć do 200 stopni i piec mięso jeszcze 15-20 minut, aż się ładnie zrumieni. Wyjąć z piekarnika i pozostawić chwilkę do ostudzenia. Potem można kroić. Jest przepyszna na ciepło i na zimno. Smacznego:)﻿ 