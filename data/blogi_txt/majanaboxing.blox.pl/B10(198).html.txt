Ciasto kokosowo - rabarbarowe ujrzałam u Eweny i od razu nabrałam na nie chęci. Zerwałam w ogródku chudzieńki rabarbar i zabrałam się do roboty. Ciasto jest proste i bardzo smaczne. Kwaskowy rabarbar połączony z pachnącym kokosem, zapieczone razem w wilgotnym, miękkim cieście. Na wierzchu fajna skorupka z rabarbaru i brązowego cukru oraz odrobiny cynamonu. Bardzo mocno polecam!   Składniki (keksówka 14x21cm): *225 g (1 1/2 szklanki) mąki ze środkiem spulchniającym (dałam tyle mąki ile w przepisie + 1 i 1/2 łyżeczki proszku do pieczenia)*275 g (1 1/4 szklanki) drobnego cukru*110 g (1 1/4 szklanki) wiórek kokosowych*125 g masła, rozpuszczonego*3 jajka, lekko ubite*125 ml (1/2 szklanki) mleka*1/2 łyżeczki ekstraktu z wanilii*110 g (1 szklanki) drobno pokrojonego rabarbaru*300 g (5 łodyg) rabarbaru*2 łyżki cukru demarara *1 łyżeczka cynamonu (dodałam od siebie)Wykonanie: Piekarnik nastawić na 150 st C. Keksówkę o wymiarach 14 na 21 cm wysmarować masłem i wysypać bułką tartą lub wykłożyć papierem do pieczenia.Wymieszać mąkę, drobny cukier i wiórki kokosowe. Dodać masło, jajka, mleko i ekstrakt i wymieszać do połączenia składników.Połowę mieszanki wlać do foremki, posypać pokrojonym rabarbarem i przykryć resztą ciasta. Łodygi rabarbaru pokroić na słupki długości 12 cm. Umieścić je na wierzchu ciasta i posypać cukrem demarara. Ja dodatkowo posypałam cynamonem.Piec ok 1 1/2 godziny. Pozostawić przez 5 minut w foremce. Wyłożyć do góry dnem na kratkę i ostudzić. Ja nie wykładałam do góry dnem. Studziłam ciasto w foremce i potem w niej kroiłam na kawałki. Smacznego :) 