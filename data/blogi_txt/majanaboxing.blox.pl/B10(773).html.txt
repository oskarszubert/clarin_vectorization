Tak już mam, że z wielką chęcią i ciekawością próbuję nowe przepisy na serniki. Dlatego też pojawiają się tu tak często, a poza tym mój M je po prostu uwielbia! Tym razem skusiłam się na ten, który pokazała u siebie Dorotuś - sernik budyniowy na serku mascarpone, z dodatkiem mango. Przepis nieco pozmieniałam, użyłam bowiem także twaróg mielony, a zamiast mango (nie udało mi się kupić ładnego, żółciutkiego) położyłam na wierzch plastry świeżego ananasa. Ciasto było bardzo smaczne, takie fajne budyniowe, mięciutkie, zupełnie inne od tradycyjnego sernika. Gościom chyba też smakowało? ;)   Składniki na masę serową: *750 g serka mascarpone *250g twarogu zmielonego *4 duże jajka *2/3 szklanki drobnego cukru  *ziarenka z 1 laski wanilii *2 łyżki budyniu śmietankowego lub waniliowego bez cukru (proszku budyniowego) Wszystkie składniki powinny być w temperaturze pokojowej.W misie miksera roztrzepać jajka razem z cukrem. Dodać serek mascarpone i zmielony twaróg i dokładnie zmiksować, by nie było grudek. Dodać ziarenka wanilii i budyń w proszku, zmiksować.Formę o średnicy 21 - 22 cm (użyłam formy o średnicy 23cm) wyłożyć papierem do pieczenia. Przełożyć masę serową, wyrównać.Piekarnik rozgrzać do temperatury 170ºC. Formę z masą serową włożyć do piekarnika i natychmiast obniżyć temperaturę do 150ºC. Piec około 1 godziny i 15 - 30 minut. W oryginale jest pieczony w kąpieli wodnej, ja tak nie piekę, ale jeśli ktoś zamierza w ten sposób to tutaj dokładniejsze instrukcje.Sernik studzić najpierw w zamkniętym piekarniku, potem lekko uchylić, ostudzić ciasto. Schłodzić przez noc w lodówce.Krem budyniowy:*3 żółtka *50 g drobnego cukru do wypieków *20 g mąki pszennej (2 łyżki) *7 g mąki ziemniaczanej (pół łyżki) *225 ml mleka *1 łyżeczka pasty z wanilii lub ekstraktu z wanilii Ponadto:*1 świeży ananas, obrany i pokrojony w cienkie plastry, przekrojone na pół (można użyć mango, jak w oryginale przepisu)   Żółtka i cukier utrzeć do białości i puszystości. Dodać 30 ml mleka, mąki, pastę z wanilii lub ekstrakt i zmiksować. Resztę mleka zagotować. Na wrzące mleko wlać masę żółtkową i gotować, mieszając często, jak budyń, do zgęstnienia. Zdjąć z palnika, od razu wylać na schłodzony sernik, wyrównać. Na wierzchu poukładać plasterki ananasa.Smacznego :) 