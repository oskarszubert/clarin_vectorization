Przepis na pyszny pomidorowo - kokosowy sos znalazłam na blogu z tysiącem pomysłów (to był 1503 pomysł) u Ireny i Andrzeja:) Podawali go z pyszną rybką. Ja z rybką także zrobiłam, ale danie w moim wykonaniu wyszło mało reprezentacyjne, a ponieważ sosu zostało mi dużo, więc kolejnego dnia użyłam w innym zestawieniu. Kabaczek i cukinia + sosik, w rezultacie otrzymałam przepyszne danie! Bardzo polecam ten sos, czy to do ryby, czy do makaronu, a także do warzyw. Dokonałam tym samym odkrycia, że kokos i pomidor wspaniale się razem komponują. Grumki, dziękuję za inspirację! Jest to moja mała wariacja na temat sosu pochodzącego z Dominiki, którą dodaję do akcji Przez Kuchnię Obu Ameryk.   Składniki na sos: *6 dag pasty pomidorowej (dałam 1 puszkę pomidorów krojonych) *3 dag mąki (użyłam kukurydzianej) *oliwa do smażenia,  *450 ml mleczka kokosowego *1 cebula,  *1 kubańska papryczka (dałam zwykłą paprykę słodką) *1/4 pęczka kolendry (u mnie natka pietruszki) *2 łodygi selera naciowego (pominęłam)  *sól i pieprz. Posiekać cebulę, paprykę, seler. Podsmażyć na oliwie. Dodać posiekaną kolendrę i pastę pomidorową. Posypać mąką i gotować przez 4 minuty. Wlać mleczko kokosowe i gotować do zgęstnienia przez 15 minut. Sos przecedzić i przetrzeć przez sito. Ja nie przecierałam. Ponadto: *pół cukinii *pół kabaczka *1 cebula  *2 ząbki czosnku *oliwa *sól,pieprz Na rozgrzanej naoliwionej patelni podsmażyć posiekane ząbki czosnku. Dodać posiekaną w kostkę cukinię i kabaczka, a także piórka cebuli. Posolić i popieprzyć do smaku. Kiedy warzywa zmiękną dodać sos, połączyć razem i chwilę podusić na patelni. Smacznego:) 