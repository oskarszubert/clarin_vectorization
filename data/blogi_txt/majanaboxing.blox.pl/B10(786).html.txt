I oto zaczął się Czekoweekend prowadzony w tym roku przez dwie kochane Babeczki - Beę i Atinkę. To wspaniała okazja do wspólnego pieczenia, więc razem z Anitką upiekłam pyszny sernik czekoladowy z likierem kawowym. Przepis znalazła dla nas Cudawianka na stronie BBC GoodFood. Zmieniłam troszkę recepturę, gdyż ilość sera wydawała mi się za mała, dałam go zatem więcej, zwiększając także nieco inne składniki. Sernik nie jest tak ciemny, jak w oryginale, ale to nie szkodzi;) Był pyszny i szybko znikał. Czekolada i kawa doskonale do siebie pasowały, a wierzch ze śmietanki był ciekawym dodatkiem. Anitko, dziękuję Ci za wspólny, pyszny czekoladowy wypiek:*   Składniki na spód: *50g masła  *225g czekolady *230g pokruszonych ciasteczek, mogą być herbatniki albo owsiane (u mnie digestive) Masło i czekoladę roztopić w kąpieli wodnej. Ja roztapiam w miseczce nad garnkiem z gotującą się wodą. Ciasteczka pokruszyć. Wymieszać z masłem i czekoladą. Formę o średnicy 23 cm wyłożyć papierem do pieczenia. Masę ciasteczkową wysypać na spód, wyrównać, docisnąć, odstawić do lodówki na czas przygotowania masy serowej. Składniki na masę serową:  *225g gorzkiej czekolady *700g pełnotłustego twarogu (dałam wiaderkowy) *150g cukru pudru *4 duże jajka *280g śmietanki (dałam 200g kwaśnej 18%+ 50g kremówki 36%) *1 łyżka mąki ziemniaczanej (to mój dodatek) *5 łyżek likieru kawowego (zgodnie z oryginałem Kahlua, u mnie taki własnej produkcji) Składniki na śmietankowy wierzch: *200ml śmietanki kremówki (u mnie 36%) *2 łyżki likieru kawowego (dałam 3) *kakao do posypania *dodatkowo likier do polania   Wykonanie: Piekarnik nagrzać do 160 stopni C.  Czekoladę rozpuścić w miseczce nad garnkiem z gotującą się wodą. Odstawić. Twaróg i cukier zmiksować na puszystą masę. Dodać mąkę ziemniaczaną, zmiksować. Dodawać jajka po jednym, miksując delikatnie po każdym dodaniu, tylko do połączenia składników. Następnie delikatnie łyżką (lub na niskich obrotach miksera) wmieszać rozpuszczoną czekoladę, śmietanę oraz likier kawowy.  Tak przygotowaną masę wlać na ciasteczkowy spód. Piec około 1 godzinę. Po upieczeniu wyłączyć piekarnik, studzić sernik około pół godziny/1godzinę w zamkniętym piekarniku. Potem wyjąć, ostudzić całkiem. Włożyć do lodówki na 3 godziny, a najlepiej na całą noc.  Przygotować śmietankę: kremówkę ubić z likierem kawowym. Wyłożyć na ostudzony sernik, wyrównać. Posypać kakao i delikatnie pokropić likierem kawowym. Smacznego :) 