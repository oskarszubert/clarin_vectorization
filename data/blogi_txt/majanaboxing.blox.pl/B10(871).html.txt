Wiedziałam, że nie oprę się temu ciastu! :). Ujrzałam je u Tatter i już sama gra słów podziałała na moją wyobraźnię. Jak dla Was brzmi - skarb czekoholika? Dla mnie jak zapowiedź czegoś niebiańskiego, rozkoszy podniebienia, aromatu czekolady, jej smaku, który budzi zmysły, jednocześnie czegoś tajemniczego, czegoś czego nie może mieć każdy, no bo skarb jest tylko jeden. A jednak... Tatter miała swój skarb i my mamy swój, ten skarb możecie mieć i Wy. Zapewniam, że jest pyyyszny i prosty do wykonania. A więc ? ;)))   Składniki: *50g masła *1 łyżka kawy instant *375ml wody *440g cukru pudru (dałam zwykły i zmniejszyłam do 330g) *1 łyżka ekstraktu z wanilii (u mnie aromat) *100g gorzkiej czekolady deserowej, grubo posiekanej *2 jajka, lekko roztrzepane *225g mąki ze spulchniaczami (dałam zwykłą dodając 1 czubatą łyżeczkę proszku do pieczenia) *150g mąki zwykłej *25g dobrego kakao   Wykonanie: Piec rozgrzać do temperatury 150 stopni C. Foremkę keksową wysmarować masłem i obsypać bułką tartą, ja wyłożyłam papierem do pieczenia. Do rondla włożyć masło, kawę, wodę, cukier, ekstrakt z wanilii, czekoladę i całość podgrzać na małym ogniu, aż wszystkie składniki się rozpuszczą i połączą. Przelać miksturę do dużej miski i zostawić na 20 minut. Następnie dodać jajka i przesiane mąki z kakao. Wymieszać i przelać ciasto do przygotowanej formy. Piec 1 godzinę i 50 minut (wg przepisu) Warto sprawdzić patyczkiem, bo może upiec się szybciej. Moje piekło się około 1 godziny i 35 minut. Wyjąć i ostudzić w formie przez 15 minut. Następnie delikatnie wyjąć ciasto z foremki i zostawić na kratce do całkowitego ostygnięcia. Smacznego :) 