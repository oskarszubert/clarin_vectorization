Drugą propozycja Pinkcake w Weekendowej Cukierni były rogaliki marchewkowe. Zupełnie spontanicznie zaraz po zrobieniu ciasta czekoladowego z burakami zabrałam się za robienie rogaliczków. Zawołałam synka i wspólnie zrobiliśmy te ciastka. Przepis bardzo prosty, przyjemny i łatwy, a z niego powstają pyszne, kruche rogaliki z dowolnym właściwie nadzieniem. My nadziewaliśmy dżemem truskawkowo-jabłkowym, powidłami śliwkowymi oraz dla różnorodności z dżemem czekoladowo-bananowym z kardamonem. Rogaliki marchewkowe to kolejna pyszna propozycja, dziękuję:) Wszystkim bardzo smakowały.    Składniki:  *200 g marchewki startej na drobnych oczkach (może być więcej) *kostka masła lub margaryny *2 szklanki mąki *2-3 łyżki cukru pudru     Na nadzienie: gęsta marmolada brzoskwiniowa, morelowa lub dowolna byle byłaby gęsta (może być przecier z róży).   Wykonanie: Wszystkie składniki zagnieść i rozwałkować ciasto podsypując mąką. Ilość mąki może wymagać skorygowania ze względu na wilgotność marchewki. Wycinać z ciasta trójkąty, smarować je marmoladą (ja kładłam łyżeczkę dżemu) i zwijać rogaliki zaczynając od podstawy trójkąta .  Piec 30 minut w 180 stopniach, aż rogaliki będą chrupiące. Smacznego :) 