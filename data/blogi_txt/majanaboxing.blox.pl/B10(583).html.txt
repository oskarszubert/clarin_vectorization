Jeśli tak jak ja lubicie ciasta drożdżowe to z całą pewnością dzisiejszy wypiek Wam posmakuje. Miękkie, pachnące, z truskawkami i rabarbarem, wzbogacone twarożkiem, posypane pyszną kruszonką. Jest po prostu pyszne. Uwielbiam drożdżowe ciasta i nigdy nie mogę pojąć, co oznacza w przepisie: 'ostudzić przed pokrojeniem', przecież ciepłe jest najlepsze! :) Czy ktoś się ze mną nie zgodzi? ;)                Przepis na to pyszne ciasto znalazłam na Kwestii Smaku, dokonałam jednak kilku zmian i tak też podaję. Przede wszystkim wykonałam je z dwóch rodzajów mąk: orkiszowej i krupczatki, dodałam ser, truskawki, a na wierzch jeszcze starte ziarenko tonki. Serdecznie polecam, nam bardzo smakowało. :)    Składniki na ciasto drożdżowe: *1 szklanka mleka*1 szklanka cukru *1 kostka masła (200 g) *4 jajka *1 saszetka (8 g) suszonych drożdży instant lub 25 g drożdży świeżych (dałam drożdże instant)*4 szklanki mąki pszennej tortowej (użyłam 2 szklanki mąki orkiszowej białej oraz 2 szklanki krupczatki)  Kruszonka: *150 g mąki pszennej  *50 g mąki ryżowej lub ziemniaczanej (użyłam ziemniaczanej) *50 g cukru *125 g masła (schłodzonego)  oraz: *400g rabarbaru *300g truskawek *ok. 150g-180g sera do sernika *2 łyżeczki cukru waniliowego *1 łyżka cukru pudru *ewentualnie cukier puder do posypania wierzchu ciasta + starte ziarenko tonki Przygotowanie: Formę o wymiarach minimum 26 x 33 cm (mierzona po dnie) posmarować masłem i wyłożyć papierem do pieczenia. Do rondelka wlać mleko, dodać cukier i pokrojone na kawałki masło. Cały czas mieszając podgrzewać na średnim ogniu, aż masło i cukier się rozpuszczą. Przelać do większej miski i zmiksować z jajkami (zanim dodamy jajka upewnijmy się że masa nie jest bardzo gorąca, aby jajka się w niej nie ścięły). Wsypać drożdże (świeże wcześnie pokruszyć) do jeszcze ciepłej masy i dokładnie wymieszać. Przykryć ściereczką i odstawić w ciepłe miejsce na 2 godziny (blisko źródła ciepła, bez przeciągów), aż masa się spieni i zgęstnieje. Dodać przesianą mąkę i wyrabiać przez 15 minut lub do czasu aż ciasto będzie gładkie, elastyczne i będzie odchodziło od ręki (nie będzie się do niej kleiło). Nie ma potrzeby dosypywania większej ilości mąki, choć ciasto będzie dość rzadkie. Ciasto można wyrabiać mikserem na średnio wysokich obrotach specjalną końcówką do ciasta drożdżowego, można też wyrabiać ręką. Przy wyrabianiu chodzi o wtłoczenie w ciasto jak najwięcej powietrza. Ciasto wylać do przygotowanej blaszki i równomiernie rozprowadzić. Odstawić w ciepłe miejsce. W międzyczasie pokroić rabarbar na 0,5 cm kawałki, truskawki można przekroić na połówki.  Przygotować twarożek: wymieszać serek z cukrem waniliowym oraz cukrem pudrem na gładką masę. Przygotować kruszonkę: do miski przesiać obydwie mąki, dodać cukier i pokrojone na kawałeczki masło. Rozcierać składniki palcami, aż powstanie kruszonka. Na cieście rozsmarować twarożek, następnie wyłożyć rabarbar i truskawki, a  na koniec rozsypać kruszonkę. Odstawić w ciepłe miejsce (blisko źródła ciepła, bez przeciągów) na 40 minut (lub dłużej jeśli mamy czas) do czasu aż ciasto podrośnie. Ja przed pieczeniem posypałam ciasto startym ziarenkiem tonki. Nagrzać piekarnik do 180 stopni, wstawić do środka blaszkę z ciastem, drzwiczki otworzyć i piec tak ciasto przez 20 minut (w tym czasie urośnie). Następnie zamknąć piekarnik i piec przez około 30 - 45 minut aż brzegi ciasta ładnie się zrumienią na złoty kolor, wówczas sprawdzić patyczkiem środek ciasta - patyczek powinien być suchy. Po upieczeniu ciasto może mieć nierówną powierzchnię, być nieco pofalowane. Boki mogą być wyższe niż środek (mniej owoców i kruszonki, bliżej źródła ciepła). Ostudzić przed pokrojeniem (tego się nie trzymam w przypadku ciast drożdżowych). Można posypać cukrem pudrem. Smacznego:) 