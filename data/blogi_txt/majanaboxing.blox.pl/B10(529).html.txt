Gdy synka najdzie ochota na pieczenie muffin to trzeba mu jedynie dać miejsce w kuchni i niech działa. Z pokoju przytargał kulinarną biblię i zaczął poszukiwać przepisu. Razem wybraliśmy przepis na muffiny z borówkami amerykańskimi, w których zamiast przepisowych borówek wylądowały jagody oraz czerwone porzeczki. Wyszła naprawdę pyszna kombinacja. Miękkie, wilgotne muffiny naszpikowane smacznymi owocami. Synek robił je sam, od początku do końca. :) Przepis z "Jak być domową boginią" N.Lawson, dodajemy do 5 edycji Jagodowo Nam!      Składniki: *75g masła *200g mąki pszennej *1/2 łyżeczki proszku do pieczenia *75g drobnego cukru *szczypta soli *200 ml maślanki albo 100ml jogurtu naturalnego i półtłustego mleka *1 duże jajko *ok 200g jagód i porzeczek (u nas troszkę więcej)   Wykonanie:  Masło stopić i odstawić na bok alby przestygło. Piekarnik rozgrzać do temperatury 200 stopni C. W misce zmieszać sypkie składniki, w drugim naczyniu zmiksować maślankę (albo jogurt i mleko) z jajkiem i stopionym masłem. Wlać płynne składniki do sypkich i drewnianą łyżką delikatnie wszystko wymieszać. Nie należy przejmować się grudkami, ważne jest by ciasta nie mieszać za długo.  Dodać owoce (u nas jagody i czerwone porzeczki) i wymieszać, ale tylko tyle by składniki się połączyły, nie mieszać za długo. Można również dodać otartą skórkę z pomarańczy właśnie w tej chwili, nie dodawaliśmy.  Przygotować formę na muffinki, wyłożyć ją papilotkami. Ciasto łyżką przekładać do papilotek i piec 20 minut. Muffinki powinny się zezłocić i wyrosnąć. Podawać można na ciepło lub zimno. Smacznego :) 