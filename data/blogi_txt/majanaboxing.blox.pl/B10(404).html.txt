Rozpoczynam dziś przygodę z akcją Ireny i Andrzeja Gotujemy po polsku! Na pierwszy ogień idzie danie z okolic mi najbliższych, a więc z Gdańska:) Kuchnia gdańska bazowała od zawsze głównie na rybach jadanych w każdej postaci. Prócz ryb uznaniem cieszyło się mięso drobiowe, zwłaszcza kacze i gęsie, ale również i wieprzowina, którą często przygotowywano z dodatkiem piwa. Chciałabym dziś przybliżyć Wam właśnie taką piwną propozycję - kotlet schabowy po gdańsku. Pierwszy raz jedliśmy takie kotlety. Bardzo nam smakowały, były takie soczyste i miękkie. Wyraźnie czuć w nich piwo, zarówno podczas pieczenia jak i później jedzenia:) Kotleta podawałam z ziemniakami oraz buraczkami. Przepis pochodzi z książki "Polska kuchnia regionalna" autorstwa Mai Bartczak. Kotlety po gdańsku dodaję oczywiście do akcji Gotujemy po Polsku, której patronuje SerwisZpierwszegoTłoczenia.pl  Składniki dla 4 osób: *4 kotlety schabowe bez kości *jajko *kilka łyżek bułki tartej *1/2 szklanki jasnego piwa  *1/2 szklanki gęstej kwaśnej śmietany (18%) *ząbek czosnku *olej do smażenia *sól, pieprz *dowolne zioła, np. estragon (ja dałam zioła prowansalskie) *natka pietruszki do posypania   Wykonanie: Do piwa dodać drobno posiekany ząbek czosnku, sól, pieprz, ewentualnie ulubione zioła (u mnie prowansalskie). Marynatą zalać rozbite kotlety i odstawić na 1-2 godziny do lodówki. Następnie kotlety obtoczyć w roztrzepanym jajku posypanym solą i pieprzem. Panierować w bułce tartej i smażyć.  Do śmietany dodać pieprz i ulubione zioła, polać nią usmażone kotlety i podgrzać jeszcze chwilę na patelni, na małym ogniu, nie dopuszczając do wrzenia. Podawać z ugotowanymi ziemniakami, posypane posiekaną natką pietruszki.Smacznego:) 