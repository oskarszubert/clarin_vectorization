Mascarpone. Mocna kawa. Likier amaretto. Biszkopty. Wiórki czekolady. Smak. Aromat. Ogarniają mnie wspomnienia... Zamykam oczy... Czuję zapach, słyszę gwar, głośną rozmowę przy stoliku obok, język włoski... Ach jego wydźwięk jest melodią dla mych uszu... Widzę wąskie uliczki, słońce odbijające się w witrynie cukierni... A potem... potem widzę zachwycający mnie Rzym, w którym czuję się taka mała, w którym czuję wielkość, wieczność miasta... Te ulice, te budowle, to miejsce... Piękne, wspaniałe, ogromne. Chłonę, podziwiam, oglądam i chcę więcej, więcej i więcej... Tęsknię... Źródło przepisu: "Dobre Rady" Sierpień 2009 Polecam także tiramisu klasyczne oraz tiramisu truskawkowe. Składniki: *500g serka mascarpone *100g cukru pudru *250ml śmietanki kremówki *50g (pół tabliczki) czekolady gorzkiej *szklanka bardzo mocnej kawy *4 łyżki likieru amaretto *250g podłużnych biszkoptów   Wykonanie: Mascarpone wymieszać z cukrem. Kremówkę ubić.  3-4 łyżki odłożyć do dekoracji i wstawić do lodówki. Pozostałą zmieszać z serem. Czekoladę posiekać i dodać do masy. Kawę połączyć z likierem amaretto i przelać do miski. Niedużą formę keksową wyłożyć folią spożywczą, tak aby jej spora część wystawała ponad brzegi. Biszkopty szybko zanurzać w kawie i układać na dnie formy. Obłożyć nimi także dłuższe brzegi. Wyłożyć połowę masy na biszkopty, wyrównać. Następnie na masę położyć wzdłuż dwa nasączone biszkopty. Wyłożyć na nie pozostałą masę, wierzch przykryć rzędem nasączonych biszkoptów. Wystającą folią nakryć tiramisu i włożyć do zamrażalnika na 4 godziny.  Wyłożyć deser na deskę odwracając formę do góry dnem. Udekorować pozostawioną bitą śmietaną, posypać startą czekoladą lub kakao.  Smacznego :) 