Bardzo lubię czerwone porzeczki, najchętniej zjadam je z krzaczka (podobnie jak mój synek), albo pakuję do pleśniaka, ostatnio także trochę do słoiczków. Sernik robiłam pierwszy raz i nie zawiodłam się. Jest wilgotny, miękki, dzięki porzeczkom orzeźwiający. Smakuje rewelacyjnie. Taki na gorące dni, choć nie jest sernikiem na zimno;).  Inspirowałam się przepisem znalezionym u Edysi. Jednak sporo w nim pozmieniałam. Serdecznie polecam, a sernik to moja ostatnia już propozycja do akcji Oliwki SernikowoII.     Składniki na spód (tortownica o średnicy 24 cm): *200g ciasteczek owsianych (dałam kokosowe Złotokłose) *75g masła   Ciasteczka pokruszyć, masło roztopić. W misce wymieszać ciasteczka z przestudzonym masłem. Tortownicę o średnicy 24 cm wyłożyć papierem do pieczenia. Wsypać masę ciasteczkową, wyrównać i docisnąć spód. Na czas przygotowywania masy serowej włożyć tortownicę do lodówki. Masa serowa: *4 jajka *50g masła *3/4 szklanki cukru pudru  *1 opakowanie cukru waniliowego *150ml słodkiej śmietanki kremówki 30% *1 kg zmielonego twarogu lub sera do wypieków (wiaderko) *1 łyżka mąki ziemniaczanej *1 łyżeczka soku z cytryny + 1 łyżeczka skórki startej z cytryny Oddzielić białka od żółtek. Ser utrzeć z cukrami. Dodać miękkie masło, sok z cytryny, skórkę cytrynową, utrzeć. Wciąż ucierając dodawać kolejno żółtka. Śmietankę kremówkę ubić na sztywno. Delikatnie wmieszać ją do masy serowej, najlepiej łyżką. Białka również ubić na sztywno ze szczyptą soli i delikatnie wymieszać z masą serową.  Masę wyłożyć na spód ciasteczkowy. Tortownicę z ciastem wstawić do piekarnika nagrzanego do 180 stopni C. Piec około 60 minut. Wystudzić.   Składniki na wierzch: *300g czerwonych porzeczek *1 opakowanie galaretki wiśniowej albo truskawkowej Porzeczki opłukać, osuszyć i rozłożyć na zimnym serniku.  Galaretkę przygotować wg opisu na opakowaniu i tężejącą zalać porzeczki. Wstawić do lodówki by galaretka stężała. Smacznego :)    ﻿ 