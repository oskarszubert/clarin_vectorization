Od dawna marzyłam o zrobieniu własnego ekstraktu waniliowego. Przepis znalazłam u Dorotuś, a ekstrakt nastawiłam jeszcze w grudniu. Po dwóch miesiącach był już gotowy, pachnący intensywnie wanilią, cudowny. Używam go do wypieków i jestem bardzo zadowolona. :)) Polecam!  Składniki: *3 strąki wanilii *1 szklanka wódki (można użyć brandy lub rumu, będzie wtedy słodszy) *szklany słoiczek (butelka z nakrętką)   Wykonanie: Strąki wanilii przeciąć wzdłuż na pół (ale nie do końca, końcówki pozostawić złączone), nie wyskrobywać nasionek! Umieścić w słoiczku (można strąki przeciąć na pół, gdyby nie chciały się zmieścić w buteleczce). Nalać wódki, do całkowitego przykrycia strąków. Zamknąć butelkę, trzymać w chłodnym, ciemnym miejscu (ale nie w lodówce), co jakiś czas energicznie wstrząsając.  Już po tygodniu ekstrakt nabierze ciemniejszej barwy, a po dwóch miesiącach osiągnie pełny aromat i wtedy można go używać. Można przechowywać przez lata. Jeśli połowę ekstraktu zużyjecie, warto uzupełnić buteleczkę alkoholem i trochę poczekać, do wzmocnienia aromatu.  Uwaga: nie dodawać ekstraktu do gorących płynów, ponieważ alkohol wyparuje razem z częścią aromatu z wanilii. 