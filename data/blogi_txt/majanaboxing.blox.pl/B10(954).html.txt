Pewnego dnia, a było to 21 kwietnia 2009 r po raz pierwszy umówiłam się na wspólne pieczenie z Atinką. Przygotowałyśmy wtedy pancakes kokosowo-bananowe. Postanowiłyśmy uczcić naszą miłą rocznicę na słodko, a wybór padł na placuszki tiramisu, na które przepis Anitka znalazła na blogu Ivory Hut. Ponieważ jesteśmy babki spontaniczne i nie trzymamy się żadnych reguł, nasz wpis dodajemy z lekkim opóźnieniem;).  Dodam jeszcze, że placuszki są bardzo smaczne i sycące. Z podanej porcji wychodzi ich naprawdę sporo, mogą się najeść z powodzeniem 4 osoby. Acha placuszki nie smakują jak deser tiramisu, który jest jedyny w swoim rodzaju i wyjątkowy ;). Pancakes smakują kakaowo-kawowo, a krem z serka mascarpone z dodatkiem likieru kawowego jest zwieńczeniem całości.  Anitko, dziękuję Ci za wspaniałe wspólne pichcenie przez te 3 lata i oczywiście czekam na więcej, buźka:* Składniki na placki: *2 szklanki mąki *2 łyżki cukru *2 czubate łyżki kakao *2 łyżeczki proszku do pieczenia *1/2 łyżeczki sody oczyszczonej *szczypta soli *1 i 1/2 szklanki mleka *1/2 szklanki śmietany kwaśnej *3 duże jajka *4 łyżki masła (stopić) *2 łyżeczki wanilii *2 łyżki kawy rozpuszczalnej   Składniki na glazurę (opcjonalnie): *1/4 szklanki syropu klonowego *3 łyżki rozpuszczonego masła *2 łyżki likieru kawowego   Składniki na krem: *120g serka mascarpone *1 szklanka śmietanki kremówki *2 łyżki likieru kawowego *2 łyżki syropu klonowego   Wykonanie: Przygotować krem: wlać do miski śmietankę kremówkę, serek mascarpone, likier kawowy oraz syrop klonowy, ubić. Odstawić do lodówki. Przygotować glazurę: wymieszać syrop klonowy, rozpuszczone masło i likier kawowy. Odstawić. W średniej misce wymieszać: mąkę, cukier, kakao, proszek do pieczenia, sodę i sól. Kakao przesiać, aby nie było grudek. W osobnej misce wymieszać: śmietanę kwaśną i mleko, aż będą gładkie. Dodać kawę rozpuszczalną (w proszku) i dobrze wymieszać aż do rozpuszczenia. Następnie dodać roztrzepane jajka, stopione masło i wanilię. Wymieszać. Mokre składniki wlać do suchych i wymieszać delikatnie do połączenia składników. Rozgrzać patelnię. Smażyć placuszki nakładając ciasto łyżką na gorącą patelnię. Kiedy na powierzchni placków pojawią się pęcherzyki, a krawędzie wyglądają na upieczone, przewracać placuszki na drugą stronę. Gdy są gotowe układać na talerzu. Na każdym placuszku rozprowadzić niewielką ilość glazury. Najlepiej sie wchłania,gdy placki są jeszcze gorące.  Placki podawać ułożone w stosik, z warstwą kremu pomiędzy nimi. Na górze również rozprowadzić krem, posypać tartą czekoladą lub kakao. Smakują świetnie na ciepło i na zimno. Smacznego :) 