Przed świętami długo myślałam o tym jaki zrobić piernik. W końcu zupełnie spontanicznie zdecydowałam się na toruński. Chwyciłam kartkę z przepisem od Dorotuś i zabrałam się do roboty. Upiekłam piernik kilka dni przed świętami aby sobie spokojnie dojrzał w chłodnym miejscu. Miałam zrobić jeszcze jeden piernik - na piwie, ale miałam tyle spraw na głowie, że robiąc go zapomniałam dodać sody i... można się łatwo domyślić, że z piernika na piwie wyszedł zakalec. Dobrze, że wcześniej upiekłam ten;). W Wigilię oblałam piernik polewą z roztopionej czekolady, a w święta jeszcze przełożyłam powidłami śliwkowymi bowiem piernik nie należy do tych wilgotnych. Jest jednak bardzo pyszny! Piernik toruński z przepisu Pierre Herme dodaję do akcji Kuchnia Świąteczna i Noworoczna Olgi Smile.   Przepis wg Pierre Hermé: *250 g mąki pszennej  *250 g mąki żytniej (nie razowej)  *250 g miodu  *150 g masła  *150 g cukru (w oryginale 200 g)  *5 jajek, oddzielnie białka i żółtka  *100 g suszonych, pokrojonych na kawałeczki śliwek  *20 g przyprawy do piernika  *1 łyżeczka proszku do pieczenia  *1 łyżeczka sody oczyszczonej Do wykonania polewy: 1 tabliczka gorzkiej czekolady + kilka łyżek śmietanki 36 %.  Wykonanie: Do miski wsypać obydwie mąki, dodać proszek do pieczenia, sodę, wymieszać i odstawić. Miód włożyć do rondelka, dodać przyprawę do piernika, podgrzewać na umiarkowanym ogniu, aż się miód zarumieni. Masło włożyć do miski i utrzeć z cukrem. Ucierajac, stopniowo dodawać po 1 żółtku, a następnie miód. Białka ubić na sztywną pianę. Do masy miodowej dodać śliwki i dokładnie wymieszać, następnie dodawać na przemian mąkę i pianę, delikatnie wymieszać.  Ciasto włożyć do przygotowanej formy o wymiarach 30 x 11 cm, piec przez godzinę w temperaturze 180ºC. Przed wyjęciem, sprawdzić patyczkiem, czy jest upieczony (patyczek powinien być czysty i suchy). Wystudzić na kratce. Przechowywać zawinięty w ściereczkę. Przed podaniem można udekorować czekoladą (niekoniecznie). Ja oblałam piernik polewą zrobioną z czekolady i śmietanki - rozpuściłam w garnuszku 1 tabliczkę czekolady wraz z kilkoma łyżkami śmietanki i polałam piernik.  Smacznego :) 