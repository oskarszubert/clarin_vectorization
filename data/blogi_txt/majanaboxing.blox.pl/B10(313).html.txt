Dziś 16 października - Światowy Dzień Chleba - World Bread Day. To właśnie dziś, jak co roku, Zorra mobilizuje wszystkich do domowego wypieku pieczywa. To już 7 edycja, a ja biorę udział po raz czwarty i bardzo się cieszę, że mogę w tym wspaniałym święcie uczestniczyć. Przygotowałam z tej okazji pyszne bułeczki, grahamki, które bardzo nam posmakowały. Zdrowe, o miękkim miąższu, pachnące. Smakują idealnie z wędliną, serem, a także z domowym dżemem. Wspaniałe jako drugie śniadanie do szkoły czy pracy.   Przepis znalazłam na stronie KotletTv, podaję z moimi zmianami.    Składniki: *150g mąki pszennej (u mnie pszenna chlebowa typ 760) *300g mąki pszennej graham  (typ 1850) *250g wody *7g drożdży instant *1 łyżeczka soli *1 łyżeczka cukru *2 łyżki oliwy   Wykonanie: Do miski wsypać mąkę (wszystkie rodzaje). Dodać suszone drożdże, oliwę, cukier, sól i wodę. Wymieszać, a następnie przełożyć na blat. Zagnieść i uformować gładką kulę. Tak przygotowane ciasto włożyć do miski wysmarowanej oliwą. Odstawić pod przykryciem na około 1,5 - 2 godziny do wyrośnięcia (ma podwoić swoją objętość). Ciasto przełożyć z miski na blat, podzielić na 6 części (robiłam okrągłe nieduże bułeczki, wyszło mi więcej). Z każdej uformować gładką kulkę. Bułeczki odstawić na około 10 minut do napuszenia. Następnie posmarować je mlekiem i wstawić do piekarnika nagrzanego do 2100 C i piec około 25-30 minut. Smacznego :) 