Na świątecznym stole nie mogło zabraknąć ryb. Bardzo je lubię, więc postanowiłam po raz pierwszy sama zrobić rybę po grecku. Moja mama zawsze w ten sposób przyrządza dorsza, a więc i ja zrobiłam właśnie tę rybę. Korzystałam z przepisu z bloga W kuchennym oknie. Mniam, pyszności:)  Składniki: *1kg filetów rybnych (z ulubionej ryby: u mnie dorsz) *700 g marchewki  *350 g pietruszki *150 g selera *350 g cebuli *¾ szklanki oleju *ok. 200 g koncentratu pomidorowego *1 - 2 jajka (nie dawałam) *3 - 4 łyżki mąki *25 - 30 g mielonej papryki słodkiej *sól, cukier do smaku *½ szklanki wody Wykonanie: Filety pokroić na małe kawałki, posolić, obtoczyć w roztrzepanym jajku i mące (ja tylko w mące).  Szybko zrumienić na rozgrzanym oleju (¼ szklanki). Marchewkę, pietruszkę i seler  zetrzeć na tarce o dużych oczkach. Cebulę pokroić w piórka.  W rondlu rozgrzać resztę oleju (½ szklanki) i podsmażyć cebulę do zeszklenia. Wrzucić przygotowane pozostałe warzywa i dusić na małym ogniu, mieszając od czasu do czasu i uważając, aby się nie przyrumieniły. Gdy zmiękną dodać mieloną słodką paprykę, ½ szklanki wody, koncentrat pomidorowy, doprawić solą, cukrem i pieprzem. Dokładnie wymieszać. Następnie ułożyć w naczyniu warstwami: ryba, warzywa, ryba, warzywa (u góry muszą być warzywa). Zostawić do przegryzienia w lodówce. Smacznego :) 