Dziś propozycja zupełnie niesłodka, a wręcz nawet ostra ;) Na sobotni obiadek zrobiłam meksykańską potrawę Chili con carne wg przepisu Asi z Kwestii Smaku.  Nazwa chili con carne oznacza "papryki z mięsem". Jest to rodzaj gulaszu z mięsa, ostrej chili, bulionu i przypraw. Dodatkowo, tak jak u mnie, może zawierać cebulę, czosnek, paprykę, pomidory, fasolę. To szybkie, proste, smaczne danie można podawać z ryżem lub plackami tortilli. Ja podawałam z dzikim ryżem. Bardzo nam smakowało i na pewno zrobię je jeszcze nie raz.  Chili con carne pochodzi z Meksyku, jednak istnieją teorie, że nie jest to danie kuchni meksykańskiej, a pochodzi z amerykańskiego stanu Teksas. Kilka ciekawostek o tej potrawie do przeczytania tutaj. Swoją potrawę dołączam do kulinarnej wędrówki Ireny i Andrzeja z Widelcem przez Kuchnie obu Ameryk.  Ps. Zdjęcia robiłam przy sztucznym świetle, no i samo danie nie należy do fotogenicznych, więc przepraszam z góry za jakość zdjęć.   Składniki, dla 3-4 osób: *1 łyżka oliwy z oliwek *1 duża cebula, pokrojona w kosteczkę *2 ząbki czosnku, drobno posiekane *1 łyżeczka przyprawy chilli *1 łyżeczka przyprawy kmin rzymski (kumin) w proszku *1 łyżeczka suszonego oregano *450 g mielonej chudej wołowiny *1/2 puszki pokrojonych pomidorów bez skórek (dałam całą puszkę - 400 g) *1 kostka bulionu wołowego (dałam bulionetkę) *1 duża czerwona papryka, bez gniazd nasiennych, pokrojona w kostkę *5 suszonych pomidorów *1 puszka czerwonej fasoli w zalewie (400 g), odsączonej z zalewy Przygotowanie:  Na dużej patelni z przykrywką rozgrzać olej i zeszklić cebulę, dodać czosnek, chilli, kmin rzymski i oregano i mieszając smażyć przez 1 minutę. Stopniowo dodawać zmieloną wołowinę, mieszając zrumieniać z każdej strony.  Dodać pomidory z zalewą i pół puszki pozostałego soku pomidorowego (w razie potrzeby uzupełnić wodą), ja dałam całą puszkę pomidorów wraz z zalewą. Dodać bulion wołowy i doprawić solą oraz pieprzem, ewentualnie kolejnym bulionem.  Przykryć i gotować przez 20 - 25 minut, w zależności od delikatności mięsa. Dodać paprykę i suszone pomidory i gotować pod przykryciem aż papryka będzie prawie miękka, przez około 15 minut, od czasu do czasu mieszając. Na koniec dodać fasolę i chwilę razem pogotować.  Podawać na gorąco z białym ryżem, chipsami z tortilli lub plackami tortilli, ewentualnie z dodatkiem kwaśnej śmietany i sałatki z awokado. Smacznego :) 