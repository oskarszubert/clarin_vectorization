Planowałam inne ciasto, ale plany jak to plany lubią się zmieniać :) Mój Ukochany miał chęć na szarlotkę, więc długo się nie zastanawiając upiekłam z przepisu Atinki. Wyszła pyszna, delikatna, okryta chmurką bezową i posypana startym ciastem i cukrem pudrem niczym płatkami śniegu... Ach... rozkosz podniebienia, rozkosz smaku i rozkosz komplementów mojego Słoneczka. To lubię :) A kto nie ? ;) Nie żałowałam jabłuszek, szarlotka troszkę się rozlatuje, ale jaka pyszna jest!:) Składniki: *3 szklanki mąki *250g masła *6 jajek *1 szklanka cukru *1 łyżeczka proszku do pieczenia *aromat waniliowy *jabłka prażone - dałam 2 słoiki x 720g *3 łyżki cukru (do piany z białek) *cukier puder *cynamon   Wykonanie: Proszek do pieczenia wymieszać z mąką, następnie dodać masło, żółtka, cukier, aromat waniliowy i zagnieść ciasto. Przygotowane ciasto podzielić na 2 części. 2/3 ciasta włożyć do lodówki na pół godziny, a 1/3 ciasta do zamrażalnika. Formę (u mnie 30x30cm) wyłożyć papierem do pieczenia. Schłodzone ciasto (częśc z lodówki) wyłożyć na dno formy. Ja nie dałam rady rozwałkować, więc wylepiłam palcami spód. Ponakłuwać widelcem i upiec w temperaturze 200stopni przez około 10-15 minut. Ma mieć ładny, złoty kolor.  Białka ubić na sztywną pianę dodając 3 łyżki cukru. Na podpieczony spód wyłożyć jabłka, posypać je cynamonem. Wyłożyć na nie pianę z białek. Na tak przygotowane ciasto zetrzeć na tarce o grubych oczkach pozostałą część ciasta (tę z zamrażalnika).  Piec w temperaturze 180 stopni przez około 30-40 minut. Posypać cukrem pudrem. Smacznego :) 