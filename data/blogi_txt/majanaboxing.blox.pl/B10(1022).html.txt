Na Czekoladowy Weekend Bei postanowiłyśmy upiec coś razem: Anitka, Ala, Jola i ja. Anitka wybrała przepis na chocolate swirl loaf, który przetłumaczyłyśmy jako zakręcony chlebek czekoladowy. Chlebek jest mięciutki, bardzo pyszny, lekko słodki, a krem czekoladowy dodaje mu wspaniałego aromatu i smaku czekoladowego. Chlebek można jeść z marmoladą, konfiturą czy posmarowany masłem. Mnie troszkę nie wyszło jego zaplatanie, zaplotłam jedynie z trzech wałeczków, no i upiekłam w ciut za długiej keksówce, ale co tam. Pyszny był bardzo i nie mogłam się powstrzymać przed zjedzeniem kolejnego kawałka. Polecam!:) Dziękuję Wam radosne kompanki za wspaniałe, czekoladowe pieczenie :) Przepis pochodzi z blogu Angie's Recipes. Składniki: *120 ml ciepłego mleka *60 ml ciepłej wody *60g masła w temperaturze pokojowej *1 jajko w temperaturze pokojowej *1 łyżeczka soli *50g cukru *360g mąki (wymieszałam: 140g mąki razowej pełnoziarnistej, 180g pszennej, 40g krupczatki) *7 g drożdży *2 łyżki kremu czekoladowego (u mnie Nutella) *1 łyżka siemienia lnianego, mielonego (nie mieliłam)  Wykonanie:  Do dużej miski wsypać wszystkie składniki, poza kremem czekoladowym i siemieniem lnianym. Przy pomocy miksera wrobić elastyczne, gładkie ciasto.  Wyrobione ciasto wyłożyć na lekko naoliwiona powierzchnię.  Podzielić na trzy części. Do jednej części dodać krem czekoladowy i dokładnie wyrobić, aż do uzyskania jednorodnego koloru ciasta. Uformować w kulę. Dwie pozostałe części ciasta połączyć, przez chwile wyrobić , a następnie uformować w kulę.  Obie kule ciasta (brązową i białą) włożyć do osobnych, wysmarowanych tłuszczem misek, przykryć folia spożywczą i odstawić do wyrośnięcia, do czasu aż podwoją objętość. Po tym czasie, każdą część ciasta rozwałkować na prostokąt o wymiarach 25x15 cm. Rozwałkowaną brązową część ciasta ułożyć na białej i jeszcze rozwałkować do uzyskania prostokątu 30x20 cm. Otrzymany prostokąt przekroić na pół, na dwa prostokąty o wymiarach 15x20 cm. Ułożyć jeden na drugim tak aby warstwy ciasta były naprzemiennie biała - brązowa- biała - brązowa i ponownie rozwałkować na prostokąt  30x20 cm. Powtórzyć tę czynność jeszcze dwa razy. Następnie ostatni prostokąt podzielić na  4-6 pasków, pozostawiając jeden z końców nieprzecięty.  Zapleść warkocz formując bochenek. Formę wyłożyć papierem do pieczenia, włożyć do niej przygotowany bochenek, przykryć folią spożywczą i pozostawić do wyrastania na około 45 minut lub do podwojenia objętości. Przed włożeniem do piekarnika wierzch bochenka spryskać woda i posypać siemieniem. Piec w nagrzanym piekarniku, w temperaturze 175 C, przez około 30 minut do zbrązowienia. Smacznego:) 