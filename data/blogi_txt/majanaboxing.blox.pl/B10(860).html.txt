Całuśny sernik z umbryjskimi pralinkami Baci Perugina (produkowanymi w ukochanej Perugii) powstał z połączenia dwóch przepisów: sernika z daimami i ze śliwkami w czekoladzie. Byłam bardzo ciekawa, jak wyjdzie mi sernik z włoskimi całuskami. Muszę powiedzieć, że jestem niesamowicie z niego zadowolona, bo był przepyszny! Bardzo nam smakował. Pralinki dodałam zarówno do ciasteczkowego spodu, jak i do masy serowej. Posypałam także nimi wierzch. Baci są dość słodkie, więc możecie ewentualnie zmniejszyć ilość cukru w masie.  To zdecydowanie jeden z najpyszniejszych serników, jakie jadłam. Kurczę, nie umiem się zdecydować, który lubię najbardziej, bo ja kocham je wszystkie! :))) Sernik dopisuję do akcji Oliwki Sernikowo II.     Składniki na spód: *160g ciastek digestive (lub innych owsianych) *60g masła *ok. 50g posiekanych czekoladek Baci (4 sztuki) Ciastka rozdrobnić blenderem lub wałkiem na piasek, wymieszać z roztopionym masłem i drobno posiekanymi czekoladkami. Tortownicę o średnicy 23 cm wyłożyć papierem do pieczenia. Masę ciasteczkową wcisnąć w dno, schłodzić przez pół godziny w lodówce. W tym czasie przygotować masę serową: Składniki na masę serową: *200g serka waniliowego (dowolnego) *600g trzykrotnie mielonego twarogu (lub twarożku sernikowego z wiaderka) *250g cukru pudru *4 jajka *1 opakowanie budyniu waniliowego bez cukru *200ml kwaśnej śmietany *1 łyżeczka ekstraktu waniliowego *145g czekoladek Baci pokrojonych na mniejsze kawałki Utrzeć zmielony twaróg wraz z cukrem, śmietaną, proszkiem budyniowym, ekstraktem z wanilii na gładką masę. Wbijać po jednym jajku i dalej ucierać. Dodać posiekane batoniki i wymieszać. Całość przelać do tortownicy z ciasteczkowym spodem. Piec około 60-70 minut w temperaturze 180 stopni C. Po całkowitym wystudzeniu przygotować wierzch. Na wierzch ciasta: *200g czekolady *60g masła  *3 szt pralinek Baci Perugina Czekoladę i masło umieścić w misce ustawionej na garnku z gotującą się wodą. Mieszać do czasu, aż się rozpuści. Polać wierzch sernika. Posiekanymi cukierkami obsypać wierzch ciasta i odstawić, aż polewa czekoladowa stężeje. Smacznego :) 