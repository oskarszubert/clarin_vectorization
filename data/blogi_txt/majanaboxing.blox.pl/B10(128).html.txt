Dawno nie brałam udziału w Weekendowej Piekarni, ale tym razem Ptasia skusiła mnie swoją propozycją - chlebem wiejskim receptury J.Hamelmana. Chleb wiejski to chleb na drożdżach, co powiem szczerze bardzo mnie zachęciło, ponieważ ostatnio dałam odpocząć na dłużej zakwasowi. Według przepisu upiekłam 1 duży chleb oraz 4 duże bułki. Powiem Wam, że wypieki wyszły wspaniałe! Chrupiąca skórka, mięciutki, dziurkowany środek, coś pysznego. Synek zajadał się ciepłymi jeszcze bułeczkami, ja i Ukochany zresztą też, więc nie zdążyłam bułkom zrobić zdjęć. Chleb pokroiłam do śniadania niedzielnego, duże kromki kroiłam na 3 części :)  Uwielbiam chleby na drożdżach! Zrobię ten chleb ponownie, na pewno. Dziękuję Ptasiu za wspaniałą propozycję. Składniki zaczynu:  *454g mąki pszennej chlebowej,  *284 g (ok. 1 1/4 amerykańskiego cup) wody,  *1/2 łyżki soli,  *1/8 łyżeczki drożdży instant lub 1,2 g drożdży świeżych (dałam świeże) Rozpuścić drożdże w wodzie, dodać mąkę i sól, wymieszać na gładką masę. Ciasto będzie miało 60% hydracji i będzie dość gęste. Gdyby wydawało się mocno za suche,  tj. trudno byłoby je wyrobić, można delikatnie dolać wody. Nakryć miskę z zaczynem folią, odstawić w temp. pokojowej na 12-16 godzin. Gotowy zaczyn będzie wyrośnięty, zaczynający dopiero się lekko zapadać. Składniki ciasta chlebowego:  *454g mąki pszennej chlebowej, *360 g (1 1/2 amerykańskiego cup) wody,  *1/2 łyżki soli,  *1/2 łyżeczki drożdży instant lub 5 g drożdży świeżych (dałam świeże) *cały zaczyn Wymieszać (ok. 3 min) mikserem na małych obrotach wszystkie składniki ciasta chlebowego, poza zaczynem. Gdy składniki zaczną się łączyć na jednolitą masę, dodawać zaczyn porwany na kawałki. Jeśli będzie to konieczne, można dodać trochę wody/mąki. Wyrabiać dalej ciasto na wyższych obrotach miksera (ok. 2 1/2 min) lub ręcznie (wyrabiałam ręcznie). Ciasto powinno być średnio luźne, elastyczne, gluten średnio rozwinięty.  Umieścić w natłuszczonej misce do wyrośnięcia na ok. 2,5 h, w trakcie złożyć dwukrotnie (co 50 min.). Po czasie wyrastania podzielić na 2 części, uformować z grubsza kule, nakryć folią, dać odpocząć 10-20 minut.  Po tym czasie uformować właściwe, okrągłe/owalne chleby. Umieścić w koszykach/'kołyskach' ze ściereczek, nakryć folią. Odstawić do podwojenia objętości (1 1/4-1 1/2 h).  Piec nacięte bochenki w uprzednio nagrzanym i naparowanym piekarniku, najlepiej na kamieniu, w 230 st. C., ok. 35 minut. Smacznego :) 