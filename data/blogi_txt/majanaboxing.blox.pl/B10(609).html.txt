Pewnego dnia Mała Siostra zachęciła mnie zdjęciami pustej miseczki do zrobienia toskańskiej zupy Pappa al Pomodoro. Przepis znalazłam na stronie Kuchnia.Tv. Od razu mi się spodobała ta zupa. Bo tak: nie dość, że włoska (a co włoskie to ja kocham), dodatkowo toskańska (no chyba jasne, że wielbię), no i pomidorowa (dodatkowy plus, uwielbiam bowiem pomidorową). Zupka jest pyszna, podaje się ją z grzankami, posypaną świeżą bazylią. Moja bazylia dopiero kiełkuje w doniczce, więc posypałam zupę bazylią suszoną oraz świeżą natką pietruszki. Grzanki zrobiłam sama, podpiekając na rozgrzanej oliwie bułkę pokrojoną na kawałeczki. Mówię Wam – palce lizać! Pyszna zupa, polecam! Sis, dziękuję za inspirację :*   Składniki:*4 łyżki oliwy z oliwek*1 cebula (u mnie czerwona)*3 ząbki czosnku*3 puszki pomidorów bez skórki*1 l rosołu drobiowego*sól*świeżo zmielony pieprz*250 g czerstwego białego chleba bez skórki (dałam bułkę)*listki bazyliiPrzygotowanie:Obrać cebulę i czosnek. Posiekać je. Połowę oliwy rozgrzać w garnku i dusić na niej czosnek i cebulę aż do zeszklenia. Dodać pokrojone pomidory i dusić ok. 5 minut. Dolać bulion. Gotować 30 minut. Pozostałą oliwę rozgrzać na patelni i zrumienić na niej pokrojony w kostkę chleb (bułkę). Posiekać listki bazylii. Napełnić zupą talerze, posypać grzankami i bazylią. Podawać natychmiast. Smacznego. 