Zapbook - Gospodyni kolejnego wydania Weekendowej Piekarni wybrała dla nas trzy przepisy na pieczywo. Wszystkie bardzo mi się podobały, ale wybrałam chlebek na zakwasie z płatkami owsianymi.  Mój zakwas prosił o użycie a dodatkowo bardzo chciałam zobaczyć, jak chlebek rośnie w nowym specjalnym koszyku. Koszyczek kupiłam już jakiś czas temu i tak sobie czekał na użycie. Bardzo się ucieszyłam jak zobaczyłam kształt chleba i to jak pięknie rósł. Potem w nowym piekarniku upiekł się cudnie i ma nareszcie brązową skórkę ! Jak mnie to cieszy! Och, baaaardzo !:)                 Mój domowy ekspert od pieczywa w osobie mojej Rodzicielki rzekł, iż chleb jest bardzo ładny, że ma piękną, smaczną, chrupiącą skórkę i pyszne wnętrze. No to chyba ja już od siebie nie muszę nic dodawać, powiem tylko, że jestem zadowolona i to bardzo. Chyba po raz pierwszy nie będę czepiała się ani kształtu, ani wnętrza, ani także zdjęć (bo udało mi się je zrobić przy świetle dziennym). Może jestem jakaś dziś samochwała czy coś, ale naprawdę tak bardzo się cieszę! Jestem bardzo szczęśliwa, bo chleb wszystkim bardzo, bardzo posmakował i podobał się. Synek zjadał kromeczkę na sucho, na koniec zostawiając skórkę , by móc ją sobie później chrupać. Chlebek kroiłam jeszcze ciepły, co widać z pewnością na zdjęciach, ale nie mogłam sobie odmówić przyjemności jedzenia go jeszcze ciepłego :) Dziękuję Zapbook za pyszny przepis, a Margot za możliwość wspólnego pieczenia w naszej kochanej Weekendowej Piekarni :*** Nie mogę się doczekać kolejnej, mam nadzieję, że znowu uda mi się wziąć w niej udział :)   Składniki: *300g mleka *150g wody *200g zakwasu *600g mąki pół razowej lub chlebowej (ja użyłam zwykłej mąki pszennej) *50g mąki żytniej jasnej *100g płatków owsianych *15g soli *3 łyżki cukru lub miodu albo melasy (użyłam 2 płaskich łyżek cukru) *dodatkowo dosypałam 1 płaską łyżeczkę drożdży instant   Wykonanie: Włożyć wszystkie składniki do maszynki lub wyrobić ręcznie. Ja robiłam ręcznie. Ciasto musi być gładkie i nie klejące. Zostawić do wyrośnięcia na około 4 godziny. Mniej jeśli używamy drożdży. Odgazować, uformować chlebek, obtoczyć go w mące i pozostawić do wyrośnięcia w koszyczku na 4 godziny. Piekarnik nagrzać do temperatury 210 stopni C, chleb naciąć, spryskać wodą, można posypać dodatkowo płatkami owsianymi. Ja nie posypywałam. Piec około 40 minut. Wystudzić. Smacznego :) 