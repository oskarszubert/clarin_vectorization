Pokazałam już mazurki wielkanocne, a dziś czas na babkę. Planowałam zrobić babkę herbacianą, jednak skusiłam się na tradycyjny wielkanocny wypiek, a więc babkę drożdżową. Niemniej herbacianą bardzo polecam, sama zrobię ją niedługo na pewno. Przepis na drożdżową babkę wielkanocną znalazłam w pisemku Palce Lizać - dodatku do gazety. Z podanych składników zrobiłam jedną dużą babę oraz 6 małych babeczek. Ciasto  było bardzo pyszne, pachnące, choć jak przystało na drożdżową babkę, ciut za suche. Jednak nie przeszkadzało to nam (szczególnie mnie) w zjadaniu tego wypieku.:)  Nie będzie osobnego wpisu z sernikiem wielkanocnym, ponieważ postawiłam na wypiek tradycyjny, znany i bardzo przez nas wszystkich lubiany, wykwintny sernik świąteczny. Jednak inne serniki pojawią się na pewno niebawem. Pozdrawiam:).    Składniki: *100g cukru *80ml mleka *40g drożdży świeżych *500g mąki pszennej *6 jaj *4 żółtka *200g masła *100g rodzynek *szczypta soli  *lukier lub konfitura owocowa do dekoracji   Wykonanie: Z drożdży, ciepłego mleka, odrobiny cukru (dałam łyżkę) i części mąki (dałam 3 łyżki) przygotować rozczyn. Odstawić w ciepłe miejsce na 30 minut, by drożdże mogły się rozmnożyć. Następnie do rozczynu dodać resztę cukru, jajka, żółtka oraz pozostałą mąkę. Całość wyrobić na jednolite ciasto. Podczas wyrabiania dodawać małymi porcjami rozpuszczone, ale nie gorące masło. Na samym końcu dodać szczyptę soli i rodzynki. Ciasto (będzie klejące i lejące) przełożyć do formy wysmarowanej masłem i posypanej kaszą manną (lub bułką tartą). Ciasto nie powinno sięgać więcej niż do połowy formy, gdyż mocno urośnie. Odstawić w ciepłe miejsce by podwoiło objętość. Gdy wyrośnie, wstawić do piekarnika rozgrzanego do 200 stopni C i piec około 45 minut. Moje było gotowe już po pół godzinie nawet.  Po upieczeniu wyjąć babkę z formy, ostudzić. Udekorować płynną konfiturą owocową lub jak ja lukrem.  Smacznego :)     A tu jeszcze zdjęcie drożdżowej babki, którą robiła moja mama (z innego przepisu. Do tej babki mama dodawała ziemniaki). 