Delikatny i kremowy sernik na czekoladowym spodzie brownie, z pysznym musem malinowym. Smakuje wspaniale i ciekawie wygląda dzięki esom floresom z  malinowego musu. Świetny jest ten smak i zapach malin w serniku, bardzo serdecznie polecam! Przepis znalazłam u Gosi, a pochodzi on z Kwestii Smaku. Życzę wszystkim pogodnej, pięknej niedzieli  :).       Składniki:   Na spód *65 g gorzkiej czekolady (roztopionej) *65 g miękkiego masła *50 g drobnego cukru *1 jajko *40 g mąki  Sernik *500 g tłustego sera twarogowego zmielonego trzykrotnie (używam sprawdzonego sera w wiaderku) *500 g sera mascarpone *3 łyżki mąki  *1 i 1/2 szklanki cukru *5 jajek *80 ml gęstej śmietanki kremówki 36%  *2 łyżeczki ekstraktu z wanilii  Mus malinowy *koszyczek malin - 500g *łyżka cukru  *ewentualnie łyżka octu balsamicznego Wykonanie Odpowiednio wcześniej wyjąć wszystkie produkty z lodówki, by osiągnęły temperaturę pokojową.﻿ Piekarnik nagrzać do temperatury 180oC. Tortownicę o średnicy 25 cm wyłożyć papierem lub wysmarować spód, a z zewnątrz owinąć folią aluminiową. W malakserze umieścić wszystkie składniki spodu i zmiksować do powstania gładkiej masy. Wlać do tortownicy, wyrównać i wstawić do piekarnika na 8 minut, aż na wierzchu powstanie skórka.   Ser, serek mascarpone cukier puder i ekstrakt z wanilii utrzeć dokładnie mikserem na niskich obrotach. Dodać po jednym jajku cały czas miksując. Na koniec dodać śmietanę i mąkę. Masy nie należy zbytnio napowietrzać więc bardziej wskazane będą końcówki miksera do mieszania - niż ubijania. Maliny wraz z cukrem i octem balsamicznym zmiksować blenderem. Dokładnie przetrzeć przez sito by pozbyć się jedynie pestek zachowując maksymalnie dużo miąższu. Masę serową przelać do tortownicy na podpieczony spód. Na jej wierzchu, łyżeczką zrobić kropki z musu malinowego. Wykałaczką zrobić esy- floresy. Pozostały mus pozostawić do polania gotowych porcji. Wstawić na 15 minut do nagrzanego piekarnika. Po tym czasie obniżyć temperaturę do 110oC - nie otwierając piekarnika i piec dalej około  90 minut, aż wierzch sernika będzie ładnie ścięty (środek może być luźniejszy). Po tym czasie wyłączyć piekarnik, drzwiczki uchylić po ok. pół godzinie, po kolejnych kilkunastu minutach wyjąć. Całkowicie ostudzić. Wstawić na noc do lodówki. Smacznego:) ﻿ 