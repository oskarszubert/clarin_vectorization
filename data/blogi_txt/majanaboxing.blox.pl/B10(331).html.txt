Myśląc o jabłeczniku wyobrażam sobie kruche ciasto z jabłkowym nadzieniem koniecznie pachnącym cynamonem. Dla mnie połączenie aromatu tej cudownej przyprawy ze smakiem jabłka jest ucztą dla podniebienia! Dlatego też do każdej wersji jabłecznika jaką zdarzyło mi się robić dodaję cynamon :) Dziś z okazji Dnia Jabłka prezentuję prosty, szybki i jakże smaczny jabłecznik z dodatkiem cynamonu rzecz jasna :)   Składniki: *1-1,5 kg jabłek (najlepiej kwaskowatych antonówek) *500g mąki *250g margaryny *4 żółtka *200g cukru *1 łyżka śmietany *2 płaskie łyżeczki proszku do pieczenia *1 łyżka kaszy manny   Wykonanie: Jabłka umyć i obrać. Zetrzeć na tarce o grubych oczkach. Następnie przesmażyć z łyżką cukru (opcjonalnie) dodając odrobinę wody, aby się nie przypaliły. Ja nie dodawałam. Dodać cynamon wg uznania.  Aby przygotować ciasto należy mąkę wymieszać z proszkiem do pieczenia, następnie przesiekać z nią margarynę. Dodać żółtka, cukier i śmietanę, wszystko zagnieść dokładnie. Ciasto podzielić na 2 części i każdą rozwałkować. Mnie nie udało się rozwałkować, gdyż ciasto się rozpadało, dlatego wylepiłam ciastem formę uprzednio wyłożoną folią aluminiową.  Posypać spód kaszą manną, rozłożyć masę jabłkową, a na górę rozłożyć 2 część ciasta. Można ją zetrzeć na tarce albo jak ja odrywać kawałki ciasta i ułozyć na jabłkach. Oczywiście, jesli uda się komuś rozwałkować to super :) Górę nakłuć widelcem i piec w temperaturze 180 stopni C przez około 30 minut. Można posypać cukrem pudrem.Smacznego :) 