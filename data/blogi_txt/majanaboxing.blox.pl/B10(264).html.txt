Tak nagle, niespodziewanie spotkałam się z Atinką w naszej kuchni. Pewnego dnia podczas naszych pogaduszek Anitka powiedziała, że jej Synek ma ochotę na drożdżówki z serem i będzie je robiła. Oj, od razu i mnie się ich zachciało! Takich, pachnących, świeżutkich drożdżóweczek. Przygotowałyśmy więc razem bułeczki z serem z przepisu Dorotuś i obie stwierdziłyśmy, że doskonale wpasują się one w II wydanie zabawy Gotujemy Po Polsku u Ireny i Andrzeja, której to akcji patronuje serwis zPierwszegoTłoczenia.pl. Drożdżówki bardzo nam smakowały i chętnie zrobię je ponownie. Są pachnące, miękkie, a najlepsze jeszcze ciepłe, kiedy tak parzą w dłonie i język, ja takie lubię ;) Myślę, że można pokusić się również o inne nadzienie, ale te z serem są takie właśnie jakie lubię i są takie nasze, domowe, polskie :)   Składniki na ciasto (około 15 drożdżówek):    500 g mąki pszennej  21 g suchych drożdży lub 42 g świeżych (według mnie można dać mniej)  20 g miodu  2 jajka  250 g mleka  7 g soli  75 g miękkiego masła    Składniki na masę serową:  4 łyżki miękkiego masła  pół szklanki cukru pudru  1 żółtko  1 łyżka cukru waniliowego  400 g sera twarogowego  starta skórka z cytryny, jeśli lubicie    Wykonanie: Wymieszać mleko, miód i jajko. Dodać mąkę wymieszaną z drożdżami (ze świeżymi wcześniej zrobić rozczyn), miękkie masło i sól. Wyrobić gładkie ciasto. Pozostawić w ciepłym miejscu, przykryte, do podwojenia objętości.  W międzyczasie przygotować nadzienie serowe, łącząc i ucierając dokładnie wszystkie składniki.   Po tym czasie z ciasta formować bułeczki (kule, jak na zwykłe bułeczki) masy około 50 - 60 g każda. Odłożyć w ciepłe miejsce na 20 - 30 minut do napuszenia. Używając szklanki z niedużym dnem zrobić w każdej bułeczce mocne wgłębienie, nałożyć do niego nadzienia serowego, ciasto posmarować dla połysku rozbełtanym jajkiem. Piec około 10 minut w temperaturze 240ºC, choć można też około 20 minut w 200ºC . 