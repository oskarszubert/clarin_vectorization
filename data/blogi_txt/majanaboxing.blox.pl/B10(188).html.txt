To ciasto jest wspaniałe! Robiłam je już w zeszłym roku i bardzo nam smakowało. Jest proste i szybkie. Wilgotne, miękkie, takie puszyste, a dzięki rabarbarowi lekko kwaskowe. Kruszonka z cukrowo-cynamonową posypką (którą dodałam od siebie) świetnie dopełnia smak. Jako ciekawostkę dla zapachu dodałam ziarenko tonki starte na tarce o najdrobniejszych oczkach. Tonkę otrzymałam jakiś czas temu od Bei, bardzo mi się spodobała ta przyprawa. Dziękuję Beatko:* Polecam to ciasto! Nam bardzo, bardzo smakowało. Przepis autorstwa Tobatki znalazłam u Abbry i tak też go podaję, z moimi zmianami w nawiasach.   Składniki : ciasto :  *1 szklanka maślanki (dałam truskawkową) *1 szklanka cukru  *2,5 szklanki mąki  *3 jajka  *3 łyżeczki proszku do pieczenia  *pół szklanki oleju  *1 cukier waniliowy  *1 łyżeczka aromatu waniliowego (dałam ekstrakt) kruszonka : *ok.100 g masła lub margaryny  *cukier  *mąka    wierzch :  *ok.500 g rabarbaru *3-4 łyżeczki cukru  *opcjonalnie (dodałam od siebie): 2 łyżeczki cynamonu, 2 łyżeczki cukru brązowego, ziarenko tonki starte na tarce o najdrobniejszych oczkach   Rabarbar obrać , pokroić w cienkie plasterki i wymieszać z cukrem oraz 1 łyżeczką cynamonu (to moja zmiana). Składniki ciasta zmiksować - najpierw jajka z cukrem, następnie dodać płynne składniki, a na końcu mąkę z proszkiem do pieczenia. Zmiksowane ciasto wylać na blachę wyłożoną papierem do pieczenia (blacha 36 x 26 cm). Rabarbar odsączyć z nadmiaru soku, wyłożyć na ciasto.  Szybko zagnieść kruszonkę - do masła dodać mąkę i cukier - dopisek Abbry -"na oko" - ja dałam na początek po 2 łyżki mąki i cukru, a potem po trochę dosypywałam i zagniatałam, aż kruszonka stała się dość sypka - z tym, że cukru było ciut więcej niż mąki.  Kruszonką posypać rabarbar. Wstawić blachę do piekarnika nagrzanego do 175°C i piec przez ok.30-35 minut (moje piekło się około 45 minut). Po upieczeniu i ostudzeniu mozna posypać cukrem pudrem. Ja od siebie posypałam cukrem brązowym i cynamonem.  Smacznego :) 