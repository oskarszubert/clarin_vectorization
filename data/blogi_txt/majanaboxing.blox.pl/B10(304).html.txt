Świderki z sosem ze świeżych pomidorków - uwielbiam  takie jedzonko. Proste, szybkie do zrobienia i baaardzo pyszne. Latem takie obiadki są najlepsze, szczególnie w Italii, którą wspominam za każdym razem gotując coś włoskiego w mojej gdańskiej kuchni. Włosi zamykają swoje zakłady pracy i jadą do domu, by się posilić, a potem  chwilę odpocząć podczas sejsty, może zasnąć... Zamykają drewniane okiennice, by gorące słońce nie przeszkadzało podczas drzemki. W mieście nastaje cisza...przerywana jedynie odgłosami cykad i świerszczy, czasami leniwie sunącego auta. Na ulicach błądzą turyści podziwiając piękne wąskie uliczki, schodki, kwiaty na balkonach, oknach, parapetach, chłonąc zabytki, atmosferę miejsca i to gorące słońce, które opala ramiona, twarze i plecy...   Swoim wspomnieniowym makaronowym daniem przyłączam się do Wędrówki Ireny i Andrzeja z Widelcem po Europie, a także do Pomidorowej Akcji Olgi. Przepis na to danie znalazłam w książce "Kuchnia Włoska" wydawnictwa Bellona, ale troszkę go zmodyfikowałam. Składniki (robiłam z połowy porcji): *10 dojrzałych pomidorów *2 posiekane ząbki czosnku *1/3 szklanki (90ml) oliwy extra vergine *sok z 1 cytryny *szczypta soli *500g makaronu fusilli *parmezan do posypania *8 świeżych listków bazylii rozdrobnionych (dałam suszoną)  Wykonanie: Pomidory obrać ze skórki i pokroić na kawałki. Odlać sok i włożyć do salaterki. Dodać posiekany czosnek, połowę ilości oliwy i sok z cytryny. Doprawić solą do smaku. Ugotować makaron al dente w dużym garnku osolonej wody. Odcedzić i przełożyć do salaterki. Dodać resztę oliwy oraz sos pomidorowy. Postrząsnąć salaterką, wymieszać , posypać parmezanem, bazylią i podawać. Smacznego:) 