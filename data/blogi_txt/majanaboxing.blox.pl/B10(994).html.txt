To przepyszne, marchewkowe ciasto z dodatkiem pinioli, rodzynek, rumu i mielonych migdałów robiłam jeszcze w październiku. Dlatego zdjęcia są pełne kolorów złotej jesieni. Ciasto było bardzo pyszne, aromatyczne, wilgotne, a warstwa kremu z mascarpone i rumu dopełniała smaku. Nie należy do wysokich ciast, a raczej bardzo niskich, ale warto je zrobić, bo smak ma wspaniały. Przepis znalazłam w książce N.Lawson "Przepisy z serca domu".     Składniki na ciasto marchewkowe: *3 łyżeczki uprażonych orzeszków piniowych *2 średnie marchewki *75g rodzynek *60ml rumu *150g cukru *124 ml oliwy plus oliwa do natłuszczenia formy *1 łyżeczka ekstraktu waniliowego *3 jajka *250g mielonych migdałów *1/2 łyżeczki tartej gałki muszkatołowej *drobno otarta skórka i sok z 1/2 cytryny Składniki na krem mascarpone: *250g mascarpone *2 łyżeczki cukru pudru *2 łyżki rumy   Wykonanie:   Piekarnik rozgrzać do 180 stopni C. Dno tortownicy o średnicy 23 cm natłuścić i wyłożyć papierem do pieczenia. Orzeszki piniowe uprażyć na sucheh patelni, aż będą złociste.  Marchew zetrzeć na tarte o dużych oczkach, przełożyć na podwójną warstwę ręcznika papierowego, zwinąć by wchłonął nadmiar soku. Rodzynki włożyć do rondelka, zalać rumem, doprowadzić do wrzenia i gotować na małym ogniu przez 3 minuty.  Cukier ubić z oliwą, aż mieszanka będzie lekko kremowa.  Wmieszać do niej ekstrakt waniliowy i jajka, a kiedy masa będzie jednolita dodać do niej mielone migdały, gałkę muszkatołową, tartą marchewkę, rodzynki z rumową zalewą, a na końcu skórkę i sok z cytryny.   Ciasto przełożyć do przygotowanej formy i wygładzić powierzchnię. Warstwa ciasta będzie bardzo cienka. Wierzch posypać uprażonymi piniolami, wstawić do piekarnika na 30-40 minut, aż urośnie i się zezłoci (u mnie nie wyrosło mocno), a patyczek wbity w środek będzie lepki, ale dość czysty po wyjęciu. Wyjąć ciasto z piekarnika i postawić je w foremce na kratce na 10 minut. Następnie wyjąć je z formy i zostawić by ostygło. Przygotować krem : mascarpone wymieszać z cukrem pudrem i rumem. Można posmarować kremem całe ciasto, jak ja to zrobiłam, albo podać krem w miseczce osobno. Smacznego :) 