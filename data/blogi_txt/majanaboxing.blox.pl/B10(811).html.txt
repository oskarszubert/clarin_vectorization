Wspaniałe połączenie czekoladowego spodu brownie z sernikiem oraz musem truskawkowym, do którego możemy wykorzystać zarówno mrożone jak i świeże truskawki. Ja użyłam mrożonych, które znalazłam na dnie mojej zamrażarki. Ciasto jest bardzo pyszne, wszystkie składniki współgrają ze sobą idealnie i śmiało można powiedzieć, że jest niebiańskie. Polecam, w szczególności wielbicielom zarówno brownie jak i sernika ;-). Myślę, że ze świeżymi truskawkami będzie bardziej aromatyczne i jeszcze smaczniejsze. Właśnie kupiłam kobiałkę truskawek, więc coś pysznego z nimi w roli głównej trzeba będzie przygotować :). Przepis znalazłam na blogu Kwestia Smaku.      Składniki:  Spód brownie:  *120 g ciemnej gorzkiej czekolady*120 g masła*1/2 szklanki cukru (najlepiej trzcinowego)*2 duże jajka*50 - 70 g zmielonych płatków migdałów*2 pełne łyżki mąki pszennej*1 płaska łyżeczka proszku do pieczenia   Masa serowa: *1 kg sera zmielonego trzykrotnie (użyłam President)*3 łyżki mąki ziemniaczanej*1 niepełna szklanka cukru*4 jajka*2 łyżeczki pasty waniliowej lub ekstraktu waniliowego lub 3 łyżki cukru wanilinowego*100 g gorzkiej czekolady*100 g białej czekolady Mus truskawkowy: *400 g mrożonych lub świeżych truskawek*1/4 szklanki cukru*2 pełne łyżeczki mąki ziemniaczanej Wykonanie:Ser i jajka na sernik należy ocieplić w temperaturze pokojowej. Przygotować formę o średnicy 26 cm wyłożoną papierem do pieczenia, może być prostokątna forma 20 x 30 cm wyłożona papierem do pieczenia. Ja robiłam w prostokątnej 24x36 cm. Przygotować mus truskawkowy: do rondelka włożyć mrożone truskawki, przykryć rondelek i podgrzewać przez około 10 minut, od czasu do czasu zamieszać. Po rozmrożeniu dodać cukier, zmiksować blenderem, dodać mąkę ziemniaczaną uprzednio rozprowadzoną w kilku łyżkach musu truskawkowego, dokładnie zagotować i odstawić z ognia. Truskawki można też wcześniej rozmrozić w temperaturze pokojowej, następnie zmiksować i postępować jak wyżej. Świeże truskawki opłukać, osuszyć, oderwać szypułki, zmiksować, dodać mąkę jak wyżej i zagotować. Przygotować spód brownie: czekoladę połamać na kosteczki, włożyć do suchego rondelka lub małego garnka, dodać pokrojone na kawałki masło i roztopić mieszając na małym ogniu, starając się nie podgrzewać za bardzo masy. Odstawić z ognia, dodać cukier i wymieszać. Następnie do przestudzonej masy dodać jajka i ponownie wymieszać. W misce wymieszać zmielone migdały, przesianą mąkę i proszek do pieczenia. Mieszankę wsypać do masy czekoladowej i dokładnie wymieszać na gładką i jednolitą masę. Masę wyłożyć na dno tortownicy, wyrównać powierzchnię. Piekarnik nagrzać do 170 stopni. Przygotować masę serową: ser wymieszać łyżką lub krótko zmiksować z mąką i cukrem, a następnie z jajkami i wanilią. Podzielić na pół i do każdej połówki dodać roztopioną (białą oraz ciemną) czekoladę (może być ciepła, ale nie gorąca). Czekoladę można roztopić w mikrofalówce, w kąpieli wodnej lub bezpośrednio w rondelku (połamać na kosteczki i mieszając podgrzewać na minimalnym ogniu). Masę z ciemną czekoladą wyłożyć łyżką na spód brownie, wyrównać powierzchnię. To samo zrobić z masą z białą czekoladą. Łyżeczką wyłożyć mus truskawkowy - np. w taki sposób: częściowo zagłębić łyżeczkę z musem w masie serowej, drugą łyżeczką lub palcem zsunąć mus w powstałe wgłębienie. Wstawić do piekarnika i piec przez 55 minut, aż masa będzie zastygnięta, wyłączyć piekarnik (nie otwierać) i studzić sernik przez 10 minut w zamkniętym piekarniku, później stopniowo otwierać piekarnik. Można podawać po całkowitym ostudzeniu, można też dodatkowo schłodzić w lodówce aby nabrało jeszcze lepszej konsystencji.  Smacznego:) 