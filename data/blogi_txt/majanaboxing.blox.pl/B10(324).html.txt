Japońskim chlebkiem mlecznym kusiła mnie Anitka już jakiś czas temu. Spodobał mi się bardzo, taki delikatny i mięciutki. Chlebek jest bardzo pyszny, lekko słodkawy, idealny do kanapek z dżemem. Bardzo łatwo się go robi i długo utrzymuje świeżość. Polecam, bardzo nam smakował.:). ﻿     Składniki na starter tang zhong: *50 g białej pszennej maki chlebowej *250 g zimnej wody Mąkę wsypać do rondelka i jednostajnym strumieniem wlewać wodę, cały czas energicznie mieszając. Uważać, by nie zrobiły się grudki (można robić to przy pomocy trzepaczki). Garnek ustawić na ogniu i podgrzewać, co chwilę sprawdzając temperaturę na termometrze. Gdy masa uzyska 65º﻿C, garnek szybko zdjąć z ognia. Zostawić do ostygnięcia, a kiedy uzyska temperaturę pokojową można użyć do przygotowania ciasta. Jeżeli nie posiadacie termometru, to masę należy podgrzewać tak długo, aż stanie się szklista i widać będzie wyraźne smugi po mieszadle.﻿  Wystudzony starter można przechowywać w lodówce, jednak przed użyciem, należy go podgrzać do temperatury pokojowej. Składniki na chleb, na formę 35x11 cm *540 g mąki chlebowej *86 g cukru pudru *8 g soli *9 g mleka w proszku *7 g drożdży instant *2 małe jajka (86 g) *59 g bitej śmietany *54 g mleka *184 g startera tang zhong *49 g roztopionego masła Dodatkowo: *jajko do posmarowania Wszystkie składniki na ciasto wymieszać w misce przy pomocy miksera. Wyrabiać, aż ciasto będzie elastyczne, gładkie i będzie odchodziło od ścianek miski. Nie powinno też być bardzo klejące. Wyrobione ciasto przykryć wilgotną ściereczką i pozostawić do wyrośnięcia na godzinę. Ciasto powinno podwoić swoją objętość. Wyrośnięte ciasto odgazować i podzielić na 6 części.  Przykryć ściereczką i pozostawić na 15 minut. Po tym czasie każdą część rozwałkować  na owalny kształt. Następnie złożyć 1/3 od górnej krawędzi do środka i przycisnąć potem 1/3 od dołu do połowy i przycisnąć.  Odwrócić złączeniem w dół i rozwałkować (tylko wzdłuż,) a następnie ciasno zrolować. Sposób wykonania ciasta można podejrzeć u Atinki.  Zrolowane kawałki układać w przygotowanej formie  (lub w dwóch mniejszych). Odstawić do podwojenia objętości. Przed włożeniem do piekarnika posmarować roztrzepanym jajkiem. Piec  w nagrzanym piekarniku, w temperaturze 180º﻿C, przez około 30 - 35 minut. Studzić na kratce. Smacznego :)  ﻿ 