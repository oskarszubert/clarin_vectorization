Ciasto mi się skończyło. No i jak to tak bez ciasta do popołudniowej kawy? Niemożliwe przecież... hy hy ;) Brownies to jedno z najszybszych ciast jakie znam i jakie robię. Nawet nie muszę wyjmować miksera z szafki. Wystarczy rozpuścić czekoladę i masło, połączyć z pozostałymi składnikami i upiec! Proste, prawda? A jakie pyszne! Czekoladowe przecież i mokre. A czekoladę to my lubimy, oj lubimy. Ciasta już nie ma, ale ja się w ogóle nie dziwię, bo było pyyyyszne !  Skorzystałam tym razem z przepisu Liski na brownies z trzema rodzajami czekolady. Ja dałam samą mleczną czekoladę, a zamiast białej wrzuciłam pokrojone brzoskwinie. Dołączam swoim ciastem do akcji Morelkowo-Brzoskwiniowo prowadzonej przez Kabamaigę.  Składniki: *150g masła *220g gorzkiej czekolady (dałam mleczną) *110g mlecznej czekolady *100g cukru *4 jajka *1 łyżeczka ekstraktu z wanilii *1 łyżeczka kawy espresso (dałam łyżeczkę rozpuszczalnej Nescafe) *1/2 łyżeczki soli *100g mąki *1/2 łyżeczki proszku do pieczenia *100g białej czekolady (ja dałam 2 brzoskwinie pokrojone w kostkę)   Wykonanie: Formę o długości 24x34 cm wyłożyć papierem do pieczenia. W misce ustawionej nad garnkiem z gotującą się wodą rozpuścić masło i czekolady - mleczną i gorzką. Kiedy masa będzie gładka, wsypać cukier i dokładnie wymieszać.  Następnie wbić po 1 jajku dokładnie mieszając trzepaczką lub łyżką. Dodać wanilię, kawę i sól. Wymieszać. Na końcu dodać mąkę wymieszaną z proszkiem i owoce. Delikatnie wymieszać. Przelać masę do formy i piec około 30-40 minut. Upieczone brownie ma suchy wierzch i mokry środek. Ostudzić i pokroić w kwadraty. Smacznego :) 