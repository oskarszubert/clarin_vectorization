Upiekłam pyszny chlebek na zakwasie. Chlebek grecki z czarnuszką, pachnący, smaczny. Musiałam użyć w końcu mojego zakwasu (który niestety znowu musiałam ratować), a ponieważ nie byłam pewna, czy sobie poradzi, więc wspomogłam go drożdżami. Chleb był bardzo pyszny i długo świeży. Koniecznie spróbujcie:) Przepis Mirabbelki, a ja znalazłam go u Atinki :).  Składniki na zaczyn 130g: *20 g zakwasu (użyłam żytniego) *70g mąki pszennej, najlepiej o dużej zawartości białka (choć u mnie zwykła) *ok. 40 g wody Składniki na ciasto chlebowe 900g: *130 g zaczynu *440 g mąki pszennej *300 g wody *10 g soli (około 1,5 łyżeczki) *15 g cukru (około 3,5 łyżeczki) *1 łyżka oliwy *dodałam od siebie 5g drożdży suszonych *garść czarnuszki (wrzuciłam ją do chlebka) Wykonanie: Składniki zaczynu wymieszać i odstawić na 8-12 godzin w temperaturze pokojowej, aż potroi swoją objętość i opadnie. W dniu wypieku wodę wymieszać z mąką i pozostawić na 20 minut. Zaczyn rozdrobnić i dodać do ciasta. Wyrabiać około 10 minut, aż ciasto będzie gładkie i lśniące, powoli dodawać cukier, sól, ewentualnie suche drożdże i oliwę oraz garść czarnuszki i jeszcze chwile wyrabiać. Wyrabiałam ciasto ręcznie. Natomiast, jak podaje Atinka- ciasto przy wyrabianiu mikserem odrywa się od ścianek miski, ale przykleja się lekko do dna. Jest miękkie, gładkie i elastyczne.  Włożyć do miski wysmarowanej olejem, obrócić. Odstawić do wyrośnięcia na około 3 godziny, w międzyczasie można je 1 lub 2 razy w równych odstępach czasowych odgazować i krótko zagnieść, tzn. rozpłaszczyć i rozciągnąć na lekko wysypanym mąką blacie, a potem założyć brzegi ciasta na siebie. Tak zawiniętą paczuszkę wkładać za każdym razem z powrotem do miski. Ciasto powinno przyrosnąć dwukrotnie. (Ja pominęłam całą procedurę z wyjmowaniem i rozpłaszczaniem ciasta. Po prostu raz odgazowałam waląc w ciasto pięścią ;) ). Po wyrośnięciu formować okrągły bochenek i układać do wysmarowanej olejem formy tortowej gładką stroną do góry. Formę przykryć szczelnie folią (można włożyć do torby plastikowej) i odstawić na ok. 5 godzin, aż zwiększy swoją objętość nawet trzykrotnie. Piekarnik nagrzać do temperatury 200° C, wierzch bochenka posmarować olejem i wsunąć do piekarnika na środkową półkę. Piec około 35 do 40 minut bez parowania wnętrza piekarnika. Smacznego:-) 