Na moim świątecznym stole nie mogło zabraknąć ryb. Zrobiłam między innymi uwielbianego przeze mnie dorsza po grecku, uwielbianego przez synka dorsza w occie z cebulką, a także śledzie. Już dawno chciałam spróbować śledzika w takim słodkim wydaniu. Bardzo mi posmakował i na pewno zrobię go jeszcze nie raz. Śledzie przechodzą fajnym słodkim smakiem rodzynek i sosu pomidorowo - miodowego. Przepis znalazłam na blogu Kate’s Pie Hole.   Składniki: *1 kg płatów śledziowych w oleju *4 średnie cebule *1/2 szklanki oleju *1 słoik koncentratu pomidorowego (200g) *10-12 łyżek płynnego miodu *4 garście rodzynek luksusowych/sułtańskich (ilość wg uznania) *4 liście laurowe *8-10 ziarenek ziela angielskiego *sok z połowy cytryny Wykonanie: Cebulę pokroić w cienkie paseczki. Wlać olej na patelnię. Do zimnego oleju dodać cebulkę i smażyć ją do miękkości. Następnie, dodać koncentrat pomidorowy, dokładnie wymieszać. Dodać liście laurowe oraz ziele angielskie, wlać miód, a na koniec wsypać rodzynki (najlepiej duże, które fajnie pęcznieją w sosie).  Wszystko wymieszać na jednolitą masę. Całość smażyć około 5 minut, stale mieszając. Odstawić do ostudzenia. Do ostudzonego sosu dodać sok z połowy cytryny. Płaty śledziowe odsączyć z oleju. Pokroić w szerokie paski/prostokąty, po czym zalać ostudzonym sosem miodowo- pomidorowym, wymieszać. Przyrządzone śledzie przechowywać w lodówce. Po kilku godzinach od przygotowania przechodzą słodkim smakiem. Smacznego :) 