Ciasto snickers było drugim ciastem imieninowym mojego Ukochanego, obok sernika z syropem klonowym i Pani Walewskiej. Warstwowe ciasto kakaowo-orzechowe z budyniowym kremem oraz masą krówkową. Bardzo smaczne i fajnie się prezentuje. Do ciasta orzechowego użyłam kupnych mielonych orzechów, które były trochę gorzkie. Bałam się, że całe ciasto będzie miało goryczkę w sobie, ale słodki krem i masa krówkowa złagodziły ten smak i całość była bardzo dobra. :) ﻿﻿Muszę jeszcze dodać, że zabrakło mi kremu na pokrycie górnej warstwy ciasta, więc dorobiłam go wg przepisu na krem do ciasta Pani Walewska. Przepis pochodzi ze zbiorów Siostry Anastazji, a ja znalazłam go na blogu Sweet Dreams u Martex. ﻿﻿ Mam lekkie zaległości z wpisami, to ciasto jest z marca ;).      Składniki na ciasto kakaowe: *7 jaj *5 łyżek mąki pszennej *2 łyżki kakao *1 łyżeczka proszku do pieczenia *3/4 szklanki cukru pudru Białka ubić, pod koniec dodając cukier puder. Dodawać kolejno po żółtku, wymieszać. Dodać mąkę wymieszaną z proszkiem do pieczenia i kakao, delikatnie wymieszać. Wylać do formy (35x24), wyłożonej papierem do pieczenia. Piec 30 min. w 180 st. C. Ostudzić, przeciąć na 2 blaty (piekłam dwa blaty osobno).   Składniki na ciasto orzechowe: *250 g zmielonych orzechów *3/4 szklanki cukru pudru *1 łyżka mąki pszennej *1 łyżka mąki ziemniaczanej *1 łyżeczka proszku do pieczenia *5 białek Białka ubić, pod koniec dodać cukier puder, ubić na sztywno. Dodać orzechy wymieszane z mąkami i proszkiem do pieczenia, delikatnie wymieszać. Upiec w takiej samej formie jak ciasto kakaowe, 20 min. w 180 st. C.   Masa (radzę zrobić więcej): *5 żółtek *1/2 szklanki mleka *1/2 szklanki cukru *1 i 1/2 szklanki masła (około 1 kostka) Żółtka wymieszać z mlekiem i cukrem, zagotować, ciągle mieszając (uważać, aby nie zrobiła się jajecznica). Pozostawić do wystudzenia. Masło utrzeć na puszystą masę, dodawać stopniowo masę żółtkową, utrzeć.   Dodatkowo: *1 puszka masy krówkowej *posiekane orzechy (opcjonalnie) *starta, gorzka czekolada do dekoracji Na jednym blacie kakaowym rozsmarować 3/4 masy, przykryć ciastem orzechowym. Na to rozsmarować masę krówkową, przykryć drugim blatem kakaowym. Wierzch posmarować resztą masy, posypać startą czekoladą i orzechami.﻿﻿ Smacznego :) 