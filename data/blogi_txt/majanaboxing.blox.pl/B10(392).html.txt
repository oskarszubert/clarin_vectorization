Zostałam obdarowana dużą ilością rabarbaru, więc staram się zrobić coś pysznego. Była już drożdżówka, ciasto z rabarbarem, dżem i przyszedł czas na konfiturkę. Przepis ten podesłała mi Atinka, która znalazła go na blogu Monsai. Bardzo spodobał mi się dodatek marchewki i jabłka. I to był strzał w dziesiątkę! Konfiturka jest przepyszna! Synek wyjadał ją łyżeczką z miseczki, jeszcze ciepłą, a wczoraj jedliśmy do naleśników, pycha! Muszę Wam powiedzieć, że jest to dopiero drugi przetwór jaki zrobiłam w swoim życiu:) Bardzo się cieszę :)  Składniki (na około 4 słoiczki 250ml, mnie wyszło 6): *1,5 kg rabarbaru *300g marchwi *3 jabłka *1 kg cukru *2 saszetki cukru żelującego (dałam 3 x Żelfix) *sok z 1 cytryny *150ml soku z wiśni Wykonanie: Rabarbar umyć, obrać i pokroić w małe plasterki. Marchew umyć, obrać i poszatkować na najdrobniejszych oczkach tarki.  Jabłka umyć, obrać, wydrążyć gniazda nasienne i pokroić w kostkę. Wszystko wrzucić do rondla z grubym dnem, podlać sokiem z cytryny i sokiem z wiśni. Dosypać cukier żelujący i gotować, często mieszając, by cukier się nie zwarzył.Gdy całość się zagotuje, zmniejszyć gaz i wsypać cukier. Mieszać co jakiś czas, by konfitura nie przywarła do dna.Gotować na małym ogniu przez około 1,5 - 2 godzin. Ja gotowałam jednego dnia 2 godziny, a drugiego 1 godzinę. Gorącą konfiturę przełożyć do wyparzonych i suchych słoiczków, zakręcić i odstawić do wystudzenia. Smacznego :) 