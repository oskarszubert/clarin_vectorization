Dziś sernik. Znowu? Taaak! Nie jest to taki zwykły sernik. Jest obłędny!  Kolejny, obok, którego nie można przejść obojętnie. Słowa, które cisną nam się na usta po jego skonsumowaniu są różne: wspaniały, cudowny, pyszny, niesamowity, po prostu za… sty! ;) Taki właśnie jest. Co w nim takiego jest? Pyszny ciasteczkowy spód, masa serowa o smaku migdałowym, pyszne świeże śliwki oraz niesamowita migdałowa kruszonka. Kusi i smakuje wspaniale. Upieczcie go teraz, gdy na straganach królują śliwki. Nie będziecie żałować. :) Przepis pochodzi z najnowszego numeru magazynu Kuchnia, a jest autorstwa Dorotuś. Troszkę go zmieniłam, by dostosować do mojej tortownicy. Życzę wszystkim miłego weekendu !:)      Składniki na spód (tortownica 22-23 cm średn., u mnie 24cm) *150g ciastek Digestive w czekoladzie (u mnie 200g kokosowych, bez czekolady) *50g rozpuszczonego masła Składniki na masę serową: *70 dag twarogu półtłustego dwukrotnie zmielonego (używam gotowego do wypieków we wiaderku) – ja użyłam1 kg twarogu *1,25 szklanki drobnego cukru *3 łyżki mąki ziemniaczanej *3 jajka  (użyłam 4 szt) *2/3 szklanki śmietanki 36% (użyłam jogurtu naturalnego 200g) *1 łyżeczka aromatu migdałowego *50-60 dag śliwek przekrojonych na pół   Składniki na kruszonkę: *3/4 szklanki mielonych migdałów *3/4 szklanki cukru demerara (użyłam zwykłego cukru) *120g rozpuszczonego masła *musiałam dodać około 100g mąki   Wykonanie: Dno tortownicy (użyłam takiej o średnicy 24cm) wyścielić papierem do pieczenia. Ciasteczka rozdrobnić do konsystencji piasku i wymieszać z rozpuszczonym masłem. Masę miasteczkową wyłożyć równomiernie do formy i docisnąć. Składniki na masę serową (które powinny mieć temperaturę pokojową) zmiksować na gładki krem. Nie miksować zbyt długo, aby masa się nie napowietrzyła, bo opadnie po upieczeniu. Masę serową wylać delikatnie na ciasteczkowy spód. Na wierzchu ciasno ułożyć śliwki, rozcięciami do góry. Przygotować kruszonkę : ciepłe, rozpuszczone masło wymieszać z pozostałymi składnikami wyrabiając palcami kruszonkę. Niestety na tę ilość masła nie udało mi się kruszonki wyrobić, masa była płynna, musiałam więc dodać około 100g mąki (może nawet troszkę więcej). Kruszonką posypać wierzch sernika. Piec w 180 stopniach C około 1 godziny. Jeżeli ciasto zbytnio się przypieka można przykryć folią aluminiową. Sernik będzie gotowy, gdy lekko zetnie się na całej powierzchni. Ostudzić (ja studzę najpierw około pól godziny w zamkniętym piekarniku, dopiero potem go otwieram). Schłodzić w lodówce przez kilka godzin, najlepiej przez noc. Smacznego :) 