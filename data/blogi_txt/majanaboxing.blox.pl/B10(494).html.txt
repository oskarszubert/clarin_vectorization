Lubimy mazurki. Te słodkie, pyszne ciasta, które piecze się na wielkanocny stół, ale nie tylko wtedy. Dzisiejszy wpis to wspólne pieczenie mazurków przez 7 WSPANIAŁYCH Babek: Alę, Anitkę, Annę-Marię, Asię, Basię, Monikę i mnie. Wybrałam przepis Anieli Rubinstein na mazurek migdałowy, którego podstawą jest ciasto z mielonych migdałów. Na wierzchu zaś wspaniała masa karmelowa z siekanymi migdałami. Mazurek jest słodki, nawet bardzo, ale bardzo dobry. Spód jest miękki, karmel twardy - całość bardzo fajnie chrupie.  Poniżej podaję przepis wraz z uwagami, przepisany z książki "Kuchnia Neli". Jestem bardzo ciekawa, jakie mazurki przygotowały moje kompanki od pieczenia:). Dziękuję Wam :*     Składniki: *450g migdałów blanszowanych  *3 krople (nie więcej) esencji migdałowej (użyłam likieru amaretto) *450g cukru *1/3 szklanki białek  Wykonanie: Blachę o rozmiarach 27 na 20 cm wysmarować masłem i wysypać mąką. Można użyć tortownicy o średnicy 23 cm. Piekarnik nagrzać do temperatury 150 stopni oC. Zemleć 2/3 migdałów (300g), a następnie utrzeć je z połową cukru (225g). Pozostałe migdały posiekać i odstawić, resztę cukru wsypać do rondla. Do masy z migdałów i cukru dodać białka i 3 krople esencji migdałowej. Mieszać tak długo, aż wszystkie składniki się połączą w gęstą, gładką masę. Masę wyłożyć na uprzednio przygotowaną blachę. Zrobiłam to rękami. Wszystkie nierówności wyrównają się podczas pieczenia. Masę migdałową piec w rozgrzanym piekarniku 35-40 minut, aż stwardnieje i nabierze złotobrązowego koloru.  Polewę powinno się przygotować, zanim ciasto migdałowe ostygnie, gdyż po wyłożeniu jej na zimne ciasto twardnieje i pęka.  Ciasto wyjąć z pieca i odstawić. Na średnim ogniu stopić pozostały cukier cały czas mieszając. Trzymać na ogniu tak długo, aż nabierze złotobrązowego koloru. Po zdjęciu karmelu z ognia natychmiast wrzucić do niego posiekane migdały. Masę karmelową szybko rozsmarować na ciepłym lub letnim (byle nie zimnym) cieście. Gdy polewa wystygnie na tyle, by można ją było dotknąć, mazurek pokroić na kwadraty lub trójkąty. Smacznego :) 