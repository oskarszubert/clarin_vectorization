Kolejny wypiek z truskawkami, który bardzo nam posmakował. Wzorowałam się na przepisie Abbry na ciasto jałkowo-rabarbarowe z bezą. Moja beza wyszła dość mała, to taka lekka cienka chmurka białkowa. Ciasto jest naprawdę pyszne - smaczny spód, pyszne truskawki pomieszane z brązowym cukrem i cynamonem no i delikatna chmurka białka na górze. W sam raz na deser w ciepły, słoneczny dzień lub na osłodę dnia deszczowego :) Mam nadzieję, że tych słonecznych dni będzie teraz już coraz więcej :) Składniki na spód: *2 szklanki mąki *12,5 dag margaryny (pół kostki) *pół szklanki cukru *2 łyżeczki proszku do pieczenia *3 żółtka  *3 łyżki śmietany  na bezę: 3 białka + pół szklanki cukru do środka:  *truskawki ok.500g *cynamon *2-3 łyżki brązowego cukru   Wykonanie: Mąkę i schłodzoną margarynę posiekać razem. Dodać cukier i proszek do pieczenia. Nadal siekać. Następnie dodać żółtka i śmietanę. Zagnieść ciasto, ulepić z niego kulę i włożyć do lodówki na ok. 30 minut. Schłodzone ciasto rozwałkować i wyłożyć do blachy (u mnie ok. 35x24cm) uprzednio wyłożonej papierem do pieczenia. Ciasto ponakłuwać widelcem. Wstawić do piekarnika i piec około 15-20 minut w temperaturze 220 stopni C do zrumienienia. Truskawki poprzekrajać na pół, wymieszać z 2-3 łyżkami brązowego cukru i cynamonem. Białka ubić ze szczyptą soli, dodac cukier i ubijać aż pianka będzie sztywna. Moja nie była, dlatego chmurka bezowa jest taka a nie inna . Na podpieczony spód wyłożyć masę truskawkową,a na nią pianę. Piec w temperaturze 190 stopni C przez około 30 minut. Smacznego :) 