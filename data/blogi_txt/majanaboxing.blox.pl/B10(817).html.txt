Bardzo lubimy serniki, wszystkie, bez wyjątku. Bardzo też lubię próbować nowe przepisy, nowe połączenia smaków i zapachów. Przyszedł więc czas na kolejny nowy sernik, a co za tym idzie wspólne pyszne pieczenie. Tym razem Andrzej wyszukał na stronie myRecipes przepis na sernik potrójnie orzechowy i postanowiliśmy go wspólnie upiec - Atinka, Irena i Andrzej oraz taka jedna sernikomaniaczka ;) Dziękuję Wam za zgranie, gadanie, pichcenie i zajadanie :))            Mnie i mojemu Ukochanemu bardzo ten sernik smakował!(Jesteśmy sernikowymi maniakami ;)) Pyszny, wilgotny, tak naprawdę bardziej kawowo-czekoladowo-orzechowy, ale bardzo, bardzo smaczny. W przepisie dokonałam kilku zmian: podpiekłam spód, a cały sernik piekłam tradycyjnie, bez kąpieli wodnej :)      Składniki na spód: *pół szklanki podpieczonych i posiekanych orzechów laskowych *1 łyżka jasnobrązowego cukru *15 czekoladowych wafelków (zastąpiłam ciastkami Digestive) *1 łyżka oleju (dałam olej z orzechów włoskich)   Składniki na masę serową: *1 łyżka kawy granulowanej *1 łyżka gorącej wody *500g serka wiejskiego + 250g serka kremowego (dałam 1 kg sera twarogowego gotowego do wypieków zamiast dwóch różnych serków) *3/4 szklanki niesłodzonego kakao *3/4 szklanki brązowego cukru *pół szklanki cukru białego *pół szklanki nutelli *2 łyżki skrobii kukurydzianej *opcjonalnie 2 łyżki likieru orzechowego (dałam amaretto) *1/4 łyżeczki soli *3 rozkłócone duże jajka Wykonanie: Rozgrzać piekarnik do 160 stopni C. Zmiksować 1/4 szklanki orzechów z łyżką brązowego cukru i wafelkami. Dodać olej. Miksować aż masa będzie wilgotna. Foremkę o średnicy 23 cm wysmarować tłuszczem i wyłożyć masą z wafelków. Blaszkę owinąć podwójną warstwą folii aluminiowej.  W łyżce wody rozpuścić kawę. Zmiksować oba sery. Dodać do masy serowej rozpuszczoną kawę, kakao, brązowy cukier, biały cukier, nutellę, skrobię kukurydzianą, sól i ewentualnie likier. Zmiksować. Dodać jajka. Ponownie zmiksować.  Przełożyć masę do foremki. Sernik piec przez godzinę w kąpieli wodnej. Wyjąć. Obkroić nożem wokół brzegów sernika. Ostudzić i schłodzić w lodówce przez minimum 8 godzin. Sernik podawać posypany resztą orzechów. Moja zmiana: spód tortownicy wyłożyłam masą ciasteczkową, następnie podpiekłam go przez 10 minut w 160 stopniach C. Masę serową wyłożyłam na ostudzony spód. Sernik piekłam metodą tradycyjną, nie piekę nigdy w kąpieli wodnej. :) Smacznego:) 