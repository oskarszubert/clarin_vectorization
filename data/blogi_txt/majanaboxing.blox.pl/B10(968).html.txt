Wiecie co - to było pyszne! Może nie wygląda, ale nie mam daru fotografowania niesłodkich potraw hi hi ;) Naprawdę, no nie wychodzi mi i już. O ile ciasta jako tako się prezentują, to dania wytrawne po prostu nie i już. Brakuje mi poza tym już słońca. Kiedy zrobiłam tę tortillę, za oknem hulał wiatr, padał deszcz, było szaro i buro. Smak zrekompensował nam wszystko. Ukochanemu tak smakowała, że poprosił o dokładkę. :) Pierwszy raz robiłam taką potrawę i myślę sobie, by spróbować jeszcze innych jej wariantów, na przykład ziemniaczano - szparagowej w sezonie na szparagi.  Przepis pochodzi z książki "Przepyszne ziemniaki" wyd. Reader's Digest, która była nagrodą w zeszłorocznym "Sezonie Ziemniaczanym" organizowanym przez OlgęSmile. Moją dzisiejszą tortillą dołączam do Sezonu Ziemniaczanego, który właśnie trwa. :) Ps. W tej książce przeczytałam, że największy ziemniak świata został podobno wykopany w stanie Kolorado w 1985r i ważył 49 kg ! Miał długość 70cm, a średnicę 37 cm. Ciekawe co z nim zrobiono?  Składniki na 4 porcje: *600g ziemniaków sałatkowych *1 czerwona cebula *1 cukinia *50g chudego boczku *2 łyżki oliwy estra vergine *6 jajek *sól i pieprz *2 łyżki drobno posiekanej natki pietruszki (pominęłam)   Wykonanie: Obrać ziemniaki i pokroić w kostkę o boku 1 cm. Gotować we wrzątku około 3 minut, odlać, odcedzić. Obrać cebulę i drobno posiekać. Pokroić cukinię w kostkę o boku 1 cm, boczek zaś w drobną kostkę. Rozgrzać oliwę na patelni teflonowej. Wrzucić ziemniaki, cebulę, cukinię i boczek na patelnię i smażyć na średnim ogniu około 10 minut, od czasu do czasu mieszając.  Rozbić jajka do miski i rozbełtać z łyżką wody. Doprawić solą i pieprzem, dodać posiekaną natkę pietruszki. Zalać masą jajeczną warzywa i boczek na  patelni i smażyć 3-4 minuty, aż jajka się zetną. Spodnią warstwę ściętej masy jajecznej kilka razy unieść, by płynne jajko z wierzchu spłynęło na dno patelni. Gdy masa jajeczna będzie już prawie ścięta, przykryć patelnię i smażyć jeszcze 2-3 minuty. Podawać na gorąco. Smacznego :) 