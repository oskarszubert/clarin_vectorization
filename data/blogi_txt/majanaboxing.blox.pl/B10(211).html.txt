Cielaczka upiekłam jeszcze przed wyjazdem. Przepis znalazłam na blogu Gani, spodobała mi się jego nazwa no i przepyszny wygląd. Ponoć jest podobny do popularnego ciasta zwanego Isaurą. Isaury jeszcze nie piekłam, więc nie wiem,jak smakuje, ale cielaczek jest bardzo smacznym ciastem. Puszysty spód i masa serowa znakomicie się komponowały. Jak dla mnie mogłoby być więcej sera, ciasto byłoby jeszcze bardziej wilgotne, no, ale ja mam na tym punkcie lekkiego fioła ;)   Składniki: Ciasto: *2 jajka *1 szklanka mleka *1 szklanka cukru (dałam mniej) *2 szklanki mąki *1 łyżeczka proszku do pieczenia *1 łyżeczka sody *2 łyżki kakao *3/4 szklanki oleju Masa serowa: *50 dag zmielonego twarogu *3 jajka *1 łyżka mąki ziemniaczanej *1 łyżeczka ekstraktu waniliowego *3/4 szklanki cukru   Wykonanie: Składniki ciasta zmiksować, dodając je w podanej kolejności, następnie wylać na blachę (użyłam formy o wymiarach 24x34cm). Ser zmiksować z resztą składników - powinien być dość rzadki, tak, aby lał się z łyżki, więc jeżeli wychodzi gęsty, można rozrzedzić go odrobiną mleka. Łyżką nakładać kleksy z twarogu na czekoladowy spód. Ciasto piec przez 50 minut w 180 stopniach. Po ostygnięciu, można polać je czekoladą lub polukrować. Ja zrobiłam polewę czekoladową: ok. 50g masła + 1 tabliczka czekolady, rozpuściłam, polałam ostudzone ciasto. Smacznego :) 