Czas na ciasto z wykorzystaniem smacznego domowego likieru Bailey's, który robiłam niedawno. Przepis na sernik z Bailey's znalazłam u Dorotki. Smakował nam bardzo! Kremowy, pyszny, pachnący sernik, z dodatkiem czekolady i smacznego likieru. Musicie go kiedyś spróbować! To ciasto robiłam jeszcze na Wielkanoc. Bardzo wszystkim smakowało. :)   Składniki na spód: *190 g ciastek digestive w gorzkiej czekoladzie  *60 g roztopionego masła    Składniki na masę serową:  *70 dag twarożku kremowego (u mnie serek wiaderkowy)  *3/4 szklanki cukru  *4 jajka  *1/3 do 1/2 szklanki likieru Bailey's  *2 łyżeczki ekstraktu z wanilii  *pół szklanki deserowych chipsów czekoladowych (lub posiekanej gorzkiej czekolady - dałam czekoladę)  *2 łyżki śmietany kremówki    Wykonanie: Tortownicę o średnicy 23 cm bardzo dokładnie uszczelnić folią aluminiową, powinien być pieczony w kąpieli wodnej. Ja piekłam tradycyjnie, bez kąpieli. Przygotować spód. Ciastka pokruszyć blenderem lub wałkiem. Wymieszać z roztopionym masłem. Wcisnąć w dno tortownicy. Schłodzić w lodówce, do czasu przygotowania masy serowej. Aby przygotować masę serową wszystkie składniki dokładnie zmiksować (nie oddzielać białek od żółtek), na koniec wmieszać chipsy czekoladowe/posiekaną czekoladę. Wylać na przygotowany spód.  Tortownicę umieścić w większym naczyniu, do którego nalać wody do 1/3 wysokości tortownicy. Piec około 1 godziny w temperaturze 170ºC (nie pieczemy do tzw. suchego patyczka, masa powinna być ścięta od góry).  Piekłam również około 1 godziny, bez kąpieli wodnej.   Wystudzić. Można polać z wierzchu polewą czekoladową. Ja przygotowałam polewę z:  *1 tabliczki czekolady gorzkiej (100g) *60g masła.  Rozpuściłam, wymieszałam i polałam sernik.   Smacznego:) 