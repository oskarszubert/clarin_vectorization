Ten sernik robiłam we Włoszech. Prosiła mnie o to nasza polsko- włoska rodzinka ;) Nie mogłam odmówić, zwłaszcza, że pieczenie serników to czysta przyjemność. Wymyśliłam sobie sernik z limoncello:) Musiał wyjść pyszny, przecież z jego dodatkiem nie mógł wyjść inny, prawda? Nie zawiodłam się na mojej intuicji ;) Wszystkim bardzo smakował, co mnie niezmiernie ucieszyło.  Masę serową wykonałam z sera ricotta (pierwszy raz robiłam z ricotty). Prócz pysznego likieru dodałam do niej pokrojoną w kostkę czekoladę, a wierzch sernika oblałam polewą czekoladową. Za spód posłużyły mi kruche, słodkie włoskie ciasteczka. Pychotka! Sernik szybko znikał, bardzo wszystkim posmakował. Już samą masę serową wyjadali moi dwaj mali pomocnicy: włoska dziewczynka i polski chłopiec ;).    Składniki na spód: *225g ciasteczek kruchych (na przykład Digestive). *60 g masła Ciasteczka pokruszyć na piasek. Masło rozpuścić i wymieszać z ciasteczkami. Tortownicę o średnicy 23cm wyłożyć papierem do pieczenia, włożyć masę ciasteczkową, wyrównać mocno dociskując. Włożyć do lodówki na czas przygotowywania masy serowej. Składniki na masę serową: *1 kg twarogu (użyłam tym razem ricotty) *200g cukru  *4 jajka *1 opakowanie budyniu śmietankowego (około 2 łyżek) *1/3 - 1/2 szklanki likieru Limoncello *1 tabliczka mlecznej czekolady   Twaróg zmiksować z cukrem. Dodawać po jednym jajku, miksować. Następnie dodać likier i budyń, zmiksować. Czekoladę posiekać i wrzucić na końcu do masy serowej, wymieszać łyżką. Masę serową wylać na przygotowany spód ciasteczkowy. Piec około 1 godzinę w temperaturze 180 stopni C. Sernik studzić w zamkniętym piekarniku ok. pół godziny. Potem wyjąć i wystudzić.  Można polać polewą czekoladową. Ja swoją robiłam tak: Polewa: *1 tabliczka czekolady *60g masła Czekoladę posiekać i rozpuścić razem z masłem. Tak przygotowaną polewę wylać na ostudzony sernik, wyrównać. Schłodzić. Smacznego :) 