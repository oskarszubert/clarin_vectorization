Pozostaję jeszcze przez chwilę w truskawkowym klimacie. Dziś leniwe z sosem jogurtowo-truskawkowym, które przygotowałam jakiś czas temu na leniwy sobotni obiadek. Ot, taki na słodko, letni, czerwcowy jeszcze. Przepis znalazłam w książce "Specjały kuchni domowej czyli kluski, placki, racuchy i naleśniki". Było pysznie:).  Składniki: *80 dag białego chudego sera  *2 jaja *1 szklanka mąki pszennej (15 dag) *20 dag truskawek (można zrobić także z jagodami) *kubeczek jogurtu naturalnego (15 dag) *2 łyżeczki cukru *sól Wykonanie: Ser odcisnąć, jeśli jest wilgotny, przetrzeć przez sito lub zmielić. Ja korzystałam z gotowego sera wiaderkowego do wypieków. Żółtka roztrzepać mikserem, połączyć z serem, ubitą pianą z białek i mąką. Lekko posolić.  Na stolnicę posypaną mąką wyłożyć ciasto, uformować wałek, spłaszczyć , wykrawać ukośne paski i wkładać do wrzącej , osolonej wody. Gotować na małym ogniu. Wyjmować łyżką cedzakową. Zrobić sos: truskawki przekroić na połówki , połowę zmiksować z jogurtem i cukrem. Do sosu dodać pozostałe truskawki i polać pierogi. Smacznego :)  ﻿ 