Nie zdążyłam na Festiwal Dyni, ale oczywiście dynia się u mnie pojawia. Nie tylko jako wydrążona mordka strasząca w Halloween ;). Kupiłam jakiś czas temu dynię hokkaido, bardzo chciałam jej spróbować. Przygotowałam z niej mus. Najpierw wydrążyłam (pestki poszły do suszenia), a następnie pokroiłam w kawałki i zapiekłam w piekarniku, aż zmiękła. Potem oddzieliłam od skórek i już. Bardzo posmakowała mi sama, taka zapieczona bez dodatków, słodka, delikatna i pyszna. Mus wykorzystałam do zrobienia pysznego ciasta. Jest wilgotne, mięciutkie, aromatyczne dzięki cynamonowi i pomarańczy. Już prawie go nie ma, nawet synek się skusił, który ciasta je bardzo rzadko.  Przepis na ciasto znalazłam na blogu Kuchnia szeroko otwarta.      Składniki na ciasto: *300 g mąki*2 łyżeczki proszku do pieczenia*1/2 łyżeczki sody*2 łyżeczki cynamonu*4 duże jajka*1 szklanka cukru*2 łyżeczki domowego cukru waniliowego*200 ml oleju*300 g musu z dyni (można użyć startej dyni, ja zrobiłam mus, piekąc dynię w piekarniku) Składniki na lukier:*1 szklanka cukru pudru*skórka otarta z 1 pomarańczy*sok z 1/2 pomarańczy    Wykonanie: Ciasto: mąkę przesiać z proszkiem i sodą. Dodać cynamon i wymieszać. Jajka ubić na puszysto z cukrem i cukrem waniliowym. Cały czas ubijając dodawać naprzemiennie olej i mąkę. Kiedy składniki się połączą dodać mus z dyni i wymieszać. Ciasto przelać do tortownicy (23 cm) i piec w 180 stopniach przez około 50 minut, do suchego patyczka.  Przygotować lukier: składniki utrzeć. W razie potrzeby do lukru dodać odrobinę ciepłej wody. Lukrem polać wystudzone ciasto. Smacznego! 