Jest coś takiego, co jednoczy ludzi - to pyszne smaki i wspólne gotowanie. Tym razem było to rodzinne lepienie pierogów. Ja, moja Mama i Synek. Mąka, woda, twaróg, ziemniaki, cebulka i jeszcze coś. Taka wspólna praca to rozmowy, smakowanie, dodawanie, mieszanie, czasem jakaś wymiana poglądów, jak to w domu ;). I wyszło dobrze, wyszło pysznie! Z takiej wspólnej pracy zawsze coś dobrego wychodzi. :) Oto nasze pierogi - ruskie wzbogacone okrasą z roślinnego smalczyku - Smakowitą Pajdą, jabłkową z cebulką.  Przepis mojej mamy na ciasto zaparzane, pierogi zawsze wychodzą mięciutkie i pyszne. Z podanych proporcji wychodzi około 100 szt pierogów. Część została zjedzona na obiad, a pozostałe zamrożone (będą na święta ;)). Składniki na ciasto pierogowe:*1 kg mąki *ok. 0,5 l wody Składniki na farsz: *1,2 kg ziemniaków ugotowanych dzień wcześniej *0,4 kg twarogu *2 średnie cebule *2/3 opakowania roślinnego smalczyku - Smakowitej Pajdy z ziołami *pieprz i sól do smaku    Wykonanie:  1/2 kg mąki zaparzyć 350 ml wrzącej wody, delikatnie wymieszać łopatką, odstawić.   Przygotować farsz: ziemniaki i twaróg zmielić w maszynce. Cebulę drobno pokroić i usmażyć na gorącym tłuszczu na patelni (smażyliśmy na roślinnym smalczyku - Smakowitej Pajdzie z ziołami). Cebulkę wraz z tłuszczem dodać do ziemniaków i twarogu, dodać pieprz i sól, dobrze wymieszać. Z farszu lepić kulki, takiej wielkości by pasowały do środka pieroga. Po przyrządzeniu farszu do ciasta pierogowego dodać drugą część wody (ok 150 ml), mieszać i dodawać pozostałą mąkę. Zagnieść ciasto o takiej konsystencji, by się nie lepiło i dało ładnie rozwałkować. W razie potrzeby gdy ciasto będzie za rzadkie można dodać mąki, gdy za gęste dolać wody. Zależy od tego ile mąka przyjmie wody, trzeba robić troszkę na wyczucie.  Ciasto cienko rozwałkować. Wykrawać kółka (szklanką, wykrawaczką do pierogów), nakładać kuleczki farszu i zlepiać pierożki - można ręcznie, można za pomocą pierogarki (my robiliśmy pierogarką - wykrawaczką).  W garnku zagotować wodę, posolić, doprowadzić do wrzenia. Wrzucać pierogi i gotować. Kiedy wypłyną wyjmować łyżką cedzakową na lniany ręcznik. Zrobić okrasę.  *rozpuścić na patelni 1/2 opakowania Smakowitej Pajdy z cebulką i jabłkiem.  Polać pierogi.  Smacznego :) 