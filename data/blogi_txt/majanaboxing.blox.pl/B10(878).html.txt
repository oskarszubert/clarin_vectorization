Pierwsze w Nowym Roku spotkanie we wspólnej kuchni. Tym razem po japońsku, ale wcale nie 'jako tako' ;), choć już myślałam, że z mojego pieczenia nic nie wyjdzie. Jednak może od początku. Umówiłam się na wspólny wypiek trójkolorowej bułki z Atinką i Margot. We trzy, jak to muszkieterki przystąpiłyśmy do działania. Za pierwszym razem bułka mi nie wyszła, nie wyrosła, była zbita. Nie miałam ochoty na powtórkę, ale kochane Babeczki mnie namówiły, więc spróbowałam ponownie. Wiecie co, to była dobra decyzja, bo bułka jest mega pyszna, mięciutka, wspaniale smakuje z marmoladą cytrynową, z powidłami i sama też :). Przepis pochodzi z Japońskiej Kuchni Karoliny, my dokonałyśmy w nim pewnych zmian, o których poniżej. Bułkę dodaję do akcji Ireny i Andrzeja Z widelcem po Azji. Dziękuję Wam moje Babeczki za cudowny, wspólny wypiek, kocham te nasze małe klimatyczne akcje kulinarne. Moje marudzenie, Wasze namawianie i wspólna radocha, dzięki mła:**   Składniki:  *270 g mąki chlebowej  *30 g mąki zwykłej (zamiast chlebowej i zwykłej dałam 150g mąki krupczatki i 150g mąki tortowej, potem dosypałam jeszcze ok.100g tortowej) *210 ml mleka  *1 jajko *70 g cukru *30 g masła *4 g soli *5 g drożdży instant *5 g kakao *5 g sproszkowanej zielonej herbaty matcha(*Anitko,dzienx)   Wykonanie:  Do miski wlać mleko z surowym jajkiem, dodać masło, cukier, sól, mąki, a na koniec drożdże. Wyrobić ciasto  (w maszynie do wyrabiania ok. 20 minut). Moje bardzo się kleiło, więc musiałam dodać jeszcze około 100g mąki.  Ciasto podzielić na 3 równe części. Do jednej dodać kakao. Wyrabiać ciasto przez ok 5 minut. Do drugiej części ciasta dodać sproszkowaną herbatę. Wyrobić. Następnie trzy rodzaje ciasta odstawić na 15 minut do napuszenia. W międzyczasie formę do ciasta (u mnie keksówka) wysmarować masłem i obsypać bułką tartą. Napuszone ciasto wyciągnąć na długość i zapleść warkocz. Włożyć do formy, przykryć i zostawić w cieple do wyrośnięcia. Moje rosło ok. 2 godziny.Rozgrzać piekarnik do temperatury 200 stopni C. Piec 20 minut, przy czym po 10 minutach przykryć ciasto folią aluminiową, by się  za bardzo nie spiekło. Smacznego :) 