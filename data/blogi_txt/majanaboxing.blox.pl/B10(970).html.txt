Tort latte macchiato z jogurtem to pyszna propozycja Ewelosy do majowej Weekendowej Cukierni. Zrobiłam go w piątek wieczorem, by w sobotę poczęstować nim rodzinkę z okazji moich imienin:) Torcik wyszedł bardzo smaczny, delikatny, lekki, kawowy. Warstwy na moim cieście nie są może mocno widoczne, ale nie przeszkadzało nam to w konsumpcji ;) Widzę, że na innych blogach torcik jest bardziej ścięty. Ja nie bardzo lubię się z żelatyną i choć zrobiłam wszystko jak w przepisie, ciasto i tak u mnie wygląda nieco inaczej. Nie szkodzi, jest przepyszne! Serdecznie polecam wszystkim, nie tylko wielbicielom kawy. :) Składniki:Ciasto:  *2 łyżki bułki tartej *125 g masła *80 g cukru *4 łyżeczki cukru waniliowego *szczypta soli *2 jajka *100 g mąki pszennej *50 g mąki ziemniaczanej *2 płaskie łyżeczki proszku do pieczenia Biały krem: *750 g jogurtu naturalnego *90 g cukru *5 łyżeczek żelatyny *2 łyżki gorącej wody *200 ml śmietany kremówki Ciemny krem i dekoracja: *450 g jogurtu naturalnego *80 g cukru *4 łyżki kawy rozpuszczalnej *4 łyżeczki żelatyny *2 łyżki gorącej wody *kakao (u mnie 2 paski startej mlecznej czekolady)     Sposób przygotowania:Piekarnik nagrzać do 200’C. Tortownicę o średnicy 26 cm wysmarować masłem i wysypać bułką tartą. Miękkie masło utrzeć z cukrem, 2 łyżeczkami cukru waniliowego i solą na kremową masę. Dodawać po jednym jajku i ucierać.Przesiać do masy obie mąki wymieszane z proszkiem do pieczenia. Wylać do formy, wygładzić i piec 30 minut. Ostudzić.Ciasto wyłożyć na paterę i spiąć obręczą do tortów. Przygotować biały krem: jogurt połączyć z cukrem i 2 łyżeczkami cukru waniliowego. Żelatynę rozpuścić w gorącej wodzie, lekko ostudzić i połączyć z 3 łyżkami masy jogurtowej, a następnie z resztą jogurtu. Ubić 100 ml kremówki i delikatnie połączyć z białą masą jogurtową. Ciasto wysmarować 2/3 kremu i wstawić do lodówki na pół godziny. Pozostałą 1/3 kremu odstawić w temperaturze pokojowej. Przygotować ciemny krem: jogurt wymieszać z cukrem i kawą w proszku. Żelatynę rozpuścić w gorącej wodzie, lekko ostudzić i połączyć z 3 łyżkami masy jogurtowej a następnie z resztą jogurtu. Ubić na sztywno 100 ml kremówki i delikatnie połączyć z masą kawową. Ciemny krem wyłożyć na jasny. Tort włożyć ponownie do lodówki i schłodzić około 20 minut. Odłożony biały krem wymieszać i delikatnie wyłożyć na wierzch. Wstawić ciasto na noc do lodówki. Przed podaniem tort posypać kakao, używając małych i większych szablonów z motywem kwiatowym. Ja posypałam po prostu startą mleczną czekoladą.   Smacznego :) 