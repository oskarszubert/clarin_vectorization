Posłuchajcie moi Mili  Co Wam powiem w tejże chwili Czy to będzie niespodzianka Gdy spotyka kucharkę kucharka... W kuchni naraz jakieś czary, Stoją miski, jakieś miary, Tutaj mąka, cukier leci A one śmieją się jak dzieci... Jedna mierzy, druga waży, trzecia o migdałach marzy. Wszystkie razem coś próbują, to odejmą, dosypują, tam doleją, zamieszają, co też one w myślach mają? To nie czary, to nie cuda im naprawdę coś się uda. Bo to kuchnia niespodzianek Kuchnia pełna Cudawianek, i Atinek, i Majanek...                     Czas na kolejne spotkanie w naszej wspólnej wirtualnej kuchni! Nareszcie ! Już nie mogłam się doczekać dziewczyn. Wysprzątałam porządnie kuchnię i zrobiłam miejsce, byśmy mogły cieszyć się wspólnym pieczeniem. Tym razem postanowiłyśmy upiec ciasto z okazji Festiwalu Dyni, który organizuje Bea. Cudawianka, Atinka i ja  zaopatrzyłyśmy się w śliczne, pomarańczowe dynie i inne składniki potrzebne do upieczenia dyniowych kwadratów z przepisu Asi z Kwestii Smaku. Ubrane w kolorowe fartuszki (ja mam fartuszek przedstawiający Italię, który kupiłam w Asyżu, a Wy dziewczynki?) ochoczo zabrałyśmy się do pracy ;) Jak zawsze było radośnie:) Szkoda, że to nasze pieczenie jest tylko wirtualne, bo chętnie bym z dziewczynami na żywo tak się spotkała. Ciekawe co wtedy byśmy upichciły? hy hy ;) Podsumowując, mnie i Ukochanemu ciasto dyniowe bardzo smakowało, mimo iż sypnęło mi się nieco zbyt dużo imbiru. Fajne było, takie ostre hi hi ;) Polewa z białej czekolady doskonale pasuje do ciasta i całość smakuje naprawdę fajnie :)       Składniki:*1 szklanka mąki*1 łyżeczka proszku do pieczenia*1/2 łyżeczki soli*1 łyżeczka cynamonu w proszku*1/2 łyżeczki imbiru w proszku*1 szklanka drobno startego miąższu dyni*3/4 szklanki brązowego cukru*1/3 szklanki roztopionego masła*1 jajko*1 - 2 łyżki tartego świeżego imbiru*1 i 1/4 łyżeczki ekstraktu z wanilii *3/4 szklanki orzechów włoskich, posiekanych i zrumienionych na patelni Polewa:*3 łyżki śmietanki kremówki*100 g białej czekoladyoraz: forma na ciasto - 20 x 20 cm, wysmarowana masłem (piekłam w nowej silikonowej formie, którą wygrałam w konkursie OlgiSmile)Przygotowanie: Piekarnik nagrzać do 175 stopni. Wymieszać przesianą mąkę, proszek do pieczenia, sól, imbir i cynamon w proszku.  W drugiej misce zmiksować dynię, brązowy cukier, masło, jajko, imbir i 1 łyżeczkę ekstraktu z wanilii. Wymieszać z mąką oraz 1/2 szklanki orzechów.  Ciasto wyłożyć do przygotowanej formy i piec przez około 35 - 40 minut (sprawdzić patyczkiem; po wyjęciu z ciasta powinien być suchy). Ostudzić.  Zagotować śmietankę, odstawić z ognia, dodać kosteczki białej czekolady i pozostałe 1/4 łyżeczki wanilii. Mieszać, aż czekolada się rozpuści. Ostudzić i poczekać kilkanaście minut aż polewa nieco zgęstnieje. Rozsmarować ją po cieście, posypać pozostałą 1/4 szklanki orzechów. Smacznego :) 