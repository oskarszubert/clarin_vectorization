Dzisiaj wraz z Atinką oraz Ireną i Andrzejem zapraszam Was na pyszne, amerykańskie burgery grzybowe. Przepis pochodzi z książki Joanny Futkowskiej i Marty Walęckiej-Zdroik pt. "Smak Ameryki".  Burgery te wprowadziły nas w nastrój piknikowo- grillowy, choć były przygotowane w domu, na grillowej patelni ;) Smakują wyśmienicie! Zamknęłam je w bułeczkach hamburgerowych, dodałam pomidora, liść sałaty, plasterek sera. Były po prostu rewelacyjne, bardzo polecam!  Moim współtowarzyszom dziękuję za wspaniałą, smaczną podróż do Ameryki i czekam na kolejne :) Składniki: *45 dag pieczarek *1 cebula *2 jajka *4-5 łyżek bułki tartej *3 łyżki oleju (u mnie oliwa) *łyżka posiekanej natki pietruszki (pominęłam) *szczypta gałki muszkatołowej *pieprz, sól *2 łyżki masła i 2 łyżki oleju do smażenia (u mnie tylko oliwa) *6 bułek do hamburgerów lub kromek pieczywa tostowego Do przybrania: kilka liści sałaty, plasterki pomidora, ser żółty, sos tatarski, majonez, ketchup.   Wykonanie: Grzyby dokładnie umyć, osuszyć, posiekać lub zmielić w maszynce do mięsa. Cebulę obrać, pokroić drobno, zeszklić na oleju. Dodać grzyby i mieszając smażyć dalej.  Zdjąć z ognia, przestudzić, wymieszać z natką pietruszki i rozkłóconymi jajkami, dosypać bułkę tartą, przyprawić solą i pieprzem, gałką muszkatołową. Na patelni rozgrzać masło i olej. Masę grzybową podzielić na 6 porcji. Z każdej uformować łyżką na patelni okrągłego burgera i usmażyć z obu stron na złoty kolor. Zdjąć z patelni, osączyć na papierowym ręczniku, podawać w bułce lub na toście. Przybrać sałatą, pomidorami, sosem tatarskim lub ketchupem. Smacznego :) 