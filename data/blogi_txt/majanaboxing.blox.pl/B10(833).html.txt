Kolejny wspaniały przepis na sernik autorstwa Dorotuś i moje pierwsze spotkanie z batonikami Daim. Tak, tak, nigdy wcześniej ich nie jadłam. Posmakowały mi, lecz bez szaleństw, za to mojemu dziecku smakują bardzo. Natomiast sernik z batonikami Daim jest pyszny. Bardzo wilgotny, przyjemnie słodki dzięki masie karmelowej, z chrupiącymi w środku kawałkami batoników. Polecam! Składniki na spód: *160 g ciastek digestive  *60 g masła *50 g drobno posiekanych batoników (lub cukierków) daim Ciastka rozdrobnić blenderem lub wałkiem na piasek, wymieszać z roztopionym masłem i drobno posiekanymi batonikami. Tortownicę o średnicy 21 cm (u mnie śr 23cm) wyłożyć papierem do pieczenia, masę ciasteczkową wcisnąć w dno, schłodzić pół godziny w lodówce. Masa serowa: *600 g twarogu półtłustego zmielonego dwukrotnie (lub sera twarogowego śmietankowego) *1 niepełna szklanka cukru *1 opakowanie budyniu waniliowego (40 g) *2 łyżki kaszy manny (można kaszę pominąć) *3 jajka *150 ml kwaśnej śmietany 18% *150 ml śmietany kremówki (pominęłam, dałam więcej śmietany kwaśnej) *2 łyżeczki ekstraktu z wanilii *100 g posiekanych batoników lub cukierków daim W misie miksera utrzeć zmielony twaróg razem z cukrem, kwaśną śmietaną, śmietaną kremówką, proszkiem budyniowym, kaszą, ekstraktem z wanilii - na gładką masę. Wbijać po jednym jajku i dalej ucierać. Dodać posiekane batoniki i wymieszać. Całość przelać do tortownicy z ciasteczkowym spodem. Piec około 60 - 70 minut w temperaturze 180ºC.  Schłodzić przez 3 godziny w lodówce, lub najlepiej przez całą noc.  Na wierzch: *200 g dulce de leche (lub masy karmelowej otrzymanej przez gotowanie przez 2 h pod przykryciem mleka skondensowanego słodzonego), czyli około pół puszki *50 g posiekanych batoników daim Sernik przed podaniem posmarować masą z puszki, ozdobić posiekanymi batonikami. Smacznego :) 