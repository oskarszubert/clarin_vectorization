Gospodyni #50 Wydania Weekendowej Piekarni - Paulina wybrała dla nas dwa ciekawe przepisy - chleb żytni z rodzynkami oraz małpi chlebek. Wybrałam ten drugi nie tylko ze względu na nazwę hi hi ;) Chlebek - ciasto wyszło naprawdę smaczne, maślane, mięciutkie, pachnące. Składa się z małych kuleczek obtoczonych w maśle, cukrze i rodzynkach. Można go jeść łapkami odrywając sobie bezpośrednio z foremki. Chlebek robiłam w babkowej formie z kominkiem. Zapraszam więc na mój wypiek i dziękuję za wspaniały przepis.   Składniki na ciasto:  610 g mąki pszennej 80 ml wody  170 ml mleka  60 g masła miękkiego  60 g cukru pudru 7 g drożdży instant  1 jajko  1 łyżeczka soli   Składniki na masę słodką:  125g masła roztopionego 60g cukru brązowego 60g rodzynek  Wykonanie: Odmierzyć mąkę, dodać ciepłą wodę i mleko a także pozostałe składniki na ciasto. Wszystkie wymieszać w misce aż się połączą. Wtedy przełożyć na podsypany mąką blat i wyrobić ciasto na gładkie. Będzie miłe w dotyku, czas ugniatania ok 10 minut. Uformować kulę, posmarować olejem lub stopionym masłem (ja posmarowałam oliwą), włożyć do miski i odstawić pod przykryciem na 1,5 h. Ciasto podwoi swoją objętość. W międzyczasie przygotować słodką masę do maczania. Masło rozpuścić w rondelku, wrzucić cukier i rodzynki i wymieszać. Odstawić do ostygnięcia.   Wyrośnięte ciasto wyjąć z miski i wyrobić 1 minutę, następnie odrywać od ciasta małe kawałeczki i formować kulki wielkości piłeczki do ping-ponga. Każdą kulkę umoczyć w słodkiej masie (obtaczać tak by zostały na niej jakieś rodzynki) i ułożyć w formie (najlepsza jest forma na babkę z kominem). Układać obtoczone kulki jedna niedaleko drugiej w 2 warstwach. Przykryć i odstawić do wyrastania na 1 h.  Po tym czasie wstawić do piekarnika nagrzanego do 210 C i piec 10 minut, potem zmniejszyć temperaturę do 180 C i piec 30 minut. Wyjąć z formy na talerz. Ciasto-chleb można jeść łapkami (stąd chyba jego nazwa). Smacznego :)      W całości - zdjęcie robione wieczorem po upieczeniu. 