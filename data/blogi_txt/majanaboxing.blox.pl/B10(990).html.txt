To już #22 wydanie Weekendowej Piekarni, którą organizuje Margot. Tym razem gospodynią jest KasiaC, która zaproponowała dwa chlebki - rustykalny chleb z pieczonym czosnkiem oraz warkocz pszenny jabłkowo-cynamonowy. Postanowiłam spróbować swoich sił i zrobiłam ten drugi pachnący, pyszny chlebek. Nie od dziś wiadomo, że połączenie cynamonu i jabłek jest moim ulubionym, więc zastanawiać się nie musiałam w ogóle. Czosnek uwielbiam także, ale póki co chlebki na zakwasie stanowią dla mnie tabu, więc upieczenie tegoż zostawiam na przyszłość, kiedy wreszcie dojrzeję do zakwasowców;) Wracając do upieczonego przeze mnie chlebka cynamonowo-jabłkowego, miałam troszkę kłopotów z tym niesfornym chlebkiem, bo nie wczytałam się dobrze w przepis, ale mimo tego chlebek wyszedł tak cudownie pyszny, tak pachnący, że przez cały wieczór i noc w domu pachniało tylko nim ! Dodatek żurawiny i orzechów wspaniale komponuje się z całością chlebka, jestem nim zachwycona!                  Chleba nie piekłam w formie, lecz ot tak po prostu na blasze i dlatego warkocz jest mało widoczny, ale i tak jestem z siebie nieskromnie zadowolona :) Chlebek robiłam z połowy porcji, na jeden bochenek. Oto moje dzieło ;) :Składniki na 2 foremki 23x13 cm, podaję za KasiąC : *1 łyżka suszonych drożdży*2 łyżki jasnego cukru brązowego*1 szklanka ciepłej wody (40-45 stopni C)*1 szklanka ciepłego mleka*6-6,5 szklanki mąki chlebowej typ 720 (ja dałam zwykłą pszenną typ 500)*2 średnie jabłka obrane i pokrojone w kostkę (np szara reneta)*0,5 szklanki suszonych owoców (np. żurawina lub rodzynki)*0,5 szklanki posiekanych orzechów włoskich*2 łyżki oleju z orzechów włoskich (dałam słonecznikowy)*2 duże jajka o temperaturze pokojowej*2 łyżeczki mielonego cynamonu*0,5 łyżeczki słodu piekarskiego (pominęłam)*0,5 łyżeczki zmielonego ziela angielskiego*1 łyżka soliWykonanie:1. W dużej misce używając mątewki lub miksera wymieszać drożdże, cukier, orzechy, ciepłą wode i ciepłe mleko oraz 2 szklanki mąki. Mieszać aż masa będzie gładka około 1 minutę. Przykryć folią spożywczą i odstawić do wyrośnięcia w temperaturze pokojowej na 1 godzinę.2. Dodać jabłka, suszone owoce, orzechy, olej, jajka, cynamon, słód, ziele angielskie, sól i 1 szklankę mąki. Miksować aż powstanie kremowa masa, około 2 minuty. Dodać pozostałą mąkę, po pół szklanki za każdym razem, aż ciasto utworzy kulę i będzie odstawało od brzegów miski. Całość można również zagniatać ręką pomagając łyżką drewnianą , jeśli trzeba. 3. Przełożyć ciasto na lekko omączony blat i wyrabiać ręcznie aż będzie gładkie i sprężyste - około 5 minut. Jak trzeba, to lekko podsypywać mąką blat w czasie wyrabiania (1 łyżka mąki za każdym razem). Wgnieść wszystkie owoce i orzechy, które wypadły w czasie zagniatania. 4. Przełożyć ciasto do dużej miski wysmarowanej olejem. Obrócić je tak, aby całe pokryło się olejem. Miskę zakryć folią spożywczą i zostawić w temperaturze pokojowej aż podwoi objętość - 1,5 -2 godziny.5. Delikatnie odgazować ciasto. Przełożyć je na lekko omączony blat. Wysmarować dwie foremki 23x13 cm. Ciasto podzielić na dwie równe częścii ablo zapleść dwa warkocze albo uformować dwa bochenki. Zostawić do wyrośnięcia w temperaturze pokojowej aż wierzchołki będą wystawały około 2,5 cm ponad krawędzie foremek (około 45 minut).6. Piec 45-50 minut w temperaturze 175 C. 7. Smacznego :) 