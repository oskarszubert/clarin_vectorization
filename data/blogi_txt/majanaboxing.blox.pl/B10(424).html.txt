Truskawki są cudne, a ja je uwielbiam. Ostatnio moje prawie wszystkie wypieki zawierają truskawki. Korzystam z tych pysznych owoców póki są dostępne. Mam nadzieję, że nie macie ich dość, bo jeszcze tu na pewno się pojawią ... ;) Tym razem upiekłam pyszne ciasto z przepisu Evenki na kruche ciasto z dżemem, tylko ja zamiast dżemu dałam właśnie truskawki. Ciasto wyszło pyszne, na kruchym spodzie, ze wspaniałym smakiem owoców, pianką bezową oraz smaczną kruszonką, która przykryła mi całą piankę hi hi ;) Lubimy takie lekkie, owocowe ciasta. Wiosną i latem najczęściej takie właśnie piekę. Nie mogę się doczekać pleśniaka ze świeżymi czerwonymi porzeczkami. Pycha!:)  Składniki: *3 szklanki mąki *3/4 szklanki cukru pudru *2 żółtka + 1 całe jajko *20 dag margaryny lub masła *1 i 1/2 łyżeczki proszku do pieczenia *1-2 łyżki śmietany *aromat waniliowy *szczypta soli   Do środka: *dżem lub owoce - u mnie świeże truskawki Mąkę wymieszać z cukrem pudrem, proszkiem do pieczenia i solą. Posiekać z zimnym tłuszczem. Dodać żółtka, jajko, aromat i tyle śmietany, aby ciasto dało się dobrze zagnieść i było w miarę elastyczne. Około 3/4 ciasta wyłożyć do blaszki (u mnie 24x34 cm), a resztę włożyć do zamrażalnika na kilka minut. W tym czasie ubić pianę i przygotować kruszonkę. Piana: *4 białka *1/2 szklanki cukru *1 łyżeczka soku z cytryny Białka ubić na sztywno, dodać cukier i sok, ubijać, aż cukier się rozpuści.   Kruszonka: *15 dag mąki *7 dag masła *5 dag cukru pudru Masło pokroić na małe kawałki, rozetrzeć z mąką i cukrem pudrem. Na placek poukładać owoce, na nie zetrzeć na tarce resztę ciasta, przykryć pianą i posypać kruszonką. Piec 50-60 minut w temperaturze 200 stopni C. Smacznego :) 