Andzia, która opiekuje się #59 spotkaniem w Weekendowej Piekarni wybrała dla nas przepis na pyszną szachownicę drożdżową. Bardzo się ucieszyłam, bo uwielbiam drożdżowe wypieki. Podoba mi się to, że w Weekendowej Piekarni możemy raz piec chlebek na zakwasie, a raz bułeczki drożdżowe i każdy może znaleźć coś dla siebie. Szachownica bardzo nam smakowała. Kolorowe kuleczki podczas wyrastania i potem pieczenia złączyły się ze sobą i powstała właśnie taka szachownica. Ja nie posypywałam jej cukrem pudrem ani kakao, jedliśmy taką jak widać, odrywając małe bułeczki. Dziękuję za kolejne wspaniałe wspólne pieczenie. Składniki: *30 g drożdży *5 łyżek cukru *1/3 szklanki ciepłego mleka *1 jajko *szczypta soli *1,5 szklanki mąki *3 łyżki kakao *3 łyżki śmietanki kremówki  Wykonanie: Drożdże wymieszać z łyżką cukru, dodać mleko, pozostały cukier, jajko i sól. Wszystkie składniki dokładnie wymieszać i wlać do przesianej mąki. Zagnieść ciasto, starannie je wyrobić (przez około 15 minut) i podzielić na 2 części. Do jednej części dodać kakao wymieszane ze śmietanką kremówką. Oba ciasta przykryć ściereczkami i odstawić w ciepłe miejsce do wyrośnięcia (około 2 godziny). Uformować taką samą ilość jasnych i ciemnych kulek. Małą formę wysmarowaną masłem i oprószoną bułką tartą wyłożyć na przemian jasnymi i ciemnymi kulkami. Odstawić do wyrośnięcia (około 45 minut). Wstawić do nagrzanego do 180 stopni piekarnika i piec przez około 20-25 minut. Jasne kulki posypać kakao a ciemne cukrem pudrem. Smacznego :) 