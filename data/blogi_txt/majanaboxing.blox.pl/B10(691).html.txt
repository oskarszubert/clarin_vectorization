Synek bardzo chciał robić ciasteczka. Uwielbia je wykrawać, a więc znalazłam taki przepis aby mógł robić to co lubi :) Przepis na te ciastka pochodzi z  gazetki "Lubię gotować" - karnawałowe słodkości. Są w niej przepisy również na faworki i pączki oraz na różne ciasteczka i ciasta :) Na razie przedstawiam nasze markizy pomarańczowe :)  Nasze kształty (przypominają trochę świąteczne pierniczki,ale co tam:) Składniki na ciasto: *20 dag masła *10 dag cukru pudru *torebka cukru waniliowego *sól *5 dag wiórków kokosowych *1 pomarańcza *30 dag mąki (ja potrzebowałam nieco więcej) *jajko *3 łyżki soku pomarańczowego *łyżka margaryny *dżem pomarańczowy     Do dekoracji: *opakowanie (10 dag) polewy czekoladowej *4 łyżki pokrojonej kandyzowanej skórki pomarańczowej     Wykonanie: Masło utrzeć z cukrem pudrem i cukrem waniliowym, dodać szczyptę soli, wiórki kokosowe, obraną i bardzo drobno posiekaną pomarańczę.  Wsypać przesianą mąkę, wbić jajko, wlać sok pomarańczowy i wyrobić ciasto. Gładkie ciasto włożyć do salaterki, przykryć i schłodzić w lodówce przez 3 godziny. Następnie rozwałkować na placek grubości 3 mm. Wyciąć z niego romby lub trójkąty albo dowolne kształty. My skorzystaliśmy z foremek, które używaliśmy robiąc pierniczki, a więc mamy gwiazdki i serduszka. :) Ułożyć je luźno na natłuszczonej margaryną dużej blasze i piec 20-25 minut w temperaturze 180 stopni. Powinny być jasnozłote.  Dżem zagotować w rondelku, przestudzić i sklejać nim po dwa ciasteczka.  Sklejone ciasteczka pokryć polewą i posypać skórką pomarańczową. Smacznego ! :) 