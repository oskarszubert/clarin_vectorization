Miękkie, intensywnie czekoladowe ciasto, od którego nie sposób się oderwać. Smakuje gorzką czekoladą, a cukinii w nim nie czuć nic a nic. Ciekawa jestem jak smakuje z czekoladą mleczną, może kiedyś się skuszę;) Na razie u mnie mega czekoladowo i myślę, że na tym się nie skończy, wszak mamy już jesień... Jak wiadomo pewne pory roku lubią się z czekoladą. Mam rację?;)  Źródło przepisu: Moje Wypieki - Dorotuś.     Składniki: *115 g miękkiego masła  *pół szklanki oleju  *250 g drobnego cukru do wypieków  *1 łyżeczka ekstraktu z wanilii  *1 łyżeczka sody oczyszczonej  *1/2 łyżeczki proszku do pieczenia  *szczypta soli *2 duże jajka  *pół szklanki kwaśnej gęstej śmietany lub jogurtu naturalnego  *300 g mąki pszennej  *60 g kakao  *2 łyżeczki kawy rozpuszczalnej (można pominąć)  *2 szklanki cukini startej na tarce o dużych oczkach (około 340 g)  *60 g gorzkich chipsów czekoladowych lub posiekanej  gorzkiej czekolady - dałam czekoladę.    Wykonanie: Masło zmiksować na jasną puszystą masę. Dodawać stopniowo olej i nadal miksować. Dodać cukier, wanilię, sodę, proszek do pieczenia, sól. Zmiksować. Po kolei wbijać jajka nie przestając miksować. Dodawać mąkę na przemian ze śmietaną, miksując. Dodać kakao i kawę, zmiksować. Na końcu dodać cukinię i czekoladę, wymieszać. Blachę o wymiarach 24 x 34 cm wyłożyć papierem do pieczenia. Wyłożyć do niej ciasto.  Piec w temperaturze 160ºC przez około 35 - 45 minut (lub dłużej, do tzw. suchego patyczka). Ciasto wyjąć, ostudzić. Przed podaniem polać polewą czekoladową.  Polewa czekoladowa: *100 g gorzkiej czekolady  *40 g masła  Czekoladę roztopić w kąpieli wodnej, dodać masło, wymieszać. Rozsmarować na cieście. Smacznego :) 