Zastanawiałam się, co przygotować na Orzechowy Tydzień i w sumie pomysł wpadł do głowy nagle. Przecież mogę zrobić coś, co bardzo lubimy, ale jednocześnie coś takiego, co będzie inne niż dotychczas. Rzecz jasna pomyślałam o serniku ;). Zabrałam się do roboty, potrzebowałam sera i orzechów, ale wymyśliłam sobie, że tym razem nie będą to włoskie orzechy, a laskowe. Zdecydowałam się również połączyć to wszystko ze snickersami, tak tymi orzechowymi batonikami. Zrobiłam go w troszkę mniejszej formie niż zazwyczaj, bo o średnicy 20 cm, na wierzch przygotowałam polewę orzechowo -czekoladową. I wiecie co? Nieskromnie powiem, że wyszedł naprawdę pyszny!:) Wzorowałam się na moim całuśnym serniku z pralinkami Baci.  "Coś orzechowego" przygotowałam z moimi kochanymi Haluszkowymi Babeczkami : Alcią, Atinką, Basią i Monią. Dziękuję Wam za cudownie pyszne orzechowe pieczenie :*. Przepraszam za jakość zdjęć, ale niestety musiałam robić je w sztucznym świetle:(     Składniki na spód: *150g ciasteczek digestive bez czekolady *60g masła roztopionego *70g orzechów laskowych podpieczonych i posiekanych   Ciasteczka pokruszyć (można blenderem) na piasek, dodać roztopione masło, oraz podpieczone na suchej patelni i posiekane orzechy laskowe. Wymieszać aż powstanie masa o konsystencji mokrego piasku. Tortownicę o średnicy 20 cm posmarować tłuszczem oraz wyłożyć papierem do pieczenia. Masę ciasteczkową wyłożyć na spód mocno dociskając. Wstawić do lodówki na czas przygotowania masy serowej.   Składniki na masę serową: *650 g twarogu mielonego *150 g dowolnego serka waniliowego *200 g cukru pudru *4 jajka *1 opakowanie budyniu waniliowego  *1 łyżeczka ekstraktu waniliowego *200g śmietany lub jogurtu naturalnego *3 snickersy Twaróg, serek waniliowy, cukier puder oraz budyń utrzeć razem. Następnie dodawać po jednym jajku i ucierać. Dodać ekstrakt waniliowy i śmietanę (jogurt), zmiksować. Na końcu do masy serowej dorzucić pokrojone w kostkę snickersy i wymieszać łyżką. Masę serową wylać na wcześniej przygotowany spód z ciasteczek i orzechów.  Piekarnik nagrzać do 180 stopni C, włożyć ciasto i piec około 1 godziny. Po upływie tego czasu wyłączyć piekarnik, nie wyjmować sernika. Przez około pół godziny studzić w zamkniętym piekarniku, następnie delikatnie uchylić i wystudzić. Wstawić do lodówki na całą noc. Polewa czekoladowo-orzechowa: *100g czekolady gorzkiej *40g masła  *40g orzechów laskowych podpieczonych i posiekanych W kąpieli wodnej rozpuścić czekoladę i masło. Orzechy podpiec na suchej patelni, posiekać na nieduże kawałki. Wsypać je do masy czekoladowo - maślanej, wymieszać. Tak przygotowaną polewą oblać górę sernika. Zostawić do ostygnięcia. Smacznego :) 