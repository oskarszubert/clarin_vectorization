Rabarbar już śnił mi się po nocach, a nie mogłam go nigdzie znaleźć, no ale i w końcu dla mnie sezon rabarbarowy się rozpoczął. To jeden z moich ulubionych momentów wiosny, kiedy pojawia się piękny, świeży rabarbar i mogę zrobić z nim kilka pysznych wypieków. Uwielbiam ciasto drożdżowe z jego udziałem, od niedawna także crumble, które stało się  moim ulubionym gdy je poznałam w zeszłym roku. Wiele z nas zna także stary sposób na jedzenie rabarbaru - moczenie go w cukrze i zjadanie ot tak po prostu w czasie dziecięcej zabawy. Znamy także pyszny kompot rabarbarowy, którego smak zapamiętam chyba na zawsze. Lubię, oj lubię ten owoc wiosny, jest taki pyszny!:) Tym razem upiekłam ciasto rabarbarowe z przepisu Grumko, z orzechową posypką, które smakowało nam obłędnie! Jedyną moją modyfikacją jest dodanie do posypki orzechów laskowych zamiast włoskich. :)Składniki: *1 i pół szklanki brązowego cukru*1/2 szklanki miękkiego masła lub margaryny*1 jajko*1 łyżeczka aromatu waniliowego*1 szklanka maślanki *2 i 1/4 szklanki mąki *1 łyżeczka sody oczyszczonej*3 pełne szklanki pokrojonego rabarbaruNa wierzch:*1/3 szklanki brązowego cukru*1/2 szklanki posiekanych orzechów włoskich (dałam laskowe)*1 łyżeczka cynamonu Wykonanie:W dużym naczyniu zmiksować na krem cukier i masło. Dodać jajko, aromat waniliowy i dobrze zmiksować. W osobnym naczyniu wymieszać mąkę z sodą. Stopniowo dodawać mąkę do mieszanki jajecznej. Wymieszać i stopniowo dodawać maślankę, miksując do uzyskania gładkiej, kremowej konsystencji. Wmieszać rabarbar. Odstawić na chwilkę by wypuścił troszkę soku.Wymieszać ponownie i włożyć do wysmarowanej tłuszczem formy o wymiarach 20 x 30 cm. Wymieszać wszystkie składniki posypki i posypać ciasto tak, by przykryła całą jego powierzchnię. Piec w temperaturze 180 stopni C przez około 50-60 minut. Smacznego :) 