Dziś kolejny pomysł na piernik - ciasto korzenne z dodatkiem powideł i nimi przekładane, oblane polewą czekoladową. Bardzo smaczne, miękkie i aromatyczne. To taki piernik, który można zrobić na ostatnią chwilę przed świętami. Przepis znalazłam na blogu Niebieska Pistacja, nieco zmieniłam składniki, dodając miód, więcej kakao i przyprawy piernikowej. I to było to ! :) Ciasto dodaję do Festiwalu Pierniczków.      Składniki: *2 szklanki mąki *1 szklanka mleka *200 g masła *3 jajka *1 szklanka cukru *3 łyżki powideł śliwkowych *2 łyżeczki przyprawy piernikowej *2 łyżeczki sody oczyszczonej *3 łyżeczki kakao *1 łyżka miodu Dodatkowo:  *śliwkowe powidła do przełożenia ciasta *polewa czekoladowa: 100 g gorzkiej czekolady, ok 50 g masła Wykonanie: Masło utrzeć z cukrem, dodawać po 1 jajku, ucierać. Następnie dodać mąkę, sodę oczyszczoną rozpuszczoną w mleku oraz pozostałe składniki. Utrzeć. Przygotowane ciasto przełożyć do średniej formy (np 32x20 cm), u mnie keksówka. Piec w temperaturze 180 stopni przez ok 40 minut (sprawdzić patyczkiem, czy ciasto jest upieczone, patyczek wyjęty z ciasta powinien być suchy). Wystudzić. Ciasto przekroić wzdłuż, przełożyć powidłami. Wierzch polać ulubioną polewą. Ja rozpuściłam w kąpieli wodnej tabliczkę gorzkiej czekolady i 50 g masła, polałam ciasto. Smacznego :) 