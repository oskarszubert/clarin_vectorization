Nie byłabym sobą, gdybym nie zrobiła sernika w wydaniu piernikowym ;). W zeszłym roku był to sernik z pierniczkami, a tym razem znalazłam przepis na mocno korzenny sernik czyli sernik-piernik. Bardzo go polecam, może skusicie się na święta? Jest mocno aromatyczny, piernikowy, wilgotny i naprawdę bardzo pyszny.  Przepis z blogu Everyday Cooking, z moimi zmianami. Składniki na spód (tortownica o śr. 23 cm): *300 g ciasteczek korzennych (dałam ciasteczka digestive czekoladowe) *150 g roztopionego masła *2 łyżeczki domowej przyprawy do piernika (dodałam, gdyż nie miałam ciastek korzennych)  Składniki na masę serową: *1 kg tłustego kremowego sera na serniki *200 g brązowego cukru *4 łyżki przyprawy do piernika *skórka otarta z 3-4 mandarynek *5 dużych jajek   Składniki na wierzch: *500 ml kwaśnej śmietany 18% (u mnie pół na pół z jogurtem naturalnym) *50 g cukru pudru *cukier puder wymieszany pół na pół z cynamonem do posypania   Wykonanie: Przygotować spód: dno tortownicy wyłożyć folią aluminiową lub papierem do pieczenia. Ciasteczka pokruszyć w blenderze na proszek, wymieszać z przyprawą piernikową roztopionym masłem. Wyłożyć nimi spód formy dokładnie dociskając. Schłodzić w lodówce do czasu pieczenia. Piekarnik nagrzać do 180 stopni.  Ser, brązowy cukier, przyprawę do piernika, skórkę z mandarynek i jajka zmiksować krótko do połączenia składników. Masę wylać na warstwę ciasteczkową, piec 50 minut.  W międzyczasie zmiksować śmietanę z 50 g cukru pudru. Wyłożyć na sernik po 50 minutach pieczenia i dalej dopiekać jeszcze 10 minut. Sernik studzić w stopniowo otwieranym piekarniku. Po całkowitym ostudzeniu schłodzić w lodówce najlepiej przez całą noc. Przed podaniem posypać cukrem pudrem wymieszanym z cynamonem. *Wszystkie składniki na sernik powinny mieć temperaturę pokojową Smacznego :) 