No, to lecim z koksem;). Propozycją Pinkcake do październikowej Weekendowej Cukierni jest czekoladowe ciasto buraczane oraz rogaliki marchewkowe. Świetne, oryginalne propozycje. Nie sądziłam, że zdążę się przyłączyć, ale jednak udało mi się i bardzo się cieszę.  Upiekłam w końcu czekoladowe ciacho z buraczkami. Dawno już miałam na takie oko, bo brakowało mi tego ciasta do kompletu ;-). Piekłam już ciasta z cukinią, marchewką, dynią czy ziemniakami, a teraz w końcu z buraczkiem. Nieco zmodyfikowałam przepis dodając wiórki kokosowe zamiast zmielonych migdałów. Jakie ono jest pyszne! Buraczków nic a nic nie czuć, jest mocno czekoladowe, takie jakie lubimy. Ja robiłam je bez polewy, wyszłam z założenia, że czekolady i tak w cieście jest dość ;) Dziękuję Pinkcake za wspaniały przepis :* Składniki: *250g czekolady gorzkiej (dałam deserową) *3 jajka *200g brązowego cukru *100ml oleju *1 łyżeczka ekstraktu waniliowego *100g mąki *1/2 łyżeczki sody oczyszczonej *1/2 łyżeczki proszku do pieczenia *50g zmielonych migdałów – dałam wiórki kokosowe zamiast migdałów *250g surowych czerwonych buraczków startych na tarce o drobnych oczkach   Polewa:  *100g gorzkiej czekolady *100g cukru *100g kwaśnej śmietany Wykonanie:  Czekoladę połamać na kawałki, rozpuścić w kąpieli wodnej, po czym ostudzić. Buraczki zetrzeć na tarce o drobnych oczkach.  Jajka ubić z cukrem i olejem do uzyskania kremowej masy. Następnie delikatnie połączyć masę jajeczną z ekstraktem waniliowym, mąką przesianą z proszkiem do pieczenia , sodą i zmielonymi migdałami (u mnie wiórkami kokosowymi). Ze startych buraków odcisnąć nadmiar soku . Dodać je do ciasta wraz z rozpuszczoną czekoladą. Wymieszać dokładnie. Przełożyć masę do wyłożonej papierem do pieczenia blaszki lub tortownicy, ja robiłam w keksówce. Piec w piekarniku nagrzanym do 180 stopni C przez około 50-60 minut, do tzw. suchego patyczka. Może upiec się wcześniej, trzeba pilnować. Upieczone ciasto odstawić na chwilę ,po czym wyjąć z formy i ostudzić na kratce. Przygotować polewę (niekonieczna): Czekoladę rozpuścić w kąpieli wodnej, ostudzić, zmiksować z cukrem i śmietaną. Rozsmarować  po wierzchu i brzegach ostudzonego ciasta. Smacznego :-) 