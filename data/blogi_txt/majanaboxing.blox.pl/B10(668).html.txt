Ostatnio u mnie kokosowo ;) Były hawajskie bułeczki,a teraz placek z kokosem z przepisu mojej mamy, który kiedyś dość często piekła. Lubię ciasta z kokosową chmurką na wierzchu, która tak fajnie chrupie i pięknie pachnie. Mama bardzo często robi podwójną porcję masy kokosowej i wtedy dodaje ją także do środka ciasta. Tak również wychodzi wspaniale, jeszcze bardziej kokosowo i bardziej mokro. Zapraszam na moją wersję placuszka. Kolejną zrobię z podwójną ilością masy kokosowej. Pyszności, polecam !:)  Składniki na ciasto (forma 24x34cm): *1/2 kg mąki *1 kostka margaryny (dałam masło) *1/2 szklanki mleka *2 szklanki cukru (wydało mi się za dużo, dałam 1 i 1/4 szklanki) *2 łyżeczki proszku do pieczenia *2 łyżki kwaśnej śmietany *4 jajka   Tłuszcz , cukier, mleko zagotować i ostudzić. Dodać jajka i resztę składników, wymieszać.  Składniki na masę kokosową: *250g wiórek kokosowych *200g cukru *3 łyżki mleka *120g masła Masło, cukier, mleko zagotować, zdjąć z ognia, wymieszać z wiórkami kokosowymi. Przestudzić.  Ciasto wylać na wyłożoną papierem do pieczenia formę, a na ciasto wyłożyć równomiernie masę kokosową. Można zrobić więcej masy i wtedy podzielić ciasto na dwie części, jedną część wylać do formy, rozłożyć na nie część masy kokosowej, następnie wylać drugą część ciasta i na górę pozostałą kokosową masę. Piec w temperaturze 180 stopni C przez ok. 45 minut, ja piekłam troszkę dłużej. Smacznego :) 