Jest tak ciepło, że nie chce się nawet włączać piekarnika. Jednak chęć na słodkie moi mężczyźni mają. Postanowiłam więc zrobić dla nich ptasie mleczko z przepisu Atinki. Jest delikatne, piankowe, puszyste, wręcz rozpuszcza się w ustach. Bardzo nam smakowało i szybko znikało. Od siebie dodałam truskawki na wierzch, natomiast warstwy wykonałam używając śmietanki śnieżki light (na wodzie) . Serdecznie polecam na upalne, letnie dni, idealne i pyszne!  Składniki: *2 szklanki mleka (ja użyłam wody) *2 bite śmietany w proszku (śmietanka śnieżka light) *3 galaretki o ulubionych smakach (koniecznie różnokolorowe, ja dałam owoce leśne, brzoskwiniową i kiwi) *1 paczka okrągłych biszkoptów *ewentualnie owoce do dekoracji warstwy galaretki (u mnie truskawki, pokrojone na połówki) Wykonanie: Przygotować tortownicę o średnicy 23 - 24 cm i na spodzie wyłożyć biszkopty. Można oczywiście pominąć biszkopty i pierwszą warstwę wylać bezpośrednio na spód tortownicy. Przygotować pierwszą warstwę: galaretkę o smaku owoców leśnych rozpuścić w połowie zalecanej wody (w 1 szklance) i odstawić do wystudzenia. Do miski wlać 1 szklankę mleka (u mnie wody), wsypać bitą śmietanę i całość ubić. Jak galaretka zacznie tężeć zmiksować z ubitą śmietaną. Masę wlać na biszkopty. Trzeba to zrobić powoli i ostrożnie, żeby biszkopty nie podpłynęły do góry. Tortownicę wstawić do lodówki do stężenia. Jak pierwsza warstwa stężeje można na nią wylać drugą przygotowaną w ten sam sposób z galaretki brzoskwiniowej. Trzecia warstwa: Galaretkę kiwi sporządzić według przepisu na opakowaniu. Na górnej warstwie piankowej (brzoskwiniowa) ułożyć przepołowione truskawki . Wylać galaretkę kiwi na truskawki i całość schłodzić. Deser należy przechowywać w lodówce. Smacznego:) 