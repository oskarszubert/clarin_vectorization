Wraz z początkiem grudnia zaczęło się sporo fajnych akcji kulinarnych. Pachnących, korzennych, piernikowych, świątecznych, a także pachnących kawą, jak Festiwal Kawy, którego organizatorką jest Maja z blogu Kalejdoskop Kulinarny. Bardzo chętnie biorę udział w akcjach kulinarnych jak tylko pozwoli mi na to czas. Festiwalowi Kawy nie mogłam odpuścić, bowiem jestem wielką miłośniczką tego cudownego, aromatycznego napoju. Uwielbiam praktycznie każdą jego postać, czy to w formie napoju czy też jako dodatek do wypieków.  Dziś chciałabym dołączyć do kawowego święta wypiekiem, który znalazłam na blogu pani Organizator. To brownie z kawą i orzechami włoskimi. Wspaniałe połączenie smaku czekolady, kawy i orzechów. To zdecydowanie nasze smaki! Kochamy brownies za jego intensywność, ciężkość, lepkość i oczywiście smak. Z dodatkiem kawy  bardzo nam smakowało, żałowałam, że nie zrobiłam go z podwójnej porcji. Przepyszne, pachnące kawą, oblane sosem czekoladowo-kawowym. Musicie spróbować!   Składniki na 8-9 sztuk: *120g masła + masło do wysmarowania formy *120g gorzkiej czekolady połamanej na kawałki (dałam pół na pół z mleczną) *2 łyżki mocnego espresso *270g jasnego brązowego cukru *3 jajka (rozmącone) *110g mąki pszennej  *60g kropelek z mlecznej czekolady (pominęłam) *60g orzechów włoskich (grubo posiekanych) *kilka orzechów do dekoracji   Sos: *120g śmietany (u mnie kremówka 36%) *80g białej czekolady połamanej na kawałki (dałam mleczną) *1 łyżka mocnego espresso   Wykonanie:Piekarnik nagrzać do temperatury 180 stopni C. Formę do brownies ( u mnie kwadratowa 20x20 cm) wysmarować masłem i wyłożyć papierem do pieczenia. Czekoladę i masło włożyć do rondelka, wlać espresso i rozpuścić na małym ogniu ciągle mieszając. Zdjąć z ognia, lekko przestudzić. Czekoladową mieszankę wlać do misy miksera, dodać cukier, rozmącone jajka i miksować aż powstanie gładka masa (ja nie miksowałam a mieszałam łyżką). Dodać mąkę, kropelki czekoladowe i orzechy. Wszystko dobrze wymieszać. Ciasto wylać do przygotowanej formy. Piec 30-35 minut (wierzch ciasta powinien być upieczony a środek miękki). Wyjąć z piekarnika, ostudzić w formie a następnie pokroić na kawałki. W międzyczasie przygotować soso: wszystkie składniki wymieszać w rondelku, podgrzewać mieszając aż się rozpuszczą. Kawałki brownie ułożyc na talerzykach, polać sosem, Udekorować orzechami włoskimi. Smacznego :) 