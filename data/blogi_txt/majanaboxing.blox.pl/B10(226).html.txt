Miałam chęć na to ciasto od dawna. Przepis znaleziony gdzieś w internecie czekał na swoją kolej. W końcu się za nie zabrałam oczywiście modyfikując przepis po swojemu. Zacznę może od tego, że się rozpędziłam i obrałam cukinię ze skórki, choć nie powinnam. No cóż... Nie wiem czy to wpłynęło na smak ciasta, bo cukinii w cieście w ogóle nie czuć. Czuć za to cynamon, którego dałam dość sporo, choć nie tyle ile było w przepisie. Jestem cynamonowa, więc zapach i smak ciasta odpowiada mi baaardzo. Jedyne co nam nie pasowało to suchość wypieku. Pierwszego dnia ciasto było za suche, ale jak troszkę postało zrobiło się ciut bardziej miękkie i mniej suche. Myślę, że spokojnie można przełożyć je jakimś kremem, na przykład cytrynowym. Powiem jeszcze, że było mega puchate i wysokie, taka duża babka :) Składniki: *3 jajka *2 szklanki cukru (dałam 1 i 1/2 szklanki) *1 szklanka oleju *2 szklanki cukinii (startej ze skórką na średniej tarce) *2-3 łyżki cynamonu (dałam 1 łyżkę) *3 szklanki mąki *1 mały proszek do pieczenia (16g)   Wykonanie: Wszystko razem wymieszać mikserem według kolejności. Piec około 45 minut w temperaturze około 180 stopni C.  Smacznego :) 