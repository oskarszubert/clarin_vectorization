Wpadł mi w oko przepis na chlebek, a jak mi coś w oko wpadnie to nie ma rady, trzeba piec:). Chlebek to pyszny, bo żytni ze śliwką, a takie pieczywo to ja lubię najbardziej. Sprawczynią mojej ostatniej chlebowej działalności jest Joluś, której bardzo serdecznie dziękuję za wspaniały przepis na mój ulubiony chlebek :*. Swój chleb wykonałam z połowy porcji, a więc na 1 keksówkę, śliwki dość mocno rozdrobniłam, dlatego są słabo widoczne. Chleb był tak pyszny, że nie mogliśmy się od niego oderwać i nie zostało ani okruszka. Smakował wszystkim! :)   Składniki zaczynu (robiłam z połowy porcji):*340 g zakwasu żytniego (dokarmionego 8-12 godzin wcześniej)*200 g ciepłej wody*420 g mąki żytniej typ 720 Składniki ciasta chlebowego:*960 g zaczynu jw.*120 g mąki żytniej typ 2000*450 g mąki żytniej typ 720*480 g ciepłej wody*40 g cukru (może być brązowy)*20 g soli morskiej*150 g śliwki kalifornijskiej Wykonanie:Dzień wcześniej dokarmiony zakwas żytni wymieszać z mąką żytnią i wodą, postawić w ciepłe miejsce 23°C na 10 godzin, na całą noc. Po tym czasie ładnie podrośnięty zaczyn wyrobić z resztą składników ciasta chlebowego, ja wyrabiałam mikserem przez 5 minut. Wymieszane ciasto odstawić do wyrośnięcia na kolejne 5-6 godzin. Namoczone wcześniej śliwki pokroić na mniejsze kawałki i dodać do wyrośniętego ciasta. Ciasto przełożyć do wysmarowanych tłuszczem i wysypanych otrębami foremek (2 keksówki o wymiarach dolnych 30-7cm) i ponownie dać mu podrosnąć, u mnie wyrastało kolejne 2 godziny. Piekarnik nagrzać do 230°C, chleb spryskać wodą i wstawić do naparowanego piekarnika, piec w tej temperaturze przez 10 minut, następnie zmniejszyć do 200°C i dopiekać kolejne 50 minut, w razie, gdy zbyt szybko się rumieni można przykryć folią aluminiową. Studzić na kratce. Smacznego :) 