Mamy dwie fajne okazje, by coś razem upiec. Całkiem przypadkiem okazało się, że Jola i ja dokonałyśmy w ostatnim czasie podobnego zakupu ;). Czegoś, co bardzo nam się przyda w kuchni, co 'mruczy' i pięknie wygląda - u mnie czerwony, u Joli kakaowy obiekt westchnień ;). Drugą okazją jest Orzechowy Tydzień u Atinki. Dołączamy do niego z naszym pysznym, puszystym ciastem z jabłkami i orzechami. Przepis na ciasto znalazłyśmy u Dorotuś. Moje ciasto wyszło ciemniejsze, ponieważ dodałam do środka cynamon. Jest pyszne. Dziękuję Ci Jolu za ten wspólny wypiek :*. Składniki:*1 szklanka mąki pszennej*1 szklanka mąki ziemniaczanej*1 łyżeczka proszku do pieczenia*5 jajek*3/4 szklanki cukru *250 g masła, roztopionego*1,2 kg jabłek*garść orzechów włoskich lub pekanów*1 łyżeczka cynamonu / u mnie 2 łyżeczki*ewentualnie cukier puder, do posypania Wykonanie: Wszystkie składniki powinny być o temperaturze pokojowej.  Mąki przesiać z proszkiem do pieczenia, wymieszać z 1 łyżeczką cynamonu.Jabłka obrać, usunąć gniazda nasienne, pokroić w grubą kostkę (można wymieszać z sokiem z cytryny - około 2 łyżki, aby jabłka nie ciemniały ). Orzechy z grubsza pokroić.Jajka ubić na lekką i puszystą pianę przy pomocy miksera (końcówki do ubijania białek, najwyższe obroty miksera). Stopniowo dodawać cukier, dalej ubijając, aż do powstania gęstej i jasnej piany. Dodać przesiane mąki z proszkiem i zmiksować do połączenia. Na koniec dodać masło i zmiksować (ta sama końcówka co wcześniej, najwyższe obroty miksera).Blachę o wymiarach 22 x 34 cm wyłożyć papierem do pieczenia. Surowe ciasto wylać na blachę (będzie dość niskie, ale wyrośnie). Wysypać równomiernie jabłka, następnie posypać orzechami i cynamonem.Piec w temperaturze 200ºC przez około 45 minut, do tzw. suchego patyczka. Przed podaniem można oprószyć cukrem pudrem. Smacznego :-). 