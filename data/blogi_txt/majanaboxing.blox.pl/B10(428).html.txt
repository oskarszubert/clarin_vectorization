Dziś wspaniałe holenderskie pierniczki - kruidnoten. Ich niewątpliwą zaletą jest fantastyczny smak i łatwość przygotowania. Bardzo szybko się je robi i jeszcze szybciej zjada ;). Te pierniczki robił mój synek, kuleczki mają różną wielkość, ale to nie szkodzi. Po upieczeniu były lekko twarde, więc schowaliśmy je do puszki razem z kawałkami jabłka (na dosłownie jeden dzień), żeby zmiękły. Znikały chyba jeszcze szybciej niż się piekły;). Koniecznie wypróbujcie ten przepis. :) Przepis od Anny z blogu Addio Pomidory.  Składniki : *115 g mąki tortowej *duża szczypta proszku do pieczenia *1 łyżeczka przyprawy do piernika *½ łyżeczki kakao* *50 g brązowego cukru** *szczypta soli *50 g miękkiego masła *1 łyżeczka miodu *2 łyżki mleka  Przygotowanie: Piekarnik nagrzać do temperatury 160 stopni. Do miski przesypać wszystkie składniki. Szybko wyrobić. Blachę wyłożyć pergaminem. Nabierać kawałeczki ciasta w dłoń i formować małe kulki wielkości orzecha laskowego. Żeby kuleczki były jednakowe trzeba robić to starannie. Z podanej porcji uzyskamy ich około 40 sztuk.  Pierniczki układać na przygotowanej blasze zachowując odległości.  Piec 20 minut bez nawiewu. Ostudzić i przełożyć do puszki. Przechowywać szczelnie zamknięte.     Uwagi: *jeżeli przyprawa do piernika, której używamy zawiera już kakao – pomijamy je **brązowy cukier można ewentualnie zastąpić białym, jednak warto, dla smaku i koloru użyć brązowego 