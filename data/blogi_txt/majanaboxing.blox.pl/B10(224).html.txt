Wspaniałe ciasto! Było przebojem na imieninowym mojego Ukochanego! (to było jeszcze w marcu) Wszystkim bardzo, bardzo smakowało. Warstwowe, ciekawe w smaku, nie za słodkie. Naprawdę pycha. Biszkopt, dżem pomarańczowy, ciasto makowo-kokosowe, na tym pyszna budyniowa masa, następnie biszkopciki maczane w winie i polewa czekoladowa. To przecież musi smakować wspaniale, prawda ? Takie tez było!  Przepis pochodzi od niezawodnej Dorotuś, serdecznie wszystkim polecam.   Biszkopt: *150 g mąki pszennej  *100 g cukru  *4 jajka  *1 łyżeczka proszku do pieczenia Białka ubić z cukrem. Dodawać po jednym żółtku i ubijać. Mąkę wymieszać z proszkiem, dodać do ubitej masy i wymieszać. Ciasto wlać do wysmarowanej tłuszczem i wyłożonej papierem do pieczenia blaszki o wymiarach 20x40 cm. Piec w temp. 150 stopni przez 30 min.   Ciasto makowo - kokosowe: *210 g cukru  *3/4 szklanki maku  *100 g wiórków kokosowych  *6 białek Białka ubić z cukrem. Wsypać wiórki, mak i wymieszać. Ciasto wlać do wysmarowanej tłuszczem i wyłożonej papierem do pieczenia blaszki o wymiarach 20 x 40 cm. Piec w temperaturze 170 stopni przez 40 min.   Masa budyniowa: *370 ml mleka  *250 g margaryny *6 żółtek  *1 opakowanie budyniu waniliowego z cukrem  *6 łyżek cukru  *3 łyżki mąki pszennej 120 ml mleka wymieszać z żółtkami, cukrem, budyniem i mąką. Pozostałe mleko zagotować, wlać mleko z żółtkami i mieszając, zagotować. Margarynę utrzeć z ostudzonym budyniem.   Ponadto:   *polewa czekoladowa (2 łyżki masła stopić i zagotować z 4 łyżkami cukru, 3 łyżkami kakao i 5 łyżkami słodkiej śmietany) , ja skorzystałam z gotowej, kupnej polewy mlecznej. *dżem mandarynkowy lub pomarańczowy (300 g)  *120 g biszkoptów  *125 ml białego, półsłodkiego wina (u mnie Martini Bianco) *rodzynki (garstka) do dekoracji   Wykonanie ciasta:Ostudzony biszkopt posmarować dżemem. Na wierzch położyć ciasto makowo - kokosowe. Ciasto posmarować masą, wyrównać. Na wierzchu ułożyć biszkopty namoczone w winie. Udekorować rodzynkami i polać polewą. Smacznego :) 