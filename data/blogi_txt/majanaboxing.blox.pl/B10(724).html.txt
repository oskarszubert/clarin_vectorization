Bardzo lubimy risotto. Robię je najczęściej z kurczakiem i różnymi warzywami. Czasami z cukinią, innym razem z bakłażanem, pieczarkami, papryką. Zawsze wychodzi smacznie. Próbuję ostatnio potraw z użyciem roślinnego smalczyku, więc dodałam go także do dzisiejszego dania. Ryż zamiast na oliwie ugotowałam na Smakowitej Pajdzie z ziołami ogrodowymi. Na niej również dusiłam warzywa i mięso. Do mojego risotto dodałam również szczyptę curry oraz czubrycy czerwonej. To był pyszny obiadek. :) Składniki (na 3 porcje): *1 szklanka ryżu do risotto (arborio) *1 cebula *1 pierś z kurczaka (podwójna) *1 średniej wielkości cukinia *1 nieduża papryka *ok 3 łyżki smalczyku roślinnego Smakowita Pajda z ziołami ogrodowymi *1 szklanka bulionu (zrobiłam wywar z warzyw: marchew, pietruszka, por, seler) *szczypta czubrycy czerwonej *szczypta curry *sól ,pieprz Wykonanie: W garnku z grubym dnem rozpuścić łyżkę smalczyku roślinnego, wsypać ryż i gotować na małym ogniu, aż będzie szklisty. Dolać szklankę bulionu i gotować ryż al dente mieszając od czasu do czasu. Odstawić, można po ugotowaniu dodać do smaku trochę Smakowitej Pajdy i wymieszać. Na patelni rozgrzać łyżkę smalczyku roślinnego. Wrzucić cebulkę pokrojoną w drobną kostkę, zeszklić. Pokroić w kostkę cukinię i paprykę, wrzucić do cebuli i dusić aż będą miękkie. Kurczaka pokroić w niedużą kostkę. Dodać do warzyw i podsmażyć.  Gdy będzie gotowy dodać ryż, wymieszać, doprawić solą, pieprzem, curry i czubrycą. Podawać. Smacznego:) 