Ze smakiem dyni poznałam się dopiero w zeszłym roku i  wtedy właśnie pierwszy raz brałam udział w Festiwalu Dyni, który organizuje Bea. Bardzo chciałam i tym razem zrobić dyniową zupę, bo spodobała mi się i posmakowała bardzo. Tym razem skorzystałam z przepisu Małgoś i wykonałam przepyszną karaibską zupkę dyniową. Zupa palce lizać!  Z ciekawością dolałam do niej mleczka kokosowego i muszę przyznać, że całość smakuje wspaniale. Z chęcią zrobię ją jeszcze nie raz :)   Składniki (przepis za Małgoś, z moimi zmianami): *2 + 1 łyżka masła *1 duża cebula, grubo posiekana (dałam czerwoną) *2 ząbki czosnku przeciśnięte przez praskę  *1 łyżeczka curry w proszku *2 średnie ziemniaki - obrane, grubo pokrojone *400 g dyni – obranej, grubo pokrojonej *ok. 750 ml bulionu warzywnego lub drobiowego *sól, pieprz do smaku *1 łyżka natki pietruszki – drobno posiekanej - pominęłam *1 szkl. mleczka kokosowego *kawałek pora – pokrojonego w cienkie plasterki (nie dawałam) Wykonanie: W garnku rozpuścić 2 łyżki masła. Zeszklić na nim cebulę i czosnek. Dodać curry - mieszając podgrzewać ok. 1 min. Dodać ziemniaki i dynię – ponownie mieszając, smażyć przez 1 minutę, tak aby warzywa pokryły się masłem.  Dolać bulion, natkę pietruszki, doprawić do smaku solą i pieprzem. Doprowadzić do wrzenia, gotować na wolnym ogniu pod przykryciem aż warzywa staną się miękkie (ok. 15 - 20 min.). Zdjąć z ognia. Zmiksować blenderem. Dodać mleczko kokosowe, wymieszać i ponownie gotować na wolnym ogniu kilka minut, aż składniki dobrze się połączą.W międzyczasie rozpuścić na patelni pozostałą 1 łyżkę masła i smażyć na nim krążki pora do miękkości.Podawać zupę przybraną smażonym porem. Ja nie dodawałam pora.Smacznego! 