Wspaniały przepis na ciasto drożdżowe znalazłam na blogu Liski i nie mogłam pozbyć się myśli o nim. Zrobiłam je. Wyszło przepyszne, miękkie, pachnące, jak tylko może pachnieć ciasto drożdżowe. Jadłam je jeszcze ciepłe, prosto z piekarnika o nieprzyzwoicie późnej porze, ale nie mogłam się powstrzymać. Ten zapach mnie zniewala. Do tego kubek mleka i jestem w niebie. Placek zrobiłam ze śliwkami, mogłam ich dodać więcej, byłoby bardziej owocowe, ale i takie było pyszne. Ciasto drożdżowe to ja mogę nawet i bez owoców, tylko z kruszonką, oby pachniało i ciepłe było. Takie właśnie otula cudownie moje podniebienie. Żeby nie było, nie zjadłam go sama !;) Mojemu Ukochanemu także bardzo smakowało i moim rodzicom też:) Mój pyszny placek drożdżowy bierze udział w akcji kulinarnej "Czas na śliwki" organizowanej przez Blue_Megi.   Składniki na ciasto: *4 łyżki cukru *60g wody *210ml ciepłego mleka *30g świeżych drożdży + 1 łyżeczka cukru *80g masła *1 jajko *450g mąki pszennej   Na kruszonkę: *50g mąki *25g cukru *25g zimnego masła *szczypta soli (na czubek noża)   Owoce: około 500g śliwek  - można dać więcej   Wykonanie: Składniki kruszonki rozetrzeć w misce drewnianą łyżką i odstawić.  Drożdże zasypać łyżeczką cukru. Kiedy się rozpuszczą dodać wodę, ciepłe mleko i pozostały cukier. Odstawić na kilka minut by drożdże "ruszyły". Dodać jajko.  W garnuszku roztopić masło, przestudzić i letnie dodać do drożdży, dodać mąkę i zagnieść ciasto.  Przełożyć do miski, przykryć folią spożywczą i odstawić do wyrastania w ciepłe miejsce na 30-40 minut.  Kwadratową formę o boku 26 cm (lub tortownicę o średnicy 26 cm) wysmarować masłem, wysypać bułką tartą. Ja piekłam w formie prostokątnej 25x35 cm. Wyłożyć ciasto do formy. Śliwki wypestkować i ułożyć na cieście  rozcięciem do góry. Odstawić do wyrastania na tak długo aż ciasto podwoi swoją objętość - około 1 godziny.  Piekarnik nagrzać do 190 stopni C. Wyrośnięte ciasto posypać kruszonką (można podwoić ilość składników, jeśli chcecie mieć więcej kruszonki) . Wstawić do piekarnika i piec około 40 minut (po około 30 minutach należy sprawdzić patyczkiem stopień upieczenia ciasta) Czasami czas pieczenia może wydłużyć się do 1 godziny. Smacznego :) 