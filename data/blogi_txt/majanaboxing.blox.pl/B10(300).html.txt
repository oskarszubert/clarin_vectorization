Zawsze chciałam ją zrobić. Pachnie Włochami, smakuje po włosku, pięknie się nazywa. Ta jest pierwszą jaką zrobiłam i na pewno nie ostatnią. Przepis na focaccię znalazłam u Dorotki. Do mojej focacci dodałam suszone pomidory, zielone oliwki, cebulkę dymkę, suszone zioła oraz troszkę szynki. Bardzo nam smakowała ! Składniki: *350 g mąki pszennej chlebowej (dałam zwykłą pszenną) *pół łyżeczki soli *7 g drożdży instant *210 ml letniej wody *1 łyżka oliwy  Na wierzch (dowolnie): świeże zioła, oliwki, cebula, sól morska, pieprz. Wykonanie:  Z podanych składników zagnieść ciasto, powinno być miękkie i elastyczne. Zagniatać mikserem z przystawką do ciasta drożdżowego (hakiem) lub ręcznie, kilka minut. Przykryć, odstawić na godzinę w ciepłe miejsce, by podwoiło objętość.  Po godzinie ponownie zagnieść, przez chwilę. Rozwałkować na średnicę około 25 cm. Wyłożyć na blachę oprószoną mąką i odstawić na 20 minut do napuszenia (powinno podwoić objętość). Po tym czasie kciukiem zrobić mocne wgłębienia w cieście, odstawić na 10 minut.  Delikatnie spryskać oliwą, wyłożyć oliwki, cebulę, zioła, itp. Piec około 20 - 25 minut w temperaturze 200ºC. Lekko ostudzić na kratce i podawać ciepłą. Smacznego :) 