Kiedy w domu nie ma nic słodkiego można szybko zrobić babeczki. Na przykład czekoladowe z dodatkiem dżemu wiśniowego. Synek koniecznie chciał upiec jakieś muffinki, więc otworzyliśmy książkę i spodobały nam się właśnie te. Składniki akurat wszystkie w domu były, prócz śmietanki kremówki potrzebnej do polewy. Pomyśleliśmy więc, że zamiast polewy zrobimy krem z serka mascarpone. I wyszło bardzo smacznie. Babeczki są wilgotne, ale zarazem delikatne. :)  Może takie babeczki osłodzą nam czekanie na przyjście wiosny? :) Przepis: Nigella Lawson "Jak być domową boginią".    Składniki na babeczki: *125g miękkiego niesolonego masła *100g ciemnej czekolady połamanej na kawałki *300g dżemu wiśniowego *150g drobnego cukru *szczypta soli *2 dużej jajka, roztrzepane *150g mąki pszennej *1 łyżeczka proszku do pieczenia   Składniki na krem: *100g gorzkiej czekolady *100g serka mascarpone *2 łyżki cukru pudru (ewentualnie) *kandyzowane wiśnie do przybrania (nie miałam) Wykonanie: Piekarnik rozgrzać do temperatury 180 stopni C. Masło roztopić w rondlu z grubym dnem. Gdy się roztopi, dodać czekoladę. Kiedy czekolada zacznie mięknąć, zdjąć rondel z ognia i mieszać drewnianą łyżką, aż masło i czekolada się stopią. Dodać dżem wiśniowy, cukier, sól i jajka. Wymieszać drewnianą łyżką, a gdy składniki się połączą dodać mąkę i proszek do pieczenia. Rozmieszać.  Ciasto przełożyć do formy muffinowej wyłożonej papilotkami. Piec 25 minut. Muffinki odstawić na 10 minut aby przestygły. Potem wyjąć. Kiedy babeczki ostygną, zrobić krem. W oryginalnym przepisie była to polewa z 100 ml śmietanki kremówki. Ja nie miałam akurat, więc zrobiłam krem z mascarpone. Czekoladę rozpuścić, zmiksować z mascarpone i cukrem pudrem.  Tak przygotowanym kremem udekorować babeczki. Można ułożyć na nich kandyzowane wiśnie, ja nie miałam, więc ułożyliśmy na kremie serduszka dekoracyjne. Smacznego :) 