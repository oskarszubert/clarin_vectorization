Dawno ich u mnie nie było, ale w końcu są:) Tym razem to bananowe pankejki z cytrynowo-kokosowym kremem pochodzące z kuchni Malezji. O, jakie one są pyszne! Rozpływające się w ustach delikatne placuszki podane ze znakomitym kremowym cytrynowo-kokosowym sosem. Orzeźwiające i jednocześnie słodkie. Delikatne, a jakże sycące. Polecam z całego serca, są rewelacyjne! Przepis na pankejki znalazłam na stronie rasamalaysia.com. Podaję go z moimi zmianami w nawiasach, a nawiasem mówiąc zmian było trochę, bo jak to ja coś musiałam pokręcić ;)    Składniki na sos cytrynowo-kokosowy:  *1/4 szklanki świeżo wyciśniętego soku z cytryny (u mnie sok z 1 i pół cytryny)  *2 łyżeczki drobno startej skórki z cytryny (1 cytryna wystarczy, u mnie starta dość grubo nawet) *1/3 szklanki (70g) cukru *3 żółtka *1/4 szklanki (60g) masła pokrojonego w kostkę *4 łyżki mleczka kokosowego (dałam więcej, dlatego też dodałam budyń). *1 łyżka proszku budyniowego (mój dodatek) Składniki na pankejki: *1 jajko *30g cukru *60g mąki pszennej *szczypta soli *1/4 szklanki mleka kokosowego (można zastąpić zwykłym) *2 duże dojrzałe banany rozgniecione widelcem Wykonanie: Przygotować krem cytrynowo-kokosowy. Do garnka wlać sok z cytryny, otartą skórkę oraz cukier (ja przez pomyłkę dodałam od razu mleczko kokosowe, ale podaję również tak, jak to było w przepisie, z moimi zmianami w nawiasach). Gotować na średnim ogniu mieszając aż cukier rozpuści się całkowicie. Następnie żółtka zmiksować (ja roztrzepałam tylko widelcem) i stopniowo dodawać do gorącej cytrynowej mieszanki. Połączyć miksując lub mieszając. Wg przepisu należy mieszankę przecedzić przez sitko, następnie gotować w kąpieli wodnej do zgęstnienia. Zrobiłam po swojemu: gotowałam nadal w garnku na gazie, musiałam dodać łyżkę proszku budyniowego, bo masa była za luźna, pewnikiem przez większą ilość mleczka kokosowego.  Zdjąć z ognia, dodać masło pokrojone w kostkę, wymieszać lub zmiksować, aż się całkowicie połączy z masą. Następnie dodać mleczko kokosowe (co ja zrobiłam wcześniej) i wymieszać.  Odstawić do ostygnięcia. Przygotować placuszki: Jajko i cukier ubić. Mąkę, sól wymieszać, następnie połączyć z masą jajeczną, dodać mleko, wymieszać. Dodać puree z bananów i dokładnie wymieszać, by składniki się połączyły (ja zmiksowałam). Patelnię rozgrzać. Wysmarować olejem. Wlewać ciasto łyżką formując zgrabne placuszki. Smażyć z obu stron na złoto. Ciasto powinno być dość grube, choć moje było jednak średnie.  Podawać ciepłe z dodatkiem kremu cytrynowo-kokosowego, ewentualnie z gałką lodów waniliowych.  Smacznego:) 