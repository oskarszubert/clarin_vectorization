Szukając przepisu na sernik truskawkowy trafiałam na same serniki na zimno. Niestety u mnie sernik na zimno nie cieszy się dużym powodzeniem. Mój Ukochany zdecydowanie uwielbia serniki pieczone. Znalazłam taki w końcu W Kuchni Usagi :) Zastanawia mnie to, dlaczego jest tak mało przepisów na pieczone serniki z truskawkami. A może to ja ich znaleźć nie mogłam?;) Fakt, że szukałam na szybko, bo pomysł na sernik zrodził się w mojej głowie w ostatniej chwili. No i jest: pyszny, miękki, pachnący. Sernik z musem truskawkowym. Polecam!:) Przepis za Usagi, z moimi zmianami w nawiasach. Sernik bierze udział w Sezonie Truskawkowym Olgi Smile.  Składniki na spód: *150g herbatników (dałam 100g ciastek digestive i 100g herbatników) *50g masła *25g białej czekolady (dałam 50g mlecznej) *80g wiórków kokosowych (dodałam od siebie) Masło i czekoladę rozpuścić w kąpieli wodnej. Herbatniki wrzucić do woreczka i pokruszyć wałkiem na drobny piasek. Wrzucić do miski. Dodać rozpuszczone masło i czekoladę i dokładnie wymieszać. Tortownicę o średnicy 26 cm wyłożyć papierem do pieczenia. Wsypać przygotowaną masę ciasteczkową i dokładnie docisnąć formując spód. Włożyć do lodówki na czas przygotowywania masy serowej.   Składniki na masę serową: *1 kg twarogu do serników (dałam 500g wiaderkowego dr.Oetkera i 500g Piątnicy) *5 jajek (u mnie 4) *180 drobnego cukru do wypieków *5-6 łyżek mąki ziemniaczanej (dałam 2 budynie śmietankowe) *300g truskawek   Składniki na polewę: *200ml śmietany 18% *3 łyżki cukru pusru *1 łyżka aromatu waniliowego (u mnie ekstrakt)   Truskawki zmiksować blenderem na gładko. Powstałą masę przetrzeć przez sitko aby usunąć nasionka i otrzymać gładki mus. Twaróg, jajka, cukier, mąkę ziemniaczaną/budyń wrzucić do dużej miski i utrzeć lub wymieszać mikserem. Dodać mus truskawkowy i miksować aż składniki sie połączą. Jeśli masa będzie za rzadka można dodać jeszcze jedną łyżkę mąki ziemniaczanej. Piekarnik rozgrzać do temperatury 180 stopni C. Masę sernikową wylać na spód ciasteczkowy, wyrównać. Piec około 70-80 minut aż powierzchnia sernika będzie ścięta. Po tym czasie przygotować polewę: do śmietany dosypać cukier puder, dodać aromat waniliowy i wymieszać dokładnie. Wylać na górę sernika, wyrównać i piec jeszcze 15 minut.  Moja polewa mi nie wyszła niestety ;) Sernik wystudzić w wyłączonym piekarniku (około 2 godzin,po godzinie uchylając lekko drzwiczki piekarnika). Wstawić ciasto do lodówki na minimum 4 godziny, najlepiej na całą noc. Podawać z polewą truskawkową lub świeżymi truskawkami. Smacznego:) 