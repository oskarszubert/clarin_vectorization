Kolejne kluseczki, dziś - śląskie. Również przepyszne, również z przepisu Atinki. Pochodzą oczywiście z kuchni śląskiej. Podaje się je najczęściej z sosami do dań mięsnych lub okraszone stopioną słoninką. U mnie bez słoninki i bez sosu, ale jako dodatek do mięska. Kluski śląskie powstały z myślą o akcji Gotujemy po Polsku, której patronuje serwis zPierwszegoTłoczenia.pl.  Składniki: *ziemniaki ugotowane (1 część) *mąka ziemniaczana (¼ części) Ziemniaki przecisnąć przez praskę lub dokładnie ugnieść tłuczkiem. Wyrównać powierzchnię. Z uformowanej masy ziemniaczanej wyjąć ¼ ziemniaków i w to miejsce wsypać tyle mąki ziemniaczanej, ile było ziemniaków. Następnie z powrotem włożyć wyjętą wcześniej część ziemniaków i zagnieść ciasto. Z wyrobionego ciasta lepić kulki dowolnej wielkości, moje miały około 3 cm średnicy. W każdej z nich kciukiem zrobić wgłębienie. W garnku zagotować wodę z solą. Do gotującej się wody wrzucić kluski. Gotować około 2 - 3 minuty od momentu wypłynięcia klusek na powierzchnię wody. Można podawać z sosem mięsnym, omaszczone słoninką, lub jak kto lubi. Smacznego:) 