Na święta piekę najczęściej sprawdzone ciasta, ale są też i takie, które debiutują na moim stole w świąteczny czas. Tak jak ta krajanka. Czekała na swój moment dość długo, ale się doczekała.:) Nareszcie ją zrobiłam, a bodźcem do tego był wcześniej przygotowany marcepan (przy okazji robienia rogali marcińskich), który zamroziłam z zamiarem wykorzystania do jakiegoś pysznego ciasta. Od razu pomyślałam o krajance piernikowej, którą przekłada się właśnie marcepanem oraz powidłami. Nie mogłam się dłużej opierać temu ciastu. Wyszło rewelacyjne! Jest dość słodkie, ale bardzo, bardzo smaczne. Marcepan z powidłami delikatnie przełamującymi słodycz ciasta, a do tego mocna, pełna aromatu nuta piernikowa. Bardzo świąteczne i bardzo pyszne ciasto. Polecam ! Przepis Bajaderki, znaleziony u Dorotuś i Atinki. A za dekoracyjną inspirację mailową dziękuję Alci :).   Składniki na ciasto piernikowe: *3 i 1/3 szklanki mąki *1 łyżeczka sody oczyszczonej *1 łyżeczka proszku do pieczenia *szczypta soli *pół szklanki miodu *3/4 szklanki cukru *pół kostki masła (125 g) *1 jajko *drobno posiekane orzechy w ilości dowolnej (u mnie około pół szklanki) *skórka pomarańczowa w ilości dowolnej (u mnie około pół szklanki) *4 łyżki przyprawy do piernika ( lub własna kompozycja przypraw, np: 1 łyżka cynamonu, 1 łyżeczka kardamonu, 1 łyżeczka imbiru, po pół łyżeczki gałki muszkatałowej i goździków, po 1/4 łyżeczki pieprzu i ziela angielskiego)  Składniki ma masę z marcepanu: *ok 400 gotowej pasty migdałowej (przygotowałam wg tego przepisu) *2 żółtka *1/3 szklanki mąki *1 łyżka mleka *1 łyżka soku pomarańczowego *1 łyżka soku cytrynowego *1 łyżeczka ekstraktu migdałowego Ponadto: *słoik powideł Lukier: *cukier puder  *3 łyżki amaretto (opcjonalnie) Wykonanie: Mąkę przesiać z proszkiem, sodą i solą, dodać posiekane orzechy i skórkę. Miód, cukier i masło rozgrzać mocno (ale nie zagotować) w dużym garnku, dodać przyprawy korzenne wymieszać. Dodawać stopniowo mąkę, ciągle mieszając, aż ciasto zacznie odchodzić od ścianek garnka. Zdjąć z palnika, lekko przestudzić, dodać jajko i wymieszać. Przełożyć ciasto na stolnicę, wyrobić lekko, podsypując mąką w razie konieczności. Jeszcze ciepłe podzielić na dwie części, każdą rowałkować na prostokąt wielkości 33 x22 cm (lub większy, jeśli użyjecie lekko większej formy). Masa z marcepanem: wszystkie składniki razem rozetrzeć. Formę 33 x22 cm wyłożyć papierem do pieczenia. Na spód wyłożyć jedną część ciasta piernikowego. Na nim rozprowadzić masę marcepanową, zostawiając po 1 cm od każdego boku. Na marcepanie rozsmarować powidła. Na górę położyć drugą część rozwałkowanego ciasta piernikowego, skleić dokładnie z ciastem dolnym (jeśli tego nie zrobicie masa i powidła wydostaną się na zewnątrz i spieką). Piec około 30 minut w temperaturze 180ºC. Wyjąć z piekarnika, przestudzić, lekko ciepłe polukrować. Lukier sporządzić przez roztarcie cukru pudru z amaretto, sokiem z cytryny lub wodą. Zostawić odkryte na całą noc. Rano pokroić na kwadraciki, przechowywać w szczelnej puszce w warstwach przełożonych papierem do pieczenia. Długo się przechowuje. Smacznego:) 