Bardzo często można spotkać różne nazwy tej potrawy. Czasem będzie to Boeuf Stroganow, Strogonow, innym razem Beef Strogonoff. Można także spotkać określenie polędwica á la Stroganoff. Potrawa zawdzięcza swoją nazwę Pawłowi hrabiemu Stroganowi, rosyjskiemu dyplomacie żyjącemu w XIX wieku. Danie jednogarnkowe, sycące, pyszne, idealne na świąteczny obiad, ale nie tylko. Do jego przygotowania warto użyć polędwicę wołową. Jest droga to fakt, ale najsmaczniejsza i potrawa dzięki niej ma swój właściwy smak i charakter. Za pyszny przepis dziękuję Atince. P.S. Jak Wasze świąteczne przygotowania? Ja już prawie jestem gotowa na święta. Tymczasem jutro będę gościć na Czytelniczym blogu Oczka, odpowiem na kilka książkowych pytań. Zapraszam do przeczytania w wolnej chwilce :).  Składniki: *500 g polędwicy wołowej*250 g pieczarek*1 cebula*1 ogórek kiszony*3 łyżki oleju *2 łyżki śmietany 18%*½ łyżeczki suszonej papryki*sól, pieprz, chili - do smaku*2 łyżki brandy (u mnie whiskey)*200 ml bulionu wołowego Wykonanie: Mięso opłukać, osuszyć i pokroić w paski. Każdy kawałek mięsa lekko obtoczyć w mące, strząsnąć jej nadmiar i smażyć na dobrze rozgrzanym oleju. Mięsa nie należy smażyć zbyt długo, tyle tylko, by po usmażeniu w środku było jaskrawoczerwone. Gdy już jest gotowe, na patelnię wlać gorący bulion. Cebulę drobno pokroić i zeszklić na odrobinie oleju, na osobnej patelni. Pieczarki pokroić na plasterki (jeśli są duże, to dodatkowo przekroić jeszcze na pół) i również podsmażyć. Oba składniki dodać do mięsa. Ogórek pokroić w kostkę i również dodać do mięsa razem z papryką, brandy i śmietaną. Przez kilka minut dusić. Doprawić do smaku solą, pieprzem i chili. Smacznego :) 