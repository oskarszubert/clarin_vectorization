Są połączenia idealne. Takie, które nigdy się nie znudzą. Jabłka i cynamon - jedno z najlepszych, a nawet ulubione. Ryż z cynamonem i jabłkiem, pieczone jabłko z cynamonem, wspaniała szarlotka obowiązkowo z dużą ilością cynamonu. Uwielbiam. Dziś jabłka i cynamon zamknięte w małym, słodkim kształcie muffiny. Dla mnie idealne. Dla moich chłopaków też, choć Większy twierdził, że muffin to już ma dość ;).A te zjadali ze smakiem. I ja też.  Przepis z książki Nigelli Lawson  "Przepisy z serca domu". Muffinki przygotowałam z myślą o Korzennym Tygodniu Ptasi.      Składniki na 12 sztuk:  *2 jabłka *250g mąki orkiszowej (albo zwykłej pszennej) *2 łyżeczki proszku do pieczenia *2 łyżeczki mielonego cynamonu *125g jasnego cukru trzcinowego plus 4 łyżeczki do posypania (ja bym jednak zmniejszyła ilość cukru) *125 ml płynnego miodu *60 ml pitnego jogurtu naturalnego *125ml oleju *2 jajka *75 g całych (nieblanszowanych) migdałów   Wykonanie:  Piekarnik rozgrzać do temperatury 200 stopni C. Blaszkę do muffinek wyłożyć papierowymi foremkami. Jabłka obrać, usunąć gniazda nasienne. Pokroć w małą kostkę i odłożyć na bok. Odmierzyć do miski mąkę, proszek do pieczenia i 1 łyżeczkę mielonego cynamonu. W osobnej miseczce wymieszać trzepaczką 125g cukru trzcinowego, miód, olej, jogurt i jajka.  Posiekać grubo migdały i wrzucić połowę do miski z mąką, a resztę wsypać do małej miseczki. Dodać drugą łyżeczkę cynamonu i 4 dodatkowe łyżeczki cukru trzcinowego. To będzie posypka na wierzch muffinek.  Wmieszać teraz mokre składniki do suchych. Dodać posiekane jabłko i lekko wymieszać, jednak nie za długo. Grudkowate ciasto daje lżejsze muffiny. Łyżką przełożyć masę do papierowych foremek i oprószyć z wierzchu drobną posypką. Formę wstawić do nagrzanego piekarnika i piec około 20 minut, aż muffinki wyrosną i nabiorą złotego koloru. Wyjąć formę z piekarnika, odstawić﻿﻿ na 5 minut, a potem wyjąć muffinki ostrożnie na metalową kratkę i pozostawić do wystudzenia.Smacznego :) 