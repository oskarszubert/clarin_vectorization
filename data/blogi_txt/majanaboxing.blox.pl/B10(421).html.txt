Wspaniałe połączenie ciasta kruchego z rabarbarem i bezową pianką. Niezawodne, smakuje doskonale ze wszystkimi owocami. Z tego przepisu wychodzi dużo ciasta kruchego, można część zamrozić i zrobić je na przykład z porzeczkami. Ja nie mroziłam, starłam drugą część na górę i wyszedł fajny, chrupki wierzch. Przepis na ciasto pochodzi z blogu Kulinarne Spotkania Agi, którą serdecznie pozdrawiam i mam nadzieję, że powróci do naszej kulinarnej blogosfery.    Składniki:  Ciasto: *3 szkl. mąki pszennej*1/2 szkl. cukru*2 łyżeczki proszku do pieczenia*5 żółtek*200 g masła*2-3 łyżki śmietany kwaśnej Beza: *3-4 białka*100 g cukru*1 łyżeczka mąki ziemniaczanej  Dodatkowo: *500 g rabarbaru*2 łyżki cukru Wykonanie: Mąkę wymieszać z cukrem, proszkiem do pieczenia, dodać masło i posiekać nożem lub rozetrzeć palcami na kruszonkę. Dodać żółtka, śmietanę i szybko zagnieść jednolite ciasto. Włożyć do lodówki na ok. 30 minut. (Ilość ciasta z przepisu jest dość duża, taka na dwa kruche spody w prostokątnych blaszkach ok. 25 x 35 cm. Ja podzieliłam ciasto na 2 części: 2/3 i 1/3, z większej zrobiłam spód, a drugą starłam na górę ciasta.) Wstawić do piekarnika rozgrzanego do temperatury 170 stopni C z termoobiegiem i podpiec ok. 10-15 minut, aż się lekko zrumieni. Wyjąć i odstawić na chwilę do przestygnięcia.  Rabarbar pokroić na mniejsze kawałki i wymieszać z 2 łyżkami cukru. 3-4 białka (w zależności od wielkości) ubić z cukrem, dosypując stopniowo, na sztywną pianę. Na przestudzone ciasto rozłożyć równomiernie rabarbar, a na to wyłożyć pianę z białek. Na wierzch zetrzeć pozostałą część kruchego ciasta.  Wstawić do piekarnika i piec ok. 30-40 min. w 170 stopni C z termoobiegiem.﻿﻿ Smacznego :) 