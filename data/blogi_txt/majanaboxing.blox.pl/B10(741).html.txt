Indyjskim ryżem szafranowym kusiła niedawno Atinka. Tak skutecznie, że zrobiłam i ja. Deser bardzo mi smakował. Był smakowicie słodki i bardzo aromatyczny. Od siebie dodałam kapkę wody różanej oraz mieszankę suszonych truskawek i kokosu, które to kupiłam w zeszłym roku na wakacjach. Całość świetnie się skomponowała :). Ryż szafranowy dodaję do akcji Ireny i Andrzeja Z Widelcem przez Azję oraz do Klubu Kwiatożerców Pinkcake. Składniki: *1 szklanka ryżu basmati lub długoziarnistego *2 łyżki masła *1 3/4 szklanki wody *2 łyżki mleka *1/2 szklanki cukru *1 kawałek laski cynamonu *1/4 łyżeczki nitek szafranu *4 goździki *1/2 łyżeczki grubo zgniecionych nasion kardamonu *szczypta soli *3 łyżki pokrojonych pistacji (pominęłam) *3 łyżki pokrojonych migdałów *1 łyżka rodzynków *2 łyżki suszonych truskawek i kokosu (mieszanka, którą dodałam od siebie)  *pół łyżeczki wody różanej (mój dodatek)   Wykonanie: Migdały, orzechy i rodzynki lekko podprażyć na patelni, aż orzechy lekko się zarumienią. Do garnka wlać wodę, włożyć ryż, cynamon, szczyptę soli i postawić na średnim ogniu. Kiedy się zagotuje zmniejszyć ogień (ustawić na najmniejszy) i przykryć. Ryż gotować około 15 minut, lub do momentu, kiedy woda nie wyparuje. Podczas gotowania ryżu, w osobnym garnku wymieszać mleko, masło, cukier, szafran, goździki i kardamon.  Postawić na średnim ogniu i doprowadzić do wrzenia. Cały czas mieszać, aż cukier się rozpuści. Zdjąć z ognia i odstawić. Do ugotowanego ryżu  dodać mleczną miksturę oraz orzechy. Całość delikatnie wymieszać łyżką, by nie rozgnieść ryżu. Naczynie z ryżem przykryć, postawić na bardzo małym ogniu i gotować około 3-4 minuty. Po zdęciu z gazu naczynie z ryżem zostawić przykryte jeszcze przez kilka minut przed podaniem. Można podawać na ciepło lub zimno. 