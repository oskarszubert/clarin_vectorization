Zaczął się właśnie Sezon Truskawkowy u Olgi, wobec czego z wielką chęcią biorę się za wypieki z truskawkami. A truskawki moi mili to ja uwielbiam i nie tylko ja oczywiście. Z truskawkami chętnie współpracuje także mój ulubiony rabarbar, więc pomyślałam sobie, że skoro się tak lubią to połączę ich razem w jednym pysznym drożdżowym cieście, z chmurką pysznej kruszonki na wierzchu. Fajnie się złożyło, bo drożdżówka chodziła za mną już jakiś czas, a ta okazała się być rewelacyjna. Smakowała bardzo mnie i moim Chłopakom :).  Przepis na to wspaniałe ciasto znalazłam u Kass.    Składniki na blachę 25x35 cm: ciasto: *450g mąki tortowej *2 jajka *100g stopionego masła *1 i 1/3 szklanki ciepłego mleka *3/4 szklanki cukru *30g drożdży *1 cukier waniliowy *skórka otarta z jednej cytryny *szczypta soli    Owoce: *750g truskawek (ja dałam pół na pół z rabarbarem obranym i pokrojonym na kawałeczki) *1,5 łyżeczki cynamonu   Kruszonka: *200g mąki *100g masła *1/2 szklanki cukru *3 łyżki oleju słonecznikowego *1 łyżeczka cynamonu Wykonanie: Składniki na kruszonkę połączyć widelcem, szybko zagnieść i schować do lodówki.  Jajka ubić z 2 łyżkami cukru i szczyptą soli. Do mleka dodać pokruszone drożdże, przykryć na 10 minut aż zaczną pracować. Do miski wsypać mąkę, dodac cukier, cukier waniliowy, ubite jajka, rozpuszczone drożdże z mlekiem. Wyrobić ręcznie lub mikserem. Dodać na końcu masło i skórkę otartą z cytryny.Wyrobić na gładkie ciasto (około 10 minut). Miskę następnie przykryć i odstawić do wyrośnięcia.  Gdy ciasto podwoi objętość włożyć je do formy (wyłożonej uprzednio papierem do pieczenia). Ułożyć na nim truskawki i rabarbar, posypać cynamonem i kruszonką.  Odstawić ciasto do wyrośnięcia na około 30 minut.  Piekarnik nagrzac do 190 stopni C i piec ciasto około 50 minut. Sprawdzić patyczkiem czy jest upieczone. Wyjąć i wystudzić. Można posypać cukrem pudrem. Smacznego :) 