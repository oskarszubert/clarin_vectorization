Chlebek ten po raz pierwszy zobaczyłam u Iwonki i bardzo mi się spodobał. Upiekła go też Atinka. Obie dziewczyny bardzo zachwalały jego smak, więc musiałam spróbować. Zakwas mój uśmiechał się do mnie z ostatniej półeczki w lodówce i czekał tylko na wykorzystanie. No to się doczekał :) Chlebek wyszedł bardzo pyszny. Pięknie pachniał podczas pieczenia, nie mogłam się doczekać kiedy go spróbuję. Wyszedł mi ogromny, pierwszy raz taki duży chlebek upiekłam. Myślę, że dlatego tak urósł, bo dodałam do niego łyżeczkę suchych drożdży. Najpierw mnie przerażał czas wyrastania, ale w sumie to i tak chlebek czekał tyle czasu na upieczenie, bo musiałam pojechać na zakupy :) No i wyrósł mi taki duży, mało przypominający spiralę, a raczej nieco spłaszczone ufo, ale i tak jest pyszny!   Składniki na zaczyn: *35g zakwasu *80g wody *135g mąki pszennej typ 550 Składniki na ciasto chlebowe: *200g zaczynu j.w. *1 jajko *55g oleju *160g ciepłej wody *400g mąki pszennej typ 550 *10g soli *1 jajko na glazurę *sezam do posypania Pierwszy dzień: Wymieszać zakwas z wodą i mąką, wyrobić gęste, gładkie ciasto. Pozostawić do przefermentowania na 8-12 godzin do potrojenia objętości. Drugi dzień: W dniu wypieku wymieszać jajko, olej i wodę. Dodawać powoli mąkę, odstawić na 20 minut. Następnie dodać rozdrobniony zaczyn i sól. Wyrabiać około 8 minut, aż ciasto będzie się odrywać od brzegów miski, ale rozmazywać po dnie. Włożyć ciasto do wysmarowanej tłuszczem miski i odstawić do wyrośnięcia na 2 godziny (po 1 godzinie wyjąć i odgazować spłaszczając na blacie i formując z powrotem kulę). Następnie wyjąć i uformować na blacie prostokąt. Zrolować zaczynając od dłuższego brzegu, wałek chwilę wyrabiać aż osiągnie długość około 76 cm. Prawy koniec podłożyć pod środek wałka, a lewy zakręcić na zewnątrz, żeby powstała spirala, której koniec zawinąć pod spód. U Atinki można zobaczyć jak to wygląda.  Ułożyć na blasze wyłożonej papierem do pieczenia. Przykryć folią i odstawić na około 5 godzin do wyrośnięcia. Wyrośnięty chleb posmarować roztrzepanym jajkiem i posypać sezamem.  Piec w temperaturze 200 stopni C przez około 40-50 minut do zbrązowienia. Studzić na kratce.Smacznego :) 