Jestem nuuudna, wiem ;). Serniki i serniki, ileż można ?;) No, jednak można. Kupuję twaróg, potem szukam przepisu, wpada mi w oko, robię i jest. Kolejny, smakowity serniczek. Tym razem z przepisu Asi z Kwestii Smaku, czekoladowy sernik na cynamonowym spodzie. Bardzo smaczny, czekoladowy o przyjemnym, delikatnym posmaku cynamonu. Polecam. I jeszcze małe słówko: nie mogę obiecać, że skończę z sernikami, że to ostatni w sezonie czy coś :-).  Mój czekoladowo-cynamonowy wypiek wędruje do Oliwkowych Serników II.    Składniki na spód: *200 g herbatników czekoladowych lub owsianych digestive z czekoladą *85 g masła *1,5 łyżeczki cynamonu  Piekarnik nagrzać do 180 stopni. Dno formy o średnicy 23 cm wyłożyć folią aluminiową, zapiąć obręcz wypuszczając folię na zewnątrz. Herbatniki dokładnie pokruszyć i wymieszać z roztopionym masłem i cynamonem. Masą wyłożyć równomiernie spód formy. Składniki na masę serową:*285 g czekolady mlecznej*1,2 kg kremowego sera śmietankowego (użyłam gotowy zmielony ser na sernik)*200 g cukru *2 łyżeczki esencji waniliowej *4 jajka *175 ml (200 g) słodkiej śmietany 18% *1 łyżka kakao  Przygotowanie:  Roztopić czekoladę w kąpieli wodnej. Ser zmiksować na gładką masę, stopniowo dodawać cukier, ciągle miksując, następnie dodać wanilię. Oddzielnie ubić jajka (ubijać przez około 4 - 5 minuty, jajka nie mają być bardzo sztywno ubite) i wymieszać je z masą serową. Śmietanę wymieszać z kakao, dodać do masy serowej, wymieszać z roztopioną czekoladą. Wyłożyć na przygotowany wcześniej spód herbatnikowy i piec przez 60 minut. Ostudzić i schłodzić w lodówce, najlepiej przez noc. Smacznego:) 