Wiedziałam, że jedynie kwestią czasu będzie to kiedy wypróbuję białą wersję sernika truflowego. Nadszedł ten moment, upiekłam sernik. Jest naprawdę pyszny, pięknie pachnie, jest miękki, mokry, delikatny dzięki serkowi mascarpone. Bardzo nam smakował, szczególnie mojemu Ukochanemu, który jest wielbicielem serników. Powiem jednak szczerze, że ten z ciemnej czekolady był lepszy. Przede wszystkim był bardzo truflowy, mocniej wyczuwało się likier, no i nie oszukujmy się my po prostu wolimy czekoladę koloru czekoladowego :)  Sernik udekorowałam świeżymi truskawkami, które choć już jesienne, przypominają mi o lecie i cudownym, słonecznym ciepełku, za którym będę tęsknić. Składniki na spód: *120g ciastek digestive w gorzkiej czekoladzie pokruszonych na piasek *70g posiekanych orzechów włoskich (pominęłam) *40g miękkiego masła  Wszystkie składniki wymieszać. Tortownicę o średnicy 21 cm wyłozyc papierem do pieczenia. W dno wcisnąć masę ciasteczkową, wyrównać. Podpiec w temperaturze 180 stopni przez około 10 minut. Ostudzić. Składniki na masę serową: *500g serka mascarpone *200g białej czekolady *150ml śmietany kremówki *4 jajka *130g drobnego cukru *2 łyżki Irish Cream lub dowolnego likieru (ja dałam amaretto) *2 łyżki mąki pszennej Kremówkę delikatnie podgrzewać na małym ogniu. Jak zrobi się ciepła, wrzucić połamaną czekoladę. Cały czas mieszając, podgrzewać na małym ogniu (bardzo powoli), aż czekolada się rozpuści i połączy ze śmietaną na gładką masę. Natychmiast ściągnąć z palnika (masa będzie gęstniała). Do naczynia wrzucić mascarpone, jajka (bez oddzielania białka od żółtka), cukier, alkohol, mąkę. Zmiksowac na gładką masę. Wlać ciepłą czekoladę, zmiksować do połączenia. Masa powinna być gładka. Masę serową wylać na podpieczony spód. Piec około 50-60 minut w temperaturze 175 stopni C, aż środek będzie ścięty i nie będzie się trząsł. Nie sprawdzać patyczkiem. Studzić w lekko uchylonym piekarniku. Sernik może opaść, mój opadł tylko delikatnie :) Włożyć do lodówki na 12 godzin. Można udekorować owocami sezonowymi.   Smacznego :) 