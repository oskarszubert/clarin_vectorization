Oto jedno z ciast, które prezentowały się wczoraj na urodzinowym stole Sześciolatka :) Przepis na ciasto "Kubuś" zaczerpnęłam z bloga Pluskotki, a dokładnie z notesu jej Mamy :) Ciasto jest naprawdę przepyszne, wszystkim bardzo smakowało. Zrobiłam je z zielonym sokiem "Pysio", więc powinnam nazwać je ciastem pysiowym :)  Zapraszam ....   Składniki na biszkopt: *6 jajek *3/4 szklanki mąki *1 łyżeczka proszku do pieczenia *1 szklanka cukru *2-3 łyżki kakao   Białka ubijamy na sztywno, dodajemy cukier i żółtka. Następnie mąkę wymieszaną z proszkiem do pieczenia, a na końcu kakao i lekko mieszamy. Pieczemy w temperaturze 160-180 stopni przez około 35 minut.   Warstwa kubusiowa: *2 budynie śmietankowe lub waniliowe *1 litr soku Kubuś ( u mnie zielony Pysio)   Na soku gotujemy budyń, zamiast na mleku. Słodzimy zgodnie z przepisem na opakowaniu budyniu. Warstwa biszkopcików: *1 paczka okrągłych biszkoptów   Warstwa śmietankowa: *0,5 l śmietanki kremówki (30%) *2 śmietan-fixy *0,5 szklanki cukru pudru   Śmietanę ubijamy na sztywno, dodajemy cukier puder i śmietan-fixy.   Ugotowany, letni budyń wykładamy na przestudzony biszkopt. Na budyniu układamy okrągłe biszkopciki. Przykrywamy bitą śmietaną i dekorujemy startą czekoladą. Przepis jest na blachę 40x25, ale ja zrobiłam w tortownicy i wyszło fantastycznie :) Smacznego!   A tak wygląda w całości: 