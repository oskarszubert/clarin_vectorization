Przeglądając książkę Kuchnia Wegetariańska Świata trafiłam na przepis na sałatkę "Waldorf" pochodzącą z Nowego Jorku. Bardzo lubię seler naciowy w sałatkach, a dodatek orzechów włoskich jeszcze bardziej mnie do niej zachęcił. W efekcie otrzymałam bardzo smaczną sałatkę, którą zaserwowałam na obiadek. Swoją sałatką dołączam do kulinarnej podróży Ireny i Andrzeja. Składniki: *1 surowe żółtko *3 łyżki soku z cytryny *1/8 l oleju *3-4 łyżki śmietany *sól *czarny pieprz *3 łodygi selera naciowego *50g orzechów włoskich *3 twarde kwaskowe jabłka Wykonanie: W wysokiej miseczce wymieszać żółtko z 1 łyżką soku z cytryny, a następnie stale mieszając dolewać bardzo cienkim strumyczkiem olej i mieszać tak długo, aż powstanie kremowy majonez.  Na koniec domieszać śmietanę, doprawić solą i pieprzem. Seler umyć i w razie potrzeby obrać z twardych włókien. Liście zostawić do dekoracji, a łodygi pokroić na cienkie plasterki. Orzechy posiekać grubo. Jabłka umyć, wytrzeć i ewentualnie obrać. Owoce wypestkować , pokroić w kostkę i natychmiast pokropić resztą soku cytrynowego.  Seler, orzechy, jabłka wymieszać z majonezem. Całość doprawić na ostro. Przed podaniem udekorować sałatkę liśćmi selera. Smacznego:) 