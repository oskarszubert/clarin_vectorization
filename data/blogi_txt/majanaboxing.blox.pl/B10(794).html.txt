Kolejną moją propozycją do zabawy Gotujemy po Polsku, której patronuje serwis zPierwszegoTłoczenia.pl jest sernik krakowski. Jestem więc konsekwentna i przedstawiam kolejną południową propozycję;) Na sernik krakowski miałam chęć od dawna, zawsze jednak przepis odkładałam na później. Zabawa Ireny i Andrzeja sprawiła, że zdecydowałam się go zrobić. Oj, żałuję tylko, że tak długo z tym zwlekałam hi hi;) Sernik jest wspaniały, mokry, pełny sera, pachnący jak tylko może być serniczek. Uwielbiamy takie serniki. Lubimy je wszystkie, ale takie klasyczne, pełne sera, na cieniutkim spodzie, z delikatnym dodatkiem rodzynek są najlepsze, takie polskie. Przepis na ciasto pochodzi z bloga Dorotuś i tam możecie obejrzeć sernik z kratką, u mnie są niestety tylko paseczki i mało widoczne ;)  Składniki na kruche ciasto: *250 g mąki  *100 g cukru pudru  *125 g masła  *8 g cukru waniliowego  *1 jajko  Wszystkie składniki połączyć razem, zagnieść ciasto, wstawić do lodówki na co najmniej godzinę czasu. Z ciasta odkroić 1/3, odłożyć z powrotem do lodówki. Pozostałe ciasto rozwałkować na bardzo cienki placek, wyłożyć nim dno formy o wymiarach 35 x 25 cm, ponakłuwać widelcem. Podpiec w temperaturze 170°C przez 15 minut.  Składniki na masę serową: *1 kg twarogu (półtłusty, tłusty, ja dałam gotowy do wypieków, taki z wiaderka)  *8 jajek  *100 g miękkiego masła *250 g cukru  *3 łyżki cukru waniliowego  *3 łyżki mąki ziemniaczanej  *100 g rodzynek  *ulubiony aromat (u mnie migdałowy) *żółtko do posmarowania pasków, roztrzepane (uwaga: nie wyrzucać białka, będzie potrzebne do lukru!) Twaróg zmielić. Masło, 200 g cukru i cukier waniliowy utrzeć w osobnym naczyniu na krem. Ucierając, dodawać po 1 żółtku i części twarogu. Ucierać, aż składniki się połączą i masa będzie puszysta. Białka ubić na sztywno, pod koniec ubijania dodając pozostałe 50 g cukru. Pianę wmieszać do masy serowej razem z mąką ziemniaczaną i rodzynkami. Można dodać ulubiony aromat. Podpieczony spód wyjąć z piekarnika. Wyłożyć na niego masę serową. Ciasto pozostałe w lodówce cienko rozwałkować i radełkiem wykroić paski o szerokości 1 cm. Z pasków ułożyć na serniku kratkę, posmarować ją żółtkiem. U mnie wyszły tylko paseczki (nie smarowałam żółtkiem). Piec około 50 - 60 minut w temperaturze 170°C. Przygotować lukier: *sok z 1 cytryny  *150 g cukru pudru  *1 białko  Wycisnać sok z cytryny, dodać puder i białko, utrzeć. Jeśli będziemy uważać, że jest zbyt rzadki, gęstość można regulować cukrem pudrem (jeśli zbyt gęsty - można dodać gorącej wody). Wystudzony sernik posmarować lukrem. Można też posmarować same paski - co jest bardziej pracochłonne, ale będą one lepiej widoczne. Ja posmarowałam cały sernik.  Smacznego :) 