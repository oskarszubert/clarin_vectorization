Robiąc to pyszne ciasto z rabarbarem pomyślałam sobie, że świetnie będzie smakowało z innymi owocami. Jak tylko zaczął się Sezon Truskawkowy wiedziałam, że je zrobię właśnie z truskawkami. Nie pomyliłam się co do smaku! :) Zarówno z rabarbarem jak i z truskawkami smakowało wyśmienicie. Dodałam może troszkę za dużo owoców i kruszonka mi się lekko zapadła, ale smaczne było i znikło w ekspresowym tempie.    Składniki na ciasto: *1 szklanka maślanki  *1 szklanka cukru *2,5 szklanki mąki *3 jajka *3 łyżeczki proszku do pieczenia *pół szklanki oleju *1 cukier wanilinowy *1 łyżeczka aromatu waniliowego Składniki na kruszonkę: *ok. 100 g masła lub margaryny *cukier *mąka   Wierzch : *truskawki dałam około 500g, ale to za dużo, radzę dać mniej około 300g. *3-4 łyżeczki cukru    Wykonanie: Składniki ciasta zmiksować : najpierw jajka z cukrem, następnie dodać płynne składniki, a na końcu mąkę z proszkiem do pieczenia. Zmiksowane ciasto wylać na blachę wyłożoną papierem do pieczenia (blacha 36 cm x 24 cm) . Umyte truskawki wyłożyć na ciasto. Szybko zagnieść kruszonkę - do masła dodać mąkę i cukier ("na oko" dodając najpierw 2 łyżki mąki i cukru, a potem dosypywać po trochu i zagniatać aż kruszonka stanie się dość sypka). Kruszonką posypać truskawki. Wstawić blachę do piekarnika nagrzanego do 175 stopni C i piec przez ok. 30-35 minut. Moje piekło się dłużej, około 50 minut. Po upieczeniu i ostudzeniu można posypać cukrem pudrem. Smacznego :) 