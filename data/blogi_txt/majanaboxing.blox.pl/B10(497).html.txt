Przed świętami umówiłyśmy się - Mazurkowe Baby na pieczenie mazurka. Zdecydowałam się na zrobienie różanego, gdyż w lodówce stały dwa słoiczki płatków róży w cukrze, które miałam wykorzystać do pączków. Pączków nie robiłam, więc pachnąca konfitura posłużyła mi do mazurka. Ciasto wykonałam wg przepisu M. Disslowej poleconego przez Margot. Wyszło po prostu wspaniałe: bardzo różane w smaku i zapachu. Zrobiłam go na spodzie waflowym, a z wierzchu polałam ciemną, gorzką czekoladą. Ozdobiłam serduszkami, które dostałam w prezencie od Agi (dziękuję:*). To jeden z najpyszniejszych mazurków pod słońcem, wszyscy zajadali się nim z wielkim smakiem.  Bardzo jestem ciekawa, jakie mazurki przygotowały moje kompanki od pieczenia czyli: Alcia, Anitka, Basia i Monia. Dziękuję Wam za wspólny wypiek i do następnego razu:).     Składniki:*3 jajka *1 szklanka cukru *2 łyżki konfitury z płatków róży (u mnie płatki róży w cukrze)*120 g zmielonych migdałów *60 g tartej bułki *opłatek do ciasta lub wafel (u mnie wafle) *ok. 5 łyżek przetartej przez sitko konfitury z płatków róży (płatki róży w cukrze) *100 g białej czekolady - u mnie czekolada ciemna gorzka Wykonanie: Jajka utrzeć z cukrem i 2 łyżkami konfitury z róży. Dodać mielone migdały i tartą bułkę, wymieszać. Nagrzać piekarnik do 160 st. C.  Wyłożyć prostokątną blaszkę papierem do pieczenia, na to opłatek lub przycięte wafle. Ciasto rozłożyć równo, włożyć do nagrzanego piekarnika, piec ok. 20 minut, sprawdzić patyczkiem czy jest upieczone (wbity patyczek powinien być suchy). Trzeba uważać, żeby nie przesuszyć zbytnio ciasta. Upieczone ciasto przestudzić.  Delikatnie zdjąć pergamin, przełożyć ciasto na deseczkę czy paterę, na której będzie podawane. Posmarować je konfiturą z róży.  Roztopić czekoladę w kąpieli wodnej (można do czekolady dodać 1 łyżkę oleju neutralnego w smaku np. ryżowego) i polać mazurek. Ozdobić dowolnie.  Smacznego:) 