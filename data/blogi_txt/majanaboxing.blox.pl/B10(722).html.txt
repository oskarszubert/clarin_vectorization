Danie z kuchni kurpiowskiej, jak podaje książka Polska Kuchnia Regionalna. Zaciekawiło mnie bardzo, zatem postanowiłam zrobić. To taka ziemniaczana zapiekanka z boczkiem lub słoniną, którą można się doskonale najeść. U mnie troszkę odchudzona wersja, bowiem zamiast boczku dałam mięso mielone. Wyszło smacznie, choć to mało fotogeniczne danie. Niestety nie udało mi się go ładnie sfotografować. Kugiel dodaję do akcji Gotujemy po Polsku, pod patronatem serwisu zPierwszegoTłoczenia.pl.   Składniki: *1 kg ziemniaków *2 jajka *25 dag słoniny lub boczku (dałam mięso mielone 500g) *cebula *ząbek czosnku *2 łyżki mąki krupczatki *tłuszcz do wysmarowania formy *sól *pieprz   Wykonanie: Cebulę i czosnek obrać, pokroić i przesmażyć ze słoniną lub boczekiem na skwarki. Ja smażyłam z mięsem mielonym. Ziemniaki obrać, utrzeć na tarce jarzynowej, dodać do nich mąkę i jajka. Doprawić solą, pieprzem, wymieszać ze skwarkami (mięsem).  Masę ziemniaczaną przełożyć do wysmarowanej tłuszczem formy do pieczenia, przykryć i piec około 1,5 godziny w temperaturze 160 stopni C. Aby uzyskać rumianą skórkę, pod koniec pieczenia zdjąć przykrywkę. Smacznego :) 