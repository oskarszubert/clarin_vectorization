Czas na świąteczne słodkości, a co za tym idzie wspólne świąteczne pieczenie. Podobnie jak w zeszłym roku, umówiłam się z Atinką i Cudawianką na pieczenie wielkanocnej babki. Wybrałyśmy przepis Bajaderki znaleziony u Dorotuś na babkę tiramisu z sosem mascarpone. Jaka ona była pyszna! Bardzo wilgotna, ciężka, aromatyczna, a alkoholowy sos mascarpone o smaku kawy to wspaniały dodatek. Ciasto ma w sobie wszystko to, co lubimy. Bardzo polecam, a Wam Kochane dziękuję za wspólne pieczenie. :*     Ozdobne, słodkie jajeczka przywędrowały do mnie z Irlandii, dziękuję Cudawianko:* Składniki: *3 szklanki mąki pszennej *2 łyżeczki sody oczyszczonej *1 łyżeczka proszku do pieczenia *szczypta soli *170 g miękkiego masła *1,5 szklanki drobnego cukru do  wypieków *3 duże jajka *1 łyżeczka ekstraktu z wanilii *1,5 szklanki mleka *1/4 szklanki zaparzonego espresso lub bardzo mocnej kawy (można dodać jeszcze ekstraktu kawowego) *1/4 szklanki  Kahlua lub innego likieru kawowego Wykonanie: Mąkę przesiać z proszkiem, sodą i solą. Masło utrzeć z cukrem na lekką i puszystą masę. Dodawać jajka, po jednym, ucierając na najwyższych obrotach miksera. Dodać ekstrakt  z wanilii. Dodawać do masy mąkę na zmianę z mlekiem, zaczynając i kończąc na mące. Ucierać tylko do połączenia się składników, nie dłużej. Przełożyć jedną szklankę masy do jednej miski i drugą szklankę masy do drugiej miski. Do jednej dodać zimne espresso (dodałam tu jeszcze ½ łyżki kakao jak Dorotka, dla koloru) i wymieszać, do drugiej dodać likier kawowy i wymieszać (dodałam także ¼ łyżki kakao). Połowę z pozostałego w misce miksera ciasta wlać na dno formy babkowej  (piekłam w formie babkowej z kominkiem o średnicy) i  bardzo delikatnie wlać lub nałożyć łyżką masę z espresso, rozprowadzić równą warstwą. Na to równie ostrożnie i delikatnie, uważając, aby masy się nie pomieszały wyłożyć (łyżką) masę z likierem kawowym i delikatnie rozprowadzić po powierzchni. Na końcu wyłożyć pozostałą część ciasta z miski miksera, łyżką, układając małe kupki jedna przy drugiej – ta masa jest wyraźnie gęściejsza i cięższa od dwóch pod nią i trzeba to robić naprawdę delikatnie. Wygładzić powierzchnię, wstawić do piekarnika. Piec około 50 – 60 minut w temperaturze 165ºC, do tzw. suchego patyczka. Wyjąć z piekarnika, przestudzić w formie, wyłożyć z formy i wystudzić do końca. Kawowy krem z mascarpone (wyszło mi go dość dużo, myslę, że można zrobić spokojnie z połowy porcji): *60 g miękkiego masła (można zastąpić śmietaną kremówką) *115 g mascarpone *1/4 szklanki Kahlua lub innego likieru kawowego *2 szklanki cukru pudru (zależy od gustu smakowego, można dać więcej) Masło (lub kremówkę) rozetrzeć z mascarpone, dodać cukier i likier i ubić na gładką i puszystą masę. Kiedy babka jest całkowicie zimna, rozsmarować krem po powierzchni, można posypać startą czekoladą lub kakao. Smacznego:) 