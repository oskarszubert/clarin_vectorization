Nie mogłam spać, jak zobaczyłam tę pyszną potrawę u Basi. Bardzo mi się spodobała i wiedziałam, że wkrótce się u mnie pojawi. Zrobiłam zatem ten torcik na obiad. Jedliśmy popijając czerwonym barszczykiem. Pyszne było, bardzo. Zrobię na pewno ponownie. Bardzo polecamy!   Składniki : ciasto:*150 g twarogu*7 łyżek mleka (6 + 1)*6 łyżek oleju*2 szklanki mąki pszennej*15 g proszku do pieczenia (ok. 2,5 łyżeczki)*ok. pół łyżeczki soli*opcjonalnie : śmietana - ok.1 łyżki (nie dawałam) farsz :*600 g mięsa mielonego*1 średnia cebula*150 g sera żółtego*1 jajko (oddzielnie żółtko i białko) *pół pęczka natki pietruszki (nie miałam)*2 łyżki koncentratu pomidorowego*sól , pieprz , pieprz cayenne  Wykonanie:  Przygotować farsz: mięso podsmażyć na suchej patelni, przestudzić. Cebulę i natkę drobno posiekać . Żółty ser pokroić w kostkę lub zetrzeć na tarce o grubych oczkach. Do mięsa dodać białko, cebulę, natkę i koncentrat pomidorowy - dokładnie wymieszać. Doprawić solą i pieprzem, dodać żółty ser - wymieszać i odstawić. Ciasto : twaróg utrzeć z 6 łyżkami mleka, olejem i solą. Dodać mąkę wymieszaną z proszkiem do pieczenia, zagnieść ciasto. Gdyby było za suche, można dodać trochę śmietany. Ciasto rozwałkować na blacie na prostokąt o wymiarach 50 x 25 cm . Na prostokącie  równomiernie rozłożyć przygotowany farsz. Ciasto zwinąć w roladę (od dłuższego boku). Pokroić na 10 plastrów o grubości ok. 5 cm. Przygotowane ślimaczki ułożyć w natłuszczonej tortownicy o średnicy 26 cm (u mnie 24cm) lekko spłaszczyć dłonią i posmarować żółtkiem roztrzepanym z 1 łyżką mleka. Wstawić do piekarnika nagrzanego do 200°C i piec przez około 35-45 minut. Podawać na gorąco, z filiżanką czerwonego barszczu do popicia. Pyszności! Smacznego:) 