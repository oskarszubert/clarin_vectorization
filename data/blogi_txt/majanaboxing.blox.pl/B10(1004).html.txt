Na święta upiekę piernik staropolski, ale ponieważ mamy ostatnio chęć na korzenne wypieki (taki czas ;)) to przygotowałam ten piernik. Jest bardzo mięciutki, wilgotny, dzięki jabłkom, a bakalie i przyprawa korzenna nadają mu cudownie świąteczny wyraz. Bardzo polecam. :) Przepis znalazłam na blogu Słodkie Fantazje. Piernik upieczony z myślą o Festiwalu Pierniczków. Przepraszam za jakość zdjęć, ale jak wracam z pracy jest już ciemno i nie mam możliwości fotografowania przy świetle dziennym :(           Składniki: *80 dag jabłek *1/2 szklanki cukru *1 łyżka cynamonu *3 duże jajka *2 szklanki mąki  *3 łyżki kakao *1/2 szklanki płynnego miodu *1 łyżka oleju *2 łyżeczki sody oczyszczonej *60 g masła *3 łyżki przyprawy do piernika *garść rodzynek *garść posiekanych orzechów włoskich *garść posiekanych pekanów   Składniki na polewę: *100 g czekolady gorzkiej *100 ml śmietanki 30%   Wykonanie: Jabłka umyć, obrać ze skórki, usunąć gniazda nasienne, pokroić w kostkę i włożyć do miski. Zasypać cukrem i cynamonem. Odstawić na 1-1,5 godziny. Przesianą mąkę wymieszać z kakao, miodem oraz sodą oczyszczoną i przyprawą do piernika. Dodać jabłka mi wymieszać. Białka oddzielić od żółtek. Masło rozpuścić w rondelku na małym ogniu, przestudzić. Płynne masło dodać do ciasta razem z roztrzepanymi żółtkami oraz łyżką oleju. Wszystko dokładnie wymieszać, a na końcu dodać ubitą na sztywno pianę z białek oraz bakalie. Delikatnie wymieszać. Moje ciasto wyszło bardzo gęste. Dużą keksówkę (36x11 cm) wyłożyć papierem do pieczenia. Przygotowane ciasto przełożyć do formy. Piec ok. 1 godziny lubi nieco dłużej (1,5 godziny, jeśli ciasto jest wysokie), sprawdzając patyczkiem czy się upiekło (wyjęty z ciasta patyczek powinien być suchy).  Studzić w formie, a po wystudzeniu polać polewą czekoladową (śmietankę i czekoladę rozpuścić w kąpieli wodnej). Smacznego :) 