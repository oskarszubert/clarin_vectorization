Na zakończenie Cytrusowego Tygodnia mam cytrusowe brownie. Pyszne, ciężkie, baaardzo czekoladowe, dokładnie takie, jakie lubimy. Takie ciasto nie uchowa się u mnie długo, więc muszę szybko robić zdjęcia hehe;) Przepis pochodzi z bloga Basi, to jeden z tych przepisów, którymi kusiła mnie Atinka. No to zrobiłam:) Pyszne, polecam szczególnie wielbicielom takich wilgotnych ciast.  Brownie dołączam także do akcji Ireny i Andrzeja Z widelcem przez kuchnię obu Ameryk.     Składniki (dla kwadratowej formy o bokach 22 cm, ja robiłam w keksówce):*115g miękkiego masła*300g drobnego cukru*5 jajek*70g mąki pszennej*70g kakao*1 łyżka ekstraktu cytrynowego*4 łyżki kandyzowanej skórki pomarańczowej*250g ciemnej czekolady*50g białej czekolady Wykonanie: 200g czekolady wrzucić do garnka postawionego na garnku z gorącą wodą. Podrzewać wodę, ale nie doprowadzać jej do wrzenia. Należy pamiętać, by woda nie dotykała dna garnka, w którym jest czekolada - wtedy w czekoladzie mogą pojawić się grudki.Dokładnie wymieszać cukier z masłem (można użyć miksera).W oddzielnej misce ubić jajka i wymieszać je z ekstraktem cytrynowym.Powoli przelewać jajka do miski z masłem i cukrem, cały czas mieszając. Dodać rozpuszczoną czekoladę, mąkę i kakao. Wszystko dokładnie wymieszać i wrzucić posiekaną ciemną czekoladę (pozostałe 50g), białą czekoladę i skórkę pomarańczową. Czekolady nie trzeba siekać dokładnie. Nagrzać piekarnik do 170 stopni.  Przelać masę do formy wyłożonej papierem do pieczenia. Piec przez 20-25 minut (ja piekłam 30 minut). Po wyjęciu z piekarnika ciasto będzie płynne, należy poczekać aż zastygnie. Smacznego! 