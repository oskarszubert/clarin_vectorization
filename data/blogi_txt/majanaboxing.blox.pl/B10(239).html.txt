Wspaniałe czekoladowe ciasto, z dodatkiem rodzynek upojonych alkoholem. Wilgotne, ale nie tak jak brownie. Mocno czekoladowe, pachnące i kuszące. Przepis na czekoladowca znalazłam u Charlotte. Pozmieniałam go troszkę, bo zamiast rumu użyłam whisky, no i nie robiłam polewy zostawiając taką fajną skorupkę czekoladową na wierzchu. Polecam, bo jest bardzo pyszne! Składniki na ciasto: *70 g ciemnego brązowego cukru *70 g jasnego brązowego cukru *1 duże lub 2 małe jajka *250 g mlecznej lub gorzkiej czekolady *125 g miękkiego masła *180 g mąki pszennej *1 łyżeczka proszku do pieczenia *1/ 4 łyżeczki soli *3-4 łyżki ciemnego rumu (u mnie whisky) *90 g rodzynek Składniki na polewę (ja jej nie robiłam): *4 żółtka *80 g cukru pudru *60 ml śmietany (18 %) *2 łyżeczki ciemnego rumu *2 łyżki masła *1 łyżeczka kakao   Wykonanie: Rodzynki zalać alkoholem i odstawić na 1 godzinę do nasiąknięcia. Formę o wymiarach 20x20 cm wysmarować masłem lub wyłożyć papierem do pieczenia. Przesiać mąkę wymieszaną z solą i proszkiem do pieczenia. Na średnich obrotach, utrzeć na gładki krem, jajko z cukrem Czekoladę rozpuścić z masłem na parze i powoli dodać ją do masy jajecznej. Dodać mąkę i nasiąknięte rumem rodzynki. Piekarnik nagrzać do 180 stopni C. Ciasto przełożyć do formy, wyrównać powierzchnię i wstawić do nagrzanego piekarnika na około 35 minut (wbity patyczek w środek ciasta, po wyjęciu powinien być suchy). Upieczone ciasto wyjąć i pozostawić w formie do lekkiego przestudzenia. Następnie wyjąć i odstawić na kratkę do pełnego wystudzenia. Przygotować polewę (ja nie robiłam). W tym celu w średnim rondlu, na małym ogniu podgrzać wymieszane ze sobą żółtka, cukier, śmietankę i rum. Kiedy mieszanka zgęstnieje lub osiągnie temperaturę 80 stopni C, zdjąć i umieścić rondel w misce z zimną wodą. Mieszać do całkowitego ostudzenia. W małej misce utrzeć masło, aż nabierze kremowej konsystencji i połączyć je z kakao. Stopniowo dodawać masło do kremu żółtkowego. Schłodzić masę w lodówce minimum przez 10 minut. Rozsmarować kremową polewę na cieście i pokroić ciasto na kawałki. Smacznego :) 