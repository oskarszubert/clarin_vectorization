Dziś razem z Anitką przedstawiamy Wam naszą wspólną propozycję do akcji Gotujemy po polsku, pod patronatem serwisu zPierwszegoTłoczenia.pl. To pyszne, śląskie ciastka z serowym farszem - margarynioki. Wszystkim bardzo smakowały, rozeszły się w ekspresowym tempie, wiem, że u Anitki także ;) Ciekawe, pachnące, pyszne. Cukrowa skorupka na wierzchu jest fajnie chrupiąca, całość ma smak na medal, po prostu. Polecam serdecznie!:) Przepis z programu Remigiusza Rączki, który Atinka znalazła w Galerii Potraw.   Składniki na ciasto: *500g mąki pszennej *250g margaryny *50g świeżych drożdży *duża szczypta soli *2 jajka *3 łyżki cukru *1 cukier waniliowy Wszystkie składniki ciasta zagnieść i dokładnie wyrobić. Porobić w cieście palcem dziury. Miskę z ciastem przykryć folią lub ściereczką, odstawić i zająć się przygotowaniem farszu. Składniki na farsz: *750g tłustego lub półtłustego twarogu *1 jajko *3/4 szklanki cukru *1 cukier waniliowy *skórka otarta z 1 cytryny *można dodać rodzynki   Dodatkowo do maczania: *1 jajko *miseczka cukru Twaróg musi być bardzo dobrze odciśnięty. Ja użyłam wiaderkowego, więc nie miałam tego problemu. Przecisnąć twaróg przez praskę do ziemniaków lub zmielić w maszynce, dodać resztę składników, wymieszać. Ciasto jest gotowe, gdy wypełnią sie w nim dziury. Należy je rozwałkować, wyrównać nożem brzegi i wykrawać kwadraty 10x10 cm. Na środek każdego kwadratu nałożyć łyżkę nadzienia serowego, zlepiać łącząc przeciwległe rogi kwadratów w środku, w ten sposób by powstała koperta. Maczać górę każdego ciastka w rozmąconym jajku, a następnie w cukrze. Układać na blasze wyłożonej papierem do pieczenia i piec przez 15-20 minut w piekarniku nagrzanym do 200 stopni C. Smacznego!:) 