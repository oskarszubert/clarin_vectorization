Zapraszam dziś na mój mały eksperyment. Zaznaczam od razu, że bardzo udany!:) Pyszne ciasto sernikobrownie połączyłam z masą krówkową i wyszło coś wspaniałego! Niebo w gębie po prostu! Zresztą łatwo można sobie wyobrazić smak, jeśli ktoś lubi serniki, brownie i masę krówkową;) To wszystko w jednym... no wiadomo, pyszności!:) Robiąc to ciasto inspirowałam się przepisem Dorotki na brownies z dulche de leche. Od siebie dodałam całą resztę. Macie chęć spróbować? ;)) Zapraszam: Składniki na ciasto brownie: *115g masła *170g gorzkiej czekolady *25g kakao *3 duże jajka *200g drobnego cukru *1 łyżeczka ekstraktu z wanilii *140g mąki pszennej *1 puszka dulche de leche (masy krówkowej) - około 380g   Składniki na masę serową: *400g sera twarogowego zmielonego (u mnie wiaderkowy Dr.Oetkera) *1 jajko *150g cukru *1 cukier waniliowy Wykonanie: W garnuszku na niewielkiej mocy palnika roztopić masło. Dodać połamaną czekoladę, mieszać, do roztopienia. Zdjąć z palnika, dodac kakao, wymieszać by nie było grudek.  Masę czekoladową przełożyć do misy miksera. Dodawać jajka, jedno po drugim, cały czas miksując na najwyższych obrotach. Dodać cukier, wanilię, mąkę, zmiksować. Aby zrobić masę serową należy zmiksować razem twaróg, jajko, cukier i cukier waniliowy.  Formę o wymiarach ok. 17x27 cm (u mnie ok. 24 x 30cm) wyłożyć papierem do pieczenia. Przełożyć do niej połowę masy brownies. Na masę w równych odstępach wyłożyć 1/2 dulche de leche.  Następnie wyłożyć masę serową. Na nią delikatnie wyłożyć pozostałą część masy brownie oraz dulche de leche. Zrobić zygzaki patyczkiem. Piec około 50 minut w temperaturze 175 stopni C. Wystudzić i pokroić na kwadraty.  Smacznego :) 