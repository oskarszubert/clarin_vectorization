Jeszcze podczas zjadania burgerów grzybowych wraz z Anitką, oraz Ireną i Andrzejem umówiliśmy się na testowanie kolejnego przepisu na burgery. Tym razem są to kotlety wołowe z serem - camembertem, którego ja podmieniłam na mozzarellę obawiając się, że camemberta nikt prócz mnie nie ruszy ;) Smakowały wspaniale! Podałam je na obiad przygotowując najpierw do nich bułeczki hamburgerowe. Jeszcze ciepłe, pachnące bułki przekroiłam na pół, ułożyłam sałatę, burgera, grillowaną paprykę, polałam sosem, zamknęłam i ...mniam:) Były pyszne, serdecznie polecam!  Dodam jeszcze, że przepis pochodzi z książki Joanny Futkowskiej i Marty Walęckiej -Zdroik pt. "Smaki Ameryki" i jest naszą wspólną propozycją do akcji Z Widelcem Przez Kuchnie Obu Ameryk. Dziękuję za wspólne pichcenie :))   Składniki: *45 dag mielonej wołowiny *10-15 dag serka camembert (ja użyłam mozzarelli) *5 łyżek ostrego ketchupu *ćwierć szklanki gęstej kwaśnej śmietany *2 łyżki posiekanej cebuli *średni strąk czerwonej papryki *sól *4 kromki chleba (każda o grubości około 3cm) - ja użyłam upieczonych przez siebie bułeczek hamburgerowych, takich jak tu. Serdecznie polecam!   Do przybrania: 4 liście sałaty Wykonanie: W misce wymieszać mięso z 3 łyżkami ketchupu i solą. Uformować 8 cienkich, okrągłych kotletów. Ser schłodzić, pokroić na 3 równe plastry. Na 4 kotletach położyć ser, przykryź pozostałymi kotletami, dobrze docisnąć.  Paprykę umyć, usunąć gniazdo nasienne. Pokroić na półcentymetrowe pierścienie. Śmietanę wymieszać z 2 łyżkami ketchupu i posiekaną cebulą. Odstawić w chłodne miejsce. Burgery i paprykę upiec na ruszcie lub usmażyć na teflonowej patelni (piekłam na grillowej). Każdą kromkę chleba nadkroić tak , by powstały dwie połączone ze sobą półtora centymetrowe kromki, podpiec. W rozcięcie włożyć liść sałaty, burgera i porcję papryki. Polać przyprawioną śmietaną. Jak już napisałam na wstępie, ja przygotowałam własne bułeczki. Smacznego:) 