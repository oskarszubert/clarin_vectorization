Atinka, Cudawianka i ja po raz kolejny umówiłyśmy się w naszej wirtualnej kuchni. Tym razem wybrałyśmy sernik czekoladowy Nigelli. Przepis na ten sernik można znaleźć na stronie Nigelli, jak również u Dorotki. Ja wydrukowałam sobie przepis od Dorotki, już przetłumaczony :) Nasze wspólne pieczenie jak zawsze było bardzo udane i już z niecierpliwością czekam na kolejne :) Dziękuję :** Sernik jest mega czekoladowy już sam w sobie, a dodatkowo oblany polewą smakuje jeszcze bardziej czekoladowo. Sosu wyszło mi tak dużo, że oblałam nim całe ciasto. I wcale nie było za słodkie! :) Jakoś tak niezbyt długo ciasto stało w domku, nawet okruszki na talerzyku nie zostały ;). Czekolada chyba nigdy nam się nie znudzi:) Serniczek bierze udział w akcji kulinarnej "W jednej kuchni z N. Lawson" organizowanej przez Nette7.   Składniki na spód: *1 i 1/3 szklanki pokruszonych ciastek digestive *50g miękkiego masła *1 łyżka kakao Składniki na masę serową: *500g twarożku kremowego *170g gorzkiej czekolady *3/4 szklanki drobnego cukru *1 łyżka proszku budyniowego (lub 1 łyżka mąki ziemniaczanej + 1 łyżeczka cukru + 1 łyżeczka esencji waniliowej) *3 duże jajka *2 duże żółtka *2/3 szklanki kwaśnej śmietany *1/2 łyżeczki kakao rozpuszczonej w 1 łyżce gorącej wody   Składniki na sos: *90g gorzkiej czekolady *1/2 szklanki śmietanki kremówki   Wykonanie: Ciasteczka dobrze rozkruszyć, połączyć z masłem (ja wcześniej masło rozpuściłam) oraz z kakao. Formę o średnicy 22 cm wyłożyć folią aluminiową. Masę ciasteczkową wsypać do formy, ugnieść ręką.  Wstawić do lodówki na czas przygotowywania masy serowej. Czekoladę rozpuścic w kąpieli wodnej, odstawić do przestudzenia. Za pomocą miksera połączyć ser, cukier, proszek budyniowy, jajka, żółtka, kwaśną śmietanę i kakao rozpuszczone w gorącej wodzie. Na końcu wlać przestudzoną płynną czekoladę i wymieszać dokładnie łyżką, aż cała masa nabierze jednolitego koloru. Wyjąc z lodówki formę z masą ciasteczkową i wylać na nią masę serową.  Nigella podaje, że sernik należy piec w kąpieli wodnej (u Doroty można poczytać, jak należy to zrobić). Ja natomiast piekłam normalnie, wkładając go po prostu do piekarnika w temperaturze 180 stopni przez 45 - 60 minut.  Sernik dobrze ostudzić. Najlepiej przed podaniem włożyć go na całą noc do lodówki. Na wierzchu porobić esy - floresy z rozpuszczonej czekolady wymieszanej z kremówką. Jak już pisałam, ja oblałam nią cały sernik :). Smacznego :) 