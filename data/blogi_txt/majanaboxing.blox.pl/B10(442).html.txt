Uwielbiam kuchnię włoską za wszystko: bogactwo ziół, świeżych, pachnących warzyw, za pizzę, chleb bez soli, kawę, wina, lody, desery i wiadomo - makarony! Lasagne to potrawa, którą bardzo lubimy, choć nie jadamy zbyt często. Farsz do tej zapiekanki może być różny. Nasza ulubiona to właśnie taka - z pomidorami i mięsem mielonym. Sos mięsno - pomidorowy doskonale komponuje się w niej z beszamelem i tworzą naprawdę pyszną całość. Przepis na lasagne znalazłam na blogu Usagi.    ﻿ Składniki (4 porcje): *12 płatów makaronu lasagne *500 g mięsa mielonego (u mnie indycze) *400 g krojonych pomidorów bez skórki (dałam pomidory z puszki) *1 duża cebula *3 ząbki czosnku *2 łyżki koncentratu pomidorowego *2 łyżeczki bazylii *2 łyżeczki oregano *pół łyżeczki mielonego chili *łyżeczka octu balsamicznego *1 łyżeczka cukru *sól, pieprz *200 g startego żółtego sera  Sos beszamelowy: *3 łyżki masła *2 łyżki mąki pszennej *szklanka mleka *sól i pieprz Wykonanie: Cebulę drobno posiekać i podsmażyć na patelni, aż się zeszkli. Dodać drobno posiekany czosnek. Smażyć, aż cebulka się przyrumieni. Dodać mięso mielone i dalej smażyć aż całkowicie zmieni kolor. Dodać pomidory, bazylię i oregano i dusić, aż pomidory się rozgotują. Wtedy dodać koncentrat pomidorowy, ocet balsamiczny, chili i łyżeczkę cukru dla wyciągnięcia smaku. Chwilę smażyć, odparowując jednocześnie sos. Gdy sos stanie się gęsty, oprószyć solą i pieprzem. Odstawić z ognia. Przygotować sos beszamelowy: w rondelku rozpuścić masło, wmieszać mąkę i lekko podsmażyć, aż mąka się przyrumieni. Wciąż mieszając cienką strużką dodać mleko, doprawić solą i pieprzem i zagotować. Sos powinien być gęsty i bez grudek. Prostokątne naczynie żaroodporne wysmarować oliwą z oliwek. W garnku zagotować lekko osoloną wodę i zmiękczyć w niej płaty lasagne według wskazówek na opakowaniu (ok 3 minut). Naczynie żaroodporne wysmarować oliwą z oliwek. Miękkie płaty makaronu ułożyć na dnie, tak żeby lekko na siebie nachodziły. Na płaty wyłożyć jedną trzecią nadzienia i polać sosem beszamelowym. Ponownie ułożyć makaron i jedną trzecią nadzienia, polać sosem beszamelowym i powtórzyć czynność jeszcze raz. Na końcu warstwę beszamelu posypać żółtym serem. Piec około 30 minut w piekarniku w temperaturze 180 C. Smacznego :) 