Wspaniałe są te kluseczki! Anitko, dziękuję, że mnie na nie namówiłaś! Wcześniej nigdy ich sama nie robiłam, to moje pierwsze. Bardzo nam smakowały, świetnie zgrały się na talerzu z ...... (o tym za chwil kilka). Mieliśmy wspaniały śląski obiad. Rewelacyjny!  Przepis na czarne kluski dodaję do akcji Gotujemy po polsku, której patronuje serwis zPierwszegoTłoczenia.pl Składniki na około 25 średnich kulek: *250 g ziemniaków ugotowanych  *250 g ziemniaków surowych *mąka ziemniaczana Wykonanie: Surowe ziemniaki utrzeć na tarce, odcisnąć z wody przez czystą szmatkę (najlepiej gazę). Płyn odstawić, a gdy na dnie powstanie osad, zlać ostrożnie wodę, osad zaś dodać do masy. Ziemniaki ugotowane przecisnąć przez praskę lub dokładnie ugnieść tłuczkiem. Połączyć ziemniaki gotowane z tartymi, wymieszać i wyrównać powierzchnię. Z uformowanej masy ziemniaczanej wyjąć ¼ ziemniaków i w to miejsce wsypać tyle mąki ziemniaczanej, ile było ziemniaków. Następnie z powrotem włożyć wyjętą wcześniej część ziemniaków i zagnieść ciasto. Z wyrobionego ciasta lepić kulki dowolnej wielkości, moje miały około 3 cm średnicy.  Gotować w osolonej wodzie, około 7 minut od momentu gdy wypłyną na wierzch. Czas gotowania w dużym stopniu zależy od wielkości kulek, jakie ulepiliśmy. Można je podawać z sosem mięsnym, omaszczone słoninką, lub jak kto lubi. Smacznego:-) 