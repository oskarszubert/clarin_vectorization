Aklat opiekunka #54 wydania Weekendowej Piekarni podała do wykonania dwa świetne przepisy. Tak właściwie zastanawiam sie skąd Wy bierzecie takie super pomysły na wypieki?:) Jestem pełna podziwu. Wystarczyło mi czasu na zrobienie tylko jednej propozycji, jest to chleb z żurawiną i orzechami. Zapleciony jak warkoczyk, który mi się niestety rozlazł ale był pyszny, pachnący, wspaniały. Bardzo pięknie się wyrabiał choć przyznam, że musiałam podsypać sporo mąką, bo ciasto się kleiło do rąk. Chlebek bardzo nam smakował i szybko znikał. Jedliśmy go bez dodatków, bo słodziutki, bogaty jak keks, pyszności.  Dziękuję za wspaniały przepis i za wspólne pieczenie :)) Składniki:*383g mąki chlebowej (3 szklanki) (dałam zwykłą pszenną) *43 g cukru (3 łyżki) *5g soli (1/2 łyżki) *11g drożdży instant (3 i 1/2 łyżeczki)   *21g ekstraktu pomarańczowego lub cytrynowego (dałam aromat pomarańczowy - 1 1/2 łyżki) * *2 duże jajka (94g) *113 g mleka w temperaturze pokojowej (1/2 szklanki) *28g rozpuszczonego masła (2 łyżki) *57g wody (1/4 szklanki) *255g żurawiny suszonej (1 i 1/2 szklanki) *85g posiekanych orzechów włoskich (3/4 szklanki)   *1 jajko do posmarowania wierzchu chleba   Wykonanie: Mąkę, sól, cukier, drożdże wymieszać . Dodać ekstrakt pomarańczowy lub cytrynowy, jajka, mleko, wodę i masło. Dokładnie wymieszać i wyrabiać przez 5-6 minut. Odstawić ciasto na 5 minut, po czym dodać żurawinę i delikatnie wyrabiać przez 2-3 minuty. Dodać orzechy i nadal wyrabiać, aż rozprowadzą się równomiernie po cieście. Odstawić do wyrośnięcia na 2 godziny. Ciasto podzielić na 3 części i zapleść warkocz. Można zapleść podwójny warkocz lub inny kształt. Bochenek posmarować połową jajka i zostawić do wyrośnięcia na 1 godzinę - 1 i pół godziny lub aż podwoi objętość. Piekarnik nagrzać do 165 stopni C i piec chleb przez godzinę, obracając raz w trakcie. Odstawić do ostygnięcia na kolejną godzinę.   *Ekstrakt można zastąpić startą skórką pomarańczową lub cytrynową albo pomarańczowym likierem np. Grand Marnier. 