Ciasteczka zrobione całkowicie przez mojego synka, wyszukane przez niego w książce autorstwa Dorotki. Są pyszne, idealne do kubka mleka. Zawierają zdrowe płatki owsiane, mąkę pełnoziarnistą i czekoladę. Bardzo serdecznie polecamy! Naszymi ciasteczkami dołączamy do Festiwalu Płatków Owsianych organizowanego przez Joannę z Notatek Kulinarnych.  Składniki (na około 25-30 ciastek, robiliśmy duże, więc wyszło nam 19 sztuk): *120g miękkiego masła *70g jasnego brązowego cukru *1 jajko *100g płatków owsianych *140g mąki pełnoziarnistej (u nas Lubella) *1/2 łyżeczki proszku do pieczenia *250g posiekanej, mlecznej lub gorzkiej czekolady (u nas pół na pół) Wykonanie: Masło utrzeć z cukrem na puszystą masę (ręcznie lub mikserem; moje dziecię ucierało ręcznie). Dodać jajko, dalej ucierając. Wsypać resztę składników, wymieszać. Z ciasta formować kulki wielkości orzecha włoskiego. Układać na blasze wysmarowanej masłem lub wyłożonej papierem do pieczenia. Spłaszczyć łyżką. Piec w temperaturze 180 stopni C przez około 15 minut, aż zaczną lekko brązowieć. Poczekać około minuty przed zdjęciem z blaszki. Studzić na kratce. Smacznego :) 