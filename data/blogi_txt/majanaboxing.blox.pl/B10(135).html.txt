Chleba nie piekę często, ale czasami mam chęć na własne pachnące pieczywo. Zwłaszcza, że zapach gorącego chleba uwielbiam. Cudownie pachnie kiedy jeszcze się piecze i cudownie czuć go długo po upieczeniu. Poza tym to taka magia - upiec swój własny chleb, w dodatku na zakwasie. A mój zakwas ma się bardzo dobrze i pięknie jabłkowo pachnie. Raz na tydzień go wyjmuję, dokarmiam i wącham. Lubię:) W ogóle lubię piękne zapachy i wiem, że sporo osób jak ja kocha zapach chleba i ciasta drożdżowego. Upiekłam w zeszłym tygodniu chleb z przepisu Liski - to chleb żytni na zakwasie z prażonym słonecznikiem. Mój chlebek nie wyrósł mi zbyt mocno, nie jest tak ładny jak Liski. Myślę, że to dlatego iż byłam mało cierpliwa i dałam mu za mało czasu na wyrastanie. W zależności od temperatury powinien rosnąć 2-6 godzin, mojemu pozwoliłam rosnąć 2 i pół, więc z całą pewnością za mało. Był pyszny i pachniał tak jak lubię, ale radzę poczekać dłużej i pozwolić mu wyrosnąć. Polecam - chlebek smakuje wyśmienicie! Na pewno zrobię go znowu i dam mu więcej czasu:)  Dzień przed pieczeniem: *1 łyżka zakwasu żytniego (dokarmionego 10-12 godzin wcześniej) *150ml wody *150g mąki żytniej chlebowej typ 720   Po 12-18 godzinach dodać: *380g mąki żytniej chlebowej typ 720 *1,5 łyżeczki soli *1/2 łyżeczki drożdży instant (opcjonalnie) *200ml wody w temp. pokojowej *50g prażonego słonecznika*   Wszystkie składniki oprócz pestek połączyć za pomocą miksera lub łyżki. Nie należy miksować zbyt długo. Na końcu dodać uprażony i ostudzony słonecznik.  Przełożyć ciasto do keksówki o długości 26-30 cm (moja miała 30cm) wysmarowanej oliwą i wysypanej otrębami żytnimi (ja wysypałam płatkami owsianymi). Przykryć folią spożywczą i odstawić do wyrastania. W zależności od temperatury zajmie to 2-6 godzin. Chleb mniej więcej podwoi swoją objętość.  Wstawić do zimnego piekarnika, nastawić temperaturę na 23-stopni C. Po 30 minutach zmniejszyć do 210 stopni i piec jeszcze 30 minut. Po około 30 minutach od wstawienia chleba sprawdzić jak się piecze. Czas pieczenia zależy bowiem od tego jak szybko nagrzewa się piekarnik. Jeśli chlebek zrumieni się za bardzo z wierzchu należy go przykryć folią aluminiową.  Ostudzić na kratce kuchennej.  Smacznego :) *w celu uprażenia słonecznika należy rozgrzać suchą patelnię. Wsypać pestki słonecznika i prażyć je na złoto, ciągle mieszając. Zajmie to około 5 minut. 