Święta Bożego Narodzenia to dla mnie najpiękniejsze święta. Zawsze jakoś za szybko mijają, podobnie było teraz. Święta były białe, spokojne, rodzinne, domowe, takie jakie lubię. Z pysznościami na stole i dziecięcą radością. Dziękuję Wam wszystkim serdecznie za życzenia i ciepłe słowa, które naprawdę wiele dla mnie znaczą. :) Teraz, już po świętach pokażę kilka pyszności, które przygotowałam dla swojej rodziny. Barszczyk czerwony, który zrobiłam w tym roku pochodzi ze zbiorów Liski. Bardzo nam smakował z uszkami oraz pasztecikami, o których opowiem innym razem.   Składniki: *1 włoszczyzna: seler, pietruszka, cebula *2 ząbki czosnku, obrane, ale całe *1 kg buraków, obranych i startych na średniej tarce *2 łyżki octu (dałam 4 łyżki) *2 jabłka ze skórką, pokrojone na ćwiartki, pozbawione gniazd nasiennych *5 ziarenek ziela angielskiego *5 ziarenek pieprzu *1 listek laurowy *2 goździki *5 suszonych grzybków (dałam więcej) *1/2 łyżeczki suszonego majeranku *150-200 ml soku z czarnej porzeczki (pominęłam) *woda Wykonanie: Przygotować duży garnek (o pojemności ok 4 litrów). Wrzucić do niego buraki, jabłka, włoszczyznę (obraną, ale nie pokrojoną) i zalać wodą tak, by sięgała 3-4 cm powyżej warzyw. Dodać ziele angielskie, pieprz, czosnek, grzyby, ocet i goździki. Zagotować, zmniejszyć ogień i gotować tak długo, aż buraki puszczą dużo soku i warzywa będą miękkie (zajmie to ok. 30 minut). Wyłączyć. Dodać roztarty w palcach majeranek i zostawić na noc. Można schować do lodówki, ja trzymałam w temperaturze pokojowej. Następnego dnia przelać barszcz przez sito, lekko podgrzać i doprawić go sokiem z czarnej porzeczki, solą i pieprzem. Można dodać jeszcze odrobinę majeranku. Smacznego :) 