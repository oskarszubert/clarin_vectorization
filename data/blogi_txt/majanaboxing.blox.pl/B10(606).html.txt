Ciasto imieninowe mojego Ukochanego, a więc jeszcze marcowe, z marcowym słońcem i tulipanem:). To zdecydowany hit, piekłam je juz dwa razy. Pani Walewska vel Pychotka z przepisu znalezionego u Dorotuś. Kruche ciasto, migdałowy krem budyniowy, delikatna beza oraz dżem porzeczkowy przełamujący słodycz. W całości po prostu rewelacja! Fajnie się prezentuje i świetnie smakuje. Robiłam wersję bez posypywania góry płatkami migdałowymi oraz z płatkami, wypróbowałam z dżemem z czarnych porzeczek, a także z czerwonych. Obie wersje przepyszne, zdecydowanie polecam! Ja na pewno zrobię je jeszcze nie raz. :)   Składniki na kruche ciasto: *500 g mąki pszennej (3 szklanki minus 1 łyżka) *1,5 łyżeczki proszku do pieczenia *pół szklanki cukru pudru *200 g masła lub margaryny *6 żółtek   Wszystkie składniki wyrobić. Powstałe ciasto zagnieść w kulę i podzielić na pół. Składniki na bezę: *6 białek *1,5 szklanki drobnego cukru lub cukru pudru *1 łyżka mąki ziemniaczanej   Białka ubić na sztywną pianę. Następnie dodawać stopniowo (to bardzo ważne) i małymi partiami cukier. Na koniec dodać mąkę ziemniaczaną, delikatnie wymieszać. Ponadto: *1 słoiczek dżemu z czarnej porzeczki (450 g)  *120 g płatków migdałowych Formę o wymiarach 25 x 33 cm wyłożyć papierem do pieczenia. Jedną część ciasta wyłożyć na spód, rozwałkować i wyrównać. Na nim posmarować połowę dżemu z czarnej porzeczki. Następnie wyłożyć połowę masy bezowej. Na masę bezową wysypać połowę płatków migdałowych. Piec w temperaturze 175ºC przez około 40 minut. Identycznie postąpić z drugą częścią ciasta. Można obydwa placki piec razem w piekarniku (w termoobiegu) lub jeden po drugim (ja piekłam własnie tak, bo nie mam dwóch takich samych form); wtedy najlepiej drugą drugą bezę przygotować bezpośrednio przed pieczeniem. Placki ostudzić. Ja drugi placek (ten na górę) piekłam bez płatków migdałowych. Masa kremowa: *2 szklanki mleka (500 ml) *3 łyżki mąki pszennej *2 łyżki mąki ziemniaczanej *2 żółtka *3 łyżki cukru *16 g cukru migdałowego (dałam waniliowy) *200 g masła *kilka kropel aromatu migdałowego (można dodać likier Amaretto)   Jedną szklankę mleka zagotować z cukrami. Drugą zmiksować z żółtkami i mąką (jak na budyń), dodać do gotującego się mleka, zagotować. Ostudzić, przykrywając folią spożywczą.  Miękkie masło utrzeć na puch (można mikserem), stopniowo dodawać ostudzony budyń, cały czas ucierając (miksując). Dodać aromat migdałowy i zmiksować. Gotowe, ostudzone placki przełożyć masą kremową. Schłodzić przez minimum 3 godziny w lodówce.  Smacznego :) 