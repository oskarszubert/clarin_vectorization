#61 wydaniem Weekendowej Piekarni opiekuje się Atinka, która wybrała przepis Dorotuś na pyszny chlebek - pumpernikiel. Nie mogłam opuścić tego wspólnego pieczenia. Uwielbiam ciemne chlebki, uwielbiam drożdżowe pieczywo. Pumpernikiel kojarzy mi się z cieniutkim plasterkiem chleba, ciemnym, gorzkim i kiedyś zupełnie niezjadliwym (gdy byłam małym dzieckiem nie rozumiałam jak można go jeść), który namiętnie wcinała kiedyś moja Mama ;) Ten, który upiekłam bardzo, bardzo nam smakował i był zupełnie inny niż zwykły pumpernikiel.  Ach i jak pięknie pachniało w całym domu, kiedy późnym piątkowym wieczorem piekłam chleb. Nie robię tego często, więc gdy w domu roznosi się ten zapach to się zwyczajnie zachwycam. Polecam, przepyszny wypiek. Anitko dziękuję za wspaniały przepis:)  Składniki na 2 małe bochenki (zrobiłam 1 duży): *280 g mąki żytniej  *175 g mąki chlebowej razowej  *115 g mąki chlebowej pszennej  *1,5 łyżeczki soli  *7 g drożdży suchych lub 14 g drożdży świeżych  *1 łyżka ciemnego brązowego cukru (dałam cukier z melasami, który rozpuściłam w wodzie) *85 g melasy (dałam miód, zabarwiłam 1 łyżką kakao) *1 łyżka oleju słonecznikowego  *350 ml ciepłej wody    Wykonanie: W misce mąkę wymieszać z solą, dodać drożdże suche i cukier, wymieszać (ze świeżymi najpierw zrobić rozczyn). W środku zrobić dołek, wlać melasę, olej, wodę i wyrobić na miękkie, klejące ciasto. Wyrabiać około 10 minut, aż ciasto będzie gładkie i elastyczne. Przykryć, pozostawić w cieple do podwojenia objętości (około 1,5 h). Po tym czasie ciasto wyjąć z miski, jeszcze chwilę wyrobić, podzielić na pół. Dwie foremki keksówki (małe) o wymiarach dolnych 9 x 18 cm natłuścić, wysypać otrębami. Każdą porcję uformować w bochenek pasujący do foremki. Chlebki przykryć, pozostawić w cieple kolejny raz, około 30 minut, do podwojenia objętości. Piec w temperaturze 200ºC przez około 30 minut, aż będzie brązowy i postukany od dołu wyda głuchy dźwięk. Ostudzić na kratce, zawinąć w papier do pieczenia i podawać po 24 godzinach. Metoda dla maszynistów: W maszynie umieścić składniki w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h). Po tym czasie ciasto wyjąć, krótko wyrobić, dalej postępować wg powyższego przepisu. * chlebek najlepiej pokroić po upływie 1 doby, i tak przechowywać 