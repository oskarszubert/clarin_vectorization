"Tylko osoba zupełnie nie znająca Hiszpanii może podejrzewać, że jest to kraj jednorodny i niezróżnicowany wewnętrznie. Chociaż przeciętnemu turyście kojarzy się z corridą, paellą i ognistym flamenco, tak naprawdę jest niezwykłą mieszanką kultur, krajobrazów, nastrojów i doznań. Im uważniej się przyglądamy, tym więcej fascynujących elementów możemy odkryć i tym ciekawsza wydaje się podróż przez wyżyny, góry i wybrzeża Hiszpanii"*. Hiszpania zawsze była moim marzeniem, śniłam o niej, marzyłam, wyobrażałam sobie, że ją czuję, widzę, słyszę, chłonę... Moje marzenie się spełniło, byłam tam i było cudownie... Dziś wracam do niej dzięki podróży kulinarnej Ireny i Andrzeja. Przypominam sobie to co widzieliśmy, co jedliśmy, piliśmy, co czuliśmy chodząc po uliczkach Barcelony... ach... wspomnienia, cudowne wspomnienia:)   A dziś taka mała namiastka Hiszpanii - zupa z ciecierzycą, czosnkiem i świeżą bazylią. Wprawdzie w oryginale jest z miętą, ale z bazylią jest równie smaczna, polecam :) *Źródło przepisu i tekstu powyżej "Podróże Kulinarne Kuchnia Hiszpańska, tradycje, smaki, potrawy" wydaw. Rzeczpospolita 2008 Składniki: *2 łyżeczki oliwy *2 średnie cebule posiekane *8 szklanek (2l) bulionu z kurczaka *2 łyżki octu z białego wina *2 puszki (po 425g) ciecierzycy, odsączonej *1 łyżka mielonego kminu rzymskiego (nie miałam) *5 ząbków czosnku, wyciśniętych *2 duże pomidory (440g), pozbawione pestek i drobno pokrojone *2 łyżki świeżej bazylii, posiekanej    Wykonanie: Rozgrzać oliwę w dużym rondlu, dodać cebulę, smażyć mieszając aż zmięknie i lekko się przyrumieni. Wlać bulion z kurczaka i ocet winny. Doprowadzić do wrzenia. Dodać ciecierzycę i kmin rzymski, gotować na wolnym ogniu, bez przykrycia 15 minut.Dodać czosnek, pomidory, świeżą bazylię, podgrzewać bez przykrycia około 5 minut lub do chwili, aż pomidory będą miękkie. Można podawać z grzankami.Smacznego :) 