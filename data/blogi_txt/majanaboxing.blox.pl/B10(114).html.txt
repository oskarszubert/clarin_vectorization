#38 Wydaniem Weekendowej Piekarni opiekuje się Ania z Jej małej kuchni, która zaproponowała dwa pyszne wypieki - chlebek z orzechami i śliwkami suszonymi oraz chlebek z pieczonymi ziemniakami. Wybrałam ten pierwszy, ponieważ jest na zakwasie, a muszę mojego zakwasu używać częściej, skoro tak grzecznie sobie rośnie i czeka na swój dzień. Ten dzień nadszedł i zrobiłam pyszne bułki wg przepisu na chleb. :) Nie dałam orzechów laskowych, ponieważ okazało się, że nie miałam, ale za to dosypałam troszkę włoskich. Oczywiście pozmieniałam swoim zwyczajem mąkę nie mając pszennej razowej, dałam żytnią. Moje zmienione bułki wyszły trochę blade, ale naprawdę pyszne. Jednak chyba wolałabym je w kształcie bochenka chleba. Dziękuję za pyszny przepis i wspólne pieczenie :)    Zaczyn: *100g mąki pszennej chlebowej (dałam pełnoziarnistą Lubelli) *60g wody *20g zakwasu pszennego (dałam żytni) Ciasto właściwe: *275g mąki pszennej chlebowej (jak wyżej) *125g mąki pszennej razowej (dałam żytnią) *270g wody *25g miękkiego masła *10g soli *7-8g świeżych drożdży *cały zaczyn *60-65 g orzechów laskowych (dałam włoskie i nie prażyłam) *60-65 g śliwek suszonych grubo pokrojonych    Wykonanie: Wymieszać składniki zaczynu aż się dobrze połączą - powstanie bardzo gęsta masa. Przykryć i zostawić na 12-16 godzin. Wyprażyć orzechy laskowe - w tym celu nagrzać piekarnik do temperatury 180-200 stopni C, wsypać całe orzechy na blachę. Włożyć do piekarnika na środkową półkę na 8-12 minut. Ja to pominęłam , nie dawałam orzechów laskowych. Gdy zaczyn jest gotowy, wymieszać składniki ciasta prócz orzechów i śliwek. Ciasto wyrobić, a pod koniec wyrabiania dodać właśnie orzechy i śliwki. Wyrobić jeszcze chwilę do równomiernego wymieszania.  Zostawić pod przykryciem na około 1-1,5 godziny. Jeśli wyrasta 1 godzinę nie trzeba składać ciasta, jesli 1,5 godziny należy je złożyć po około 45 minutach. Ukształtować bochenek i pozostawić do wyrośnięcia w koszyku lub w formie wysmarowanej tłuszczem i posypanej otrębami. Ja podzieliłam ciasto na 11 części, ukształtowałam bułki i pozostawiłam do wyrośniecia na 1 godzinę.  Piekarnik nagrzać do 235 stopni C. Włożyć chleb/ bułki do piekarnika i piec z parą. Po 15 minutach skręcić temperaturę do 215 stopni C i piec dalsze 25-30 minut. Nie mam piekarnika z parą, wobec czego wstawiłam na dół piekarnika otwarte naczynie żaroodporne z kostkami lodu i tak piekłam moje bułki z parą ;) Ostudzić na kratce.Smacznego:) 