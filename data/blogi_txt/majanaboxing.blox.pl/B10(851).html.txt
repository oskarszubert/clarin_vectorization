Robiłam lemon curd, więc czas na sernik z tymże cytrynowym kremem. Pyszny, delikatnie cytrynowy, ciężki sernik. Lemon curd jest tutaj robiony z masłem, ale można wykonać go na podstawie tego przepisu, bez masła. W każdym razie sernik jest smakowity, słonecznie żółty, bardzo polecam! Skorzystałam z przepisu od Dorotuś, zwiększając odrobinę ilość sera w przepisie.  Składniki na spód: *250 g ciastek digestive (lub innych pełnoziarnistych) *110 g masła Ciastka pokruszyć na piasek, masło roztopić. Masło wymieszać z ciastkami. Tortownicę o średnicy 21 cm (u mnie 23cm) wyłożyć papierem do pieczenia. Dno tortownicy wyłożyć ciastkami. Schłodzić przez 30 minut w lodówce.   Składniki na masę serową: *750 g twarogu 3-krotnie zmielonego lub twarogu śmietankowego sernikowego (ja dałam 850g twarogu wiaderkowego do serników) *pół szklanki (110 g ) drobnego cukru *2 łyżeczki otartej skórki z cytryny *3 jajka Ser zmiksować z cukrem i skórką z cytryny. Kolejno dodawać jajka (całe), miksując po każdym dodaniu. Wyjąć formę z lodówki, masę serową wylać na spód z ciastek. Piec w temperaturze 180ºC przez około 60 minut. Wystudzić sernik (najlepiej w lekko uchylonym piekarniku).   Składniki na lemon curd: *45 g masła *pół szklanki (110 g) drobnego cukru do wypieków *1 jajko, roztrzepane *1 łyżeczka otartej skórki z cytryny *2 łyżki soku z cytryny Masło rozpuścić, ostudzić. Dodać pozostałe składniki i zmiksować. Masę umieścić w szklanej miseczce, którą ustawić na rondelku z gotującą się wodą. Gotować w kąpieli wodnej mieszając, aż zgęstnieje (mój gotował się dość długo). Lekko przestudzić (może być lekko ciepły). Na wystudzony sernik wyłożyć lemon curd, równo rozprowadzić. Włożyć do lodówki na minimum 4 godziny, a najlepiej na całą noc. Smacznego :) 