Atinka i ja postanowiłyśmy upiec wspólnie bułeczki hamburgerowe Marthy Stewart, na które przepis wyszperałyśmy u Dorotki. Bułeczki wyszły mięciutkie, maślane i bardzo smaczne. Doskonale pasują zarówno do hamburgerów jak i słodkich dodatków śniadaniowych. Nasze bułeczki wykorzystałyśmy do czegoś pysznego, o czym niedługo się przekonacie;) Dziękuję Anitko za pyszne wspólne spotkanie w naszej kuchni:**     Składniki na 8 dużych bułeczek: *3/4 szklanki ciepłej wody  *1/3 szklanki mleka w proszku  *2 łyżki masła, roztopionego i ostudzonego  *1,5 łyżki cukru  *3/4 łyżeczki soli *1 łyżeczka drożdży instant  *1 jajko  *2,5 szklanki mąki    Ponadto: *1 żółtko  *1 łyżka mleka *sezam do posypania    Wykonanie: Wodę, mleko, masło i cukier umieścić w misce i wymieszać. Dodać drożdże, zamieszać i odstawić na 10 minut. Dodać jajko, połowę mąki i sól, zagnieść ciasto. Powoli dodawać resztę mąki. Zagnieść gładkie ciasto - powinno być elastyczne i nie może się lepić, ale nie należy dodawać zbyt dużo dodatkowej mąki. Ciasto przełożyć do miski, przykryć ściereczką i odstawić do wyrośnięcia na 1 godzinę.  Po tym czasie uformować 8 bułeczek, które po uformowaniu w kulkę należy mocno spłaszczyć dłonią. Bułeczki ułożyć na blaszce wyłożonej papierem do pieczenia, przykryć ściereczką i pozostawić do wyrośnięcia na 45 minut. Wyrośnięte bułeczki posmarować żółtkiem wymieszanym z mlekiem, posypać sezamem. Piec w temperaturze 200ºC przez 12 - 15 minut. Smacznego :) 