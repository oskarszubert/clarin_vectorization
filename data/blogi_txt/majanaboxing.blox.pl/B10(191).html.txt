Jakiś czas temu dostaliśmy od Cioci dwie skrzynki winogron i gruszki z ogrodu. Z winogron moja mama zrobiła sok, bardzo smaczny zresztą. Gruszkami się podzieliłyśmy i wtedy zapytałam na Facebooku o Wasze pomysły na wypieki z gruszkami. Postanowiłam zrobić ciasto mokka, ponieważ zaciekawiło mnie połączenie gruszek i kawy. Wyszło bardzo smaczne, miękkie, wilgotne. Kawa była wyczuwalna zarówno w aromacie jak i smaku. Gruszki fantastycznie zwilżyły całość. :) Przepis na ciasto pochodzi z blogu Green Plums.      Składniki:*5 jajek w temperaturze pokojowej,*kostka masła,*2 szklanki mąki,*1 szklanka białego cukru,*łyżeczka proszku do pieczenia,*1 filiżanka kawy rozpuszczalnej (u mnie: dwie łyżeczki granulowanej kawy rozpuszczone w około 150 ml gorącej wody)*2 łyżki kakao*4 duże, soczyste, dojrzałe gruszki Wykonanie:Jajka utrzeć z cukrem, do powstania jasnej, gęstej masy. Dodać miękkie masło, zmiksować. Przesiać mąkę z kakao i proszkiem, wymieszać, dolać przestudzoną kawę.  Masę wylać na natłuszczoną i wyłożoną papierem do pieczenia blaszkę (o wymiarach 25x35 cm). Gruszki obrać, przekroić na pół, wydrążyć. Ponacinać wzdłuż. Ułożyć je na cieście lekko wciskając w masę.  Piec godzinę w 180 stopniach. Sprawdzić patyczkiem, czy jest upieczone (patyczek wbity w ciasto po wyjęciu powinien być suchy). Wystudzić.Smacznego :) 