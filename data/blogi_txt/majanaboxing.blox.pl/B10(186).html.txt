Wspaniałe, wilgotne, miękkie ciasto, pachnące cynamonem, pachnące jesienią. Och, tak mi się zachciało ciasta marchewkowego jak zobaczyłam je u KasiC. Kasia napisała, że to jej ulubione marchewkowe ciasto. Wcale się nie dziwię. Nam również bardzo smakowało, bo właśnie takie ciasta lubimy. Spodobała mi się bardzo polewa z serka śmietankowego, dodatek cynamonu i orzechów. Ja troszkę pozmieniałam, gdyż do ciasta dorzuciłam również rodzynki, a polewę zrobiłam z serka homogenizowanego. Wyszło pysznie, polecam!:)  Składniki (robiłam w formie 34x24cm): *1,5 szklanki mąki *1 łyżeczka proszku do pieczenia *1 łyżeczka sody oczyszczonej *1 łyżeczka cynamonu *1/2 łyżeczki soli *1 szklanka cukru *3 jajka *1 łyżeczka ekstraktu waniliowego *2/3 szklanki oleju *1/2 szklanki soku ananasowego (nie z puszki), ja użyłam soku multiwitamina :) *1 szklanka startej marchwi (luźno włożonej do szklanki, nie ciasno ubitej) *1/2 szklanki posiekanych orzechów włoskich (dałam pół na pół z rodzynkami) Składniki na polewę: *2 łyżki miękkiego masła *1/3 szklanki cukru pudru *120g serka śmietankowego (użyłam homogenizowany i dałam go trochę więcej około 180g) *kilka kropel ekstraktu waniliowego (dałam aromat) *opcjonalnie kilka kropel soku z cytryny   Wykonanie: Mąkę, proszek, sodę, cynamon i sól przesiać do miski. Odstawić. Olej wymieszać z sokiem ananasowym. Odstawić.  Jajka z cukrem ubić mikserem do białości. Dodać mieszankę mączną, zmiksować, dodać olej z sokiem, krótko zmiksować. Następnie dodać marchew i orzechy z rodzynkami, delikatnie wymieszać łyżką.  Piec w temperaturze 180 stopni C przez około 45 minut. Składniki polewy wymieszać łyżką lub rózgą i rozsmarować na ostudzonym cieście. Wstawić do lodówki na conajmniej 1 godzinę. Smacznego :) 