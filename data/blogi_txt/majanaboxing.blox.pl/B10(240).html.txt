Szukałam jakiegoś pysznego ciasta dla dzieci na Dzień Dziecka, bowiem zgłosiłam się by upiec coś pysznego na Festyn z tej właśnie radosnej okazji. Z pomocą przyszła mi Dorotuś i jej blog, na którym znalazłam taki oto pyszny, mega słodki, czekoladowo - orzechowy batonik w sam raz dla małych łasuchów. Musiałam go wcześniej wypróbować, więc upiekłam go już 2 razy i powiem Wam, że jest przepyszny! Można pokroić go na małe kawałki i częstować dzieciaczki w trakcie zabawy, kiedy w brzuszkach zrobi się pusto, a łapki chętnie będą sięgały po takie energetyczne batoniki.  Wszystkim dzieciom z okazji ich pięknego Dnia Dziecka życzę wszystkiego najlepszego, dużo słoneczka, radości i tej pięknej, dziecięcej zabawy pełnej gwaru, uśmiechu i beztroskiego dziecięcego spojrzenia na świat :)    Składniki: *90g masła, roztopionego *100g ciastek digestive pokruszonych (dałam digestive w czekoladzie) *240g czekolady, z grubsza posiekanej (można dać pół na pół mleczną z gorzką, ja dałam tylko mleczną) *70g wiórek kokosowych *140g posiekanych orzechów laskowych (lub innych, jakie lubicie) *1 puszka mleka skondensowanego słodzonego (ok. 400g)   Wykonanie: Blaszkę (u mnie 34x24cm) wyłożyć papierem do pieczenia lub folią aluminiową. Na spód wylać rozpuszczone masło. Na nie równomiernie wysypać pokruszone ciastka, a następnie posiekaną czekoladę. Kolejno wiórki kokosowe, a następnie orzechy. Całość zalać mlekiem z puszki. Nie mieszać! Mleko podczas pieczenia wsiąknie w głębsze warstwy i wszystko się zespoli. Piec 30-40 minut w temperaturze 175 stopni C. Można przykryć od góry folią aluminiową. Ostudzić i włożyć do lodówki na 2-3 godziny (będzie lepiej się kroiło). Pokroić na kawałki. Smacznego :) 