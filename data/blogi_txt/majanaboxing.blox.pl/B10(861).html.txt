Wcześniej nigdy nie robiłam i nie jadłam sernika z rabarbarem. Skusił mnie u Natalki, która napisała, że to sernik idealny. Faktycznie, jest niesamowicie smaczny! Kremowy, taki wilgotny, no i smakuje rabarbarowo. Nie wiem, czy u Was  na straganach, w ogródkach jest jeszcze rabarbar, ale jeśli tak, to nie wahajcie się ani chwili. Sernik jest wspaniały! Przepis dodaję do letniej edycji Sernikowo.  Poniżej, w osobnym wpisie kilka czerwcowych zdjęć z ogródka. Niedługo będę zjadać wiśnie, porzeczki, agrest... mmm :).    Składniki na spód: *200 g herbatników pełnoziarnistych *70 g masła *30 g gorzkiej czekolady Składniki na masę serową *1 kg twarogu trzykrotnie mielonego (dałam wiaderkowy) *4 jajka *220-250 g cukru *3 łyżki mąki ziemniaczanej *100 g białej czekolady (pominęłam) *70 g masła *3 czubate łyżki gęstej śmietany 36% Ponadto *5 długich łodyg rabarbaru *garść malin (dałam 2 łyżki wiśniowego dżemu) *czubata łyżka cukru pudru Herbatniki zmiksować, by przypominały piasek. Masło i czekoladę rozpuścić, dokładnie wymieszać z ciasteczkami. Tortownicę (23-24 cm) wyłożyć papierem do pieczenia, przesypać masę ciasteczkową i rozprowadzić ją dokładnie po dnie. Rabarbar obrać i pokroić na około centymetrowe kawałki. 3/4 ułożyć na ciasteczkowym spodzie. Pozostały zmiksować z malinami i cukrem pudrem na gładki mus, następnie przetrzeć przez sitko, aby pozbyć się pestek.Śmietanę podgrzać, dodać białą czekoladę i gotować na małym ogniu, aż całkowicie się rozpuści.  Pozostałe składniki na masę serową zmiksować na gładką masę. Powoli wlać rozpuszczoną czekoladę, dokładnie wymieszać. Przelać do tortownicy. Na wierzch delikatnie nałożyć mus, starając się, aby pozostał na powierzchni, a nie opadał w środek masy. Przy pomocy wykałaczki, rozprowadzić mus, tworząc wzorki. Piec przez 15 minut w 175 stopniach, następnie zmniejszyć temperaturę do 120 stopni i piec jeszcze przez 90 minut. Po upieczeniu zostawić na 15 minut w zamkniętym, wyłączonym piekarniku. (Natalka sugeruje pieczenie w kąpieli wodnej).Po przestudzeniu wstawić do lodówki na całą noc.Smacznego :) 