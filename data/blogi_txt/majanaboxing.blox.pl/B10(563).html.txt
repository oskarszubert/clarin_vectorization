W czwartek mamy swoją małą tradycję. Jemy na obiad naleśniki na słodko. Zwykle robię je "na oko", smażę, a potem smaruję ulubioną konfiturą, marmoladą, nutellą. Czasem polewamy je syropem klonowym. Są pyszne. Tym razem zrobiłam naleśniki z przepisu ze wspaniałej książki Kuchnia Neli Rubinstein. Ta książka to prawdziwa skarbnica pomysłów, bardzo się cieszę, że ją kupiłam. Naleśniki z tego przepisu są bardzo pyszne, świetnie się smażą. Podawałam ze słodkim twarogowo-orzechowym nadzieniem, także z przepisu Neli. Pycha!   Składniki: *1 szklanka mąki (140g) *1 szklanka mleka (1/4 litra) *3/4 szklanki śmietany *1/4 łyżeczki soli *ok 40 g cukru (mój dodatek - zależy od upodobania smakowego)  *2 jajka *ok. 3 łyżek stołowych oleju lub klarowanego masła   Wykonanie: Mąkę ubić dokładnie z mlekiem, śmietaną i solą. Dodać jajka i dalej ubijać. Ciasto odstawić na 30 minut.  Naleśniki smażyć na dużym ogniu na patelni o średnicy 18 cm, minimalnie wysmarowanej tłuszczem.  Gdy naleśnik od spodu przyrumieni sie na złocistobrązowy kolor, przewrócić go na drugą stronę. Powinien smażyć się z każdej strony przynajmniej 2 minuty.  Naleśniki podawać z ulubionym dżemem, powidłami lubi z innym ulubionym nadzieniem. Nadzienie z białego sera i orzechów wg Neli Rubinstein: *1 1/2 szklanki białego sera *1 szklanka mielonych orzechów *6 łyżek stołowych cukru *1 łyżka stołowa utartej skórki z cytryny *1 1/2 łyżeczki esencji waniliowej Wszystkie składniki połączyć. Na każdy naleśnik położyć po łyżce nadzienia. Naleśniki zwinąć i zjadać.Smacznego :) 