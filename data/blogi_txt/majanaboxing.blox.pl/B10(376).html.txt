Postanowiłam, że zrobię ten ketchup i się udało! Bardzo się cieszę, bo jest bardzo, bardzo smaczny. Cukinii w smaku nie czuć, ale on jest naprawdę rewelacyjny, taki słodko-ostry. Zmniejszyłam troszkę ilość pieprzu cayenne, za radą autorki przepisu - Mienty. Z podanej ilości składników wyszło mi 6 słoiczków takich jak na zdjęciu plus dwa mniejsze.   Składniki: *1,5 kg obranej i oczyszczonej z nasion cukinii *0,5 kg cebuli *garść soli *2 szklanki cukru *1 szklanka octu *400g koncentratu pomidorowego *1 łyżeczka pieprzu *1 łyżeczka pieprzu cayenne (płaska, albo jedynie pół) *1 łyżeczka słodkiej papryki Wykonanie: Cukinię i cebulę zetrzeć na tarce o dużych oczkach, całość zasypać garścią soli, wymieszać dokładnie i odstawić na 6 godzin (nie odciskać). Najlepiej warzywa przygotować wieczorem i odstawić na całą noc. Po tym czasie warzywa gotować bez przykrycia do momentu, aż się rozgotują i zrobi się z nich papka. Wtedy dodać cukier i ocet i gotować przez 20 minut. Następnie dodać koncentrat i przyprawy i gotować przez kolejne 20 minut.  Należy pamiętać, aby wszystko mieszać od czasu do czasu, żeby się nie przypaliło. Całość zmiksować , przełożyć do słoiczków i pasteryzować przez 10 minut.  Smacznego :) 