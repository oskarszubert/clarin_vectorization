Kolejny rewelacyjny sernik z owocami. Tym razem są to czarne porzeczki. Przepis zobaczyłam już dawno na blogu Agnieszki, a zachwalała go także Atinka. Sernik wychodzi bardzo aksamitny, wilgotny, z wyraźnym posmakiem kwaśnych porzeczek. Mój wyszedł troszkę niski, gdyż sporo opadł, ale nie umniejsza to jego smaku, dlatego serdecznie go polecam!  I małe wyjaśnienie - czarnych porzeczek już nie ma, a sernik robiłam jeszcze przed urlopem.       Składniki na tortownicę o średnicy 22-23cm *100g migdałów bez skórki uprażonych na suchej patelni (u mnie gotowe zmielone migdały)*800g kremowego serka typu philadelphia *1 op. cukru waniliowego lub 2 łyżeczki ekstraktu waniliowego *280g drobnego cukru *2 łyżki mąki *skórka starta z 1 cytryny *4 jajka*125g czarnych porzeczek (mogą być mrożone) *1 łyżka likieru crème de cassis (użyłam nalewki porzeczkowej) *1 łyżka cukru pudru Składniki na polewę: *300g kwaśnej gęstej śmietany (może być creme fraiche) *2 łyżki cukru pudru *1 łyżeczka ekstraktu waniliowego Wykonanie: Migdały zmielić w malakserze na drobne okruszki (przypominające bułkę tartą). Ja użyłam kupionych zmielonych migdałów, więc tę czynność pominęłam. Wysypać nimi boki i dno natłuszczonej wcześniej tortownicy. Tortownicę można wcześniej wyłożyć folią aluminiową. Piekarnik nagrzać do 170ºC. Ser, mąkę, cukier, wanilię i skórkę cytrynową zmiksować przez 15 sekund, aż masa będzie gładka. Dodać jajka i jeszcze raz zmiksować przez 10 sekund (nie za długo, żeby masa się nie rozrzedziła).  W blenderze zmiksować: porzeczki, cukier puder i likier cassis. Miksować dość długo, żeby otrzymać idealnie gładką masę (można porzeczki przetrzeć przez sito, ale nie jest to konieczne). Do zmiksowanych porzeczek dodać 1 szklankę masy serowej i króciutko zmiksować, aż masa będzie miała jednolity kolor. Jasną masę serową ostrożnie wyłożyć na migdały w tortownicy. Wstawić do piekarnika na 25 minut. Po tym czasie wyjąć z piekarnika i ostrożnie łyżka i małymi porcjami nakładać masę porzeczkową. Ponownie wstawić do piekarnika na 30 minut. Sernik wystudzić przez 20 minut.  W miseczce wymieszać ze sobą składniki polewy i wyłożyć na przestudzony sernik, zostawiając wolny 1 cm szerokości pas wokół brzegu. Sernik ponownie wstawić do piekarnika na 10 minut i pozostawić w nim do całkowitego ostudzenia. Po wyjęciu z piekarnika wstawić ciasto do lodówki na całą noc. Przed podaniem można ozdobić wierzch porzeczkami. Smacznego:) 