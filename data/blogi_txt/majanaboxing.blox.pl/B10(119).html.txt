Na upieczenie truskawkowego chlebka z Joy of Baking, umówiłam się z Atinką i Cudawianką już jakiś czas temu. Z różnych przyczyn upiekłyśmy go we dwie, ale mam nadzieję, że Cudawianka kiedyś się na niego skusi, bo jest naprawdę rewelacyjny! :) Z tego przepisu piekła także kiedyś Wedelka oraz całkiem niedawno Grumki.  Ciasto bardzo nam smakowało, bo jest miękkie, wilgotne, pięknie pachnie no i jest z truskawkami. Takie ciasta znikają w moim domu bardzo szybko;) Polecam serdecznie!  Anitko, dziękuję Ci za wspólne truskawkowe pieczenie, a Tobie Cudawianko za wyszukanie pysznego przepisu!:)     Składniki: *113g masła *150g cukru *3 duże jajka *1 łyżeczka ekstraktu waniliowego *280g mąki *pół łyżeczki proszku do pieczenia *pół łyżeczki sody oczyszczonej *1/4 łyżeczki soli *łyżeczka cynamonu *ok. 120 ml kwaśnej śmietany lub jogurtu naturalnego *55g posiekanych orzechów włoskich lub orzechów pekan *1,5 szklanki posiekanych truskawek Wykonanie: Orzechy posiekać, ułożyć na blasze wyłożonej papierem do pieczenia i prażyć w piekarniku (180 stopni) przez około 8 minut, aż nabiorą złocistego koloru i zaczną pachnieć. W misce ubić mikserem masło z cukrem, aż będzie lekkie i puszyste. Dodawać po jednym jajku, ciągle ubijając. Dodać ekstrakt waniliowy.   W osobnym naczyniu połączyć mąkę, proszek do pieczenia, sodę, sól i cynamon. Wymieszać. Dodać składniki sypkie i śmietanę do ubitego masła. Całość dokładnie wymeiszać mikeserem. Na koniec delikatnie wmieszać do ciasta truskawki i orzechy. Foremkę keksową wysmarować masłem i wysypać mąką, przełożyć do niej gotowe ciasto.  Piec w temperaturze 180 stopni około godziny lub do momentu, gdy chlebek ładnie się zrumieni, a patyczek w niego wbity będzie suchy :) Smacznego :) 