Widziałam to ciasto na wielu blogach, było takim swoistym hitem blogowym. Wszędzie piękne, kuszące i smakowite. W końcu też je zrobiłam i nie żałuję, bo było bardzo pyszne. Kruchy spód, delikatna, śmietankowa masa, soczyste wiśnie (choć na razie z kompotu, ale myślę o tym, by latem zrobić ze świeżymi) oraz warstwa kruchego ciasta na wierzchu. Wszyscy, którzy jedli to ciasto stwierdzili, że smakuje jak pyszny, delikatny sernik. A sernikiem nie jest. :)  Wiem, że wielu osobom nie odpowiada nazwa 'styropian', ale mnie się podoba i pod taką nazwą je publikuję:). Przepis znalazłam u Dorotuś.       Składniki na ciasto kruche: *3 szklanki mąki pszennej*5 żółtek*pół szklanki cukru pudru*250 g masła, schłodzonego i pokrojonego w kostkę*1,5 łyżeczki proszku do pieczenia*1 opakowanie cukru waniliowego (najlepiej z prawdziwą wanilią, albo ziarenka z laski wanilii, ja dałam domowy waniliowy cukier) Ciasto można wymieszać w malakserze, ale także wyrobić ręcznie - masło umieścić w większym naczyniu, dodać mąkę i proszek, posiekać nożem. Dodać resztę składników i szybko wyrobić do otrzymania gładkiego ciasta. Ciasto podzielić na dwie równe części. Zawinąć je w folię i włożyć do zamrażarki na około 3 godziny, lub dłużej (ciasto można przygotować kilka dni wcześniej i przechowywać zamrożone). Moje siedziało w zamrażarce jakieś pół godziny. Składniki na masę śmietankową:*5 białek, w temperaturze pokojowej*szczypta soli*1 i 1/4 szklanki cukru*1200 g kwaśnej śmietany 18%, w temperaturze pokojowej*2 opakowania budyniu śmietankowego bez cukru (1 opakowanie - 40 g)Dodatkowo: *400 g wiśni: świeżych, mrożonych lub z syropu/kompotu (owoce powinny być odmrożone i odsączone z soku) W misie miksera ubić białka ze szczyptą soli na sztywną pianę. Pod koniec ubijania dodawać cukier, łyżka po łyżce, cały czas ubijając. Powinna powstać gęsta, błyszcząca piana.  Do piany dodać przesiany proszek budyniowy i wymieszać. Dodawać śmietanę, powoli i delikatnie mieszając, by białka nie opadły. WykonanieBlachę o wymiarach 33 x 20 cm wyłożyć papierem do pieczenia. Wyjąć jedną część ciasta z zamrażarki i zetrzeć na tartce o dużych oczkach na spód formy. Ja trzymałam ciasto w zamrażarce jedynie pół godziny i potem wylepiłam formę ciastem.  Na kruche ciasto wyłożyć całą masę śmietankową, wyrównać. Na górę delikatnie poukładać wiśnie, powinny pozostać na wierzchu masy śmietankowej. Jako ostatnią warstwę zetrzeć na tarce na górę ciasto kruche.  Piec w temperaturze 180ºC przez około 50 - 60 minut. Studzić w lekko uchylonym piekarniku.Smacznego :). 