Kuchnia została odkurzona zatem czas na kolejny wypiek z Atinką i Cudawianką. Z okazji rozpoczynającego się dziś Orzechowego Tygodnia, którym opiekuje się Atinka upiekłyśmy serduszka czyli słodkie drożdżówki z orzechowym nadzieniem podpatrzone u Dorotuś. Bułeczki są wspaniałe, mięciutkie, pachnące i bardzo, bardzo pyszne. Nadzienie pachnie i smakuje orzechowo - cynamonowo czyli tak jak bardzo lubię. Spodobał mi się bardzo sposób kształtowania tych drożdżówek, dzięki temu są inne niż wszystkie, serduszkowe, a do tego smakują genialnie!:). Dzisiejszy wpis wraz z Atinką i Cudawianką dedykuję Dorotuś :*. Składniki na ciasto (10 sztuk bułeczek): *160 ml mleka*2,5 łyżki cukru*pół łyżeczki soli*1 jajko*2,5 szklanki mąki pszennej*2 łyżki roztopionego masła*7 g drożdży suchych (1 opakowanie) lub 15 g drożdży świeżychWszystkie składniki umieścić w misce i wyrobić (z drożdżami świeżymi należy wcześniej zrobić rozczyn). Nie dosypywać więcej mąki, by ciasto nie było zbyt twarde. Wyrabiać długo, aż ciasto nie będzie lepkie, natomiast będzie sprężyste i będzie odchodzić od ręki. Uformować kulę, przykryć lnianym ręczniczkiem i pozostawić do podwojenia objętości w ciepłym miejscu.Po tym czasie ciasto podzielić na 10 równych części (około 65 g), formując z nich kulki.   Każdą część rozwałkować na placuszek. Na wierzchu posmarować nadzieniem. Następnie zwinąć razem z nadzieniem, w taki sposób jak zwijamy naleśniki. Następnie naleśnik złożyć na pół. Ostrym nożem przeciąć go w połowie, pozostawiając nie przecięte 2 cm od góry. Wywinąć na boki rozcięte części, by otrzymać kształt serca. Dokładny sposób formowania drożdżówek możecie podejrzeć u Dorotuś.  Ułożyć na blaszce w sporych odstępach (urosną duże).Przykryć lnianym ręczniczkiem, pozostawić w cieple na 30 - 40 minut do wyrośnięcia. Przed samym pieczeniem warto posmarować jajkiem roztrzepanym z łyżką mleka, by były rumiane. Piec w temperaturze 180ºC przez około 15-17 minut. Wystudzić. Składniki na orzechowe nadzienie: *200 g zmielonych orzechów włoskich lub pekan *100 g brązowego cukru*80 g śmietany kremówki *40 ml rumu (można zastąpić aromatem rumowym, do smaku) *pół łyżeczki cynamonu  Wszystkie składniki wymieszać, lekko rozcierając.﻿﻿ Smacznego:) 