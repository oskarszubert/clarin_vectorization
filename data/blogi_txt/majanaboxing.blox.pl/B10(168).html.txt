Drugie ciasto czekoladowe z cukinią, jakie robiłam. Drugie i tak samo pyszne. Bardzo wilgotne, o konsystencji brownies czyli ciężkie, mokre, wręcz zakalcowe. Mocno czekoladowe, bardzo. Zatem tylko dla prawdziwych wielbicieli czekolady. Takich jak my :). Dobre, bardzo dobre. Kocham te pęknięcia na cieście, a Wy? Przepis znalazłam na tym blogu.      Składniki: *100g miękkiego masła *pół szklanki oleju *200g cukru *2 jajka *1/2 szklanki śmietany 18% lub jogurtu naturalnego *1 łyżeczka sody *1/2 łyżeczki proszku do pieczenia *45g ciemnego kakao *300g mąki pszennej *2 szklanki startej na grubych oczkach cukinii  *100g czekolady gorzkiej o dużej zawartości kakao   Wykonanie: Olej, masło, śmietanę, jajka utrzeć na gładką masę. Dodać cukier, zmiksować. Dodać przesiane: mąkę, kakao, sodę, proszek do pieczenia i ponownie zmiksować. Na końcu wrzucić cukinię i czekoladę posiekaną na drobne kawałki. Wymieszać wszystko dokładnie. Wylać na wysmarowaną tłuszczem i wyłożoną papierem do pieczenia formę keksową (lub tortownicę) i piec przez około 50 minut w temperaturze 170 stopni C. Sprawdzić patyczkiem, czy ciasto się upiekło. Moje piekło się około 70 minut.  Smacznego. :) 