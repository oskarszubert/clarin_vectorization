W długi weekend gościłam Atinkę z synkiem. To były wspaniałe dni, które spędziliśmy wcale nie w kuchni (jakby sugerowały nasze blogi). Było dużo zwiedzania, spacerów, było grillowanie, morze, rozmowy do późnych godzin i poranne przy kawie (a nawet trzech), dużo zdjęć, słońce, wiatr, chłodno i ciepło. Był odpoczynek i luz, i ciasto też było, i chleb.  Na początek szarlotka z przepisu mojej mamy. Na kruchym cieście, z pysznym jabłkowym musem. Zdjęcia robiłyśmy razem - Atinka i ja. Anitko:*. Myślę, że szarlotkę można zabrać na świetny piknikowy wypad i zjadać na kocyku, zatem dodaję do akcji Czas na piknik :).       Składniki:  *3 szklanki mąki pszennej *1 szklanka cukru *1 opakowanie proszku do pieczenia *3 żółtka *1 całe jajko *1 kostka masła lub margaryny *1 opakowanie cukru waniliowego (u mnie domowy) *1 łyżka śmietany *1 łyżka oleju    Składniki na nadzienie:  *cynamon  *2 słoiki musu jabłkowego domowego (1 słoik - 900g)  *1 starte ziarenko tonki  *2 łyżki mąki ziemniaczanej  *ewentualnie 2-3 łyżki cukru do posłodzenia musu Wykonanie: Składniki na ciasto (czyli: mąkę, cukier, proszek do pieczenia, żółtka, jajko, masło, cukier waniliowy, śmietanę i olej) zagnieść. Uformować kulę. Blachę (34x24 cm) wysmarować tłuszczem, wyłożyć papierem do pieczenia. 2/3 ciasta rozwałkować na rozmiar blachy (34x24cm). Ja wylepiłam ciastem spód blachy. Podpiec  w temperaturze 180 stopni C przez około 10-12 minut. Mus jabłkowy wymieszać z cynamonem, mąką ziemniaczaną i tonką, ewentualnie z cukrem, zależy jak słodkie ciasto lubimy. Mus wyłożyć na podpieczony spód. Rozwałkować pozostałą część ciasta i wyłożyć na mus jabłkowy. Można pozostałą część ciasta zamrozić i zetrzeć na górę szarlotki (tak robię ja, moja mama ciasto wałkuje i kładzie na górę). Ciasto piec około 1 godzinę w temperaturze 180 stopni C. Smacznego.:) 