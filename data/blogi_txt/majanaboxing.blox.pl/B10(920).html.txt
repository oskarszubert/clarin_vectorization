Bardzo zaciekawiła mnie szarlotka na cieście twarogowym, którą dość dawno temu znalazłam u Agnieszki z Kuchni nad Atlantykiem. Jesień to czas pachnących szarlotek, zatem w końcu to ciasto pojawia się także u mnie. Kocham zapach i smak jabłek z cynamonem, więc do szarlotki obowiązkowo dorzuciłam cynamon. Wyszła bardzo smaczna, serdecznie ją polecam, szczególnie teraz, kiedy jabłka są takie dobre. To nie ostatnia szarlotka, jaka się u mnie pojawi, jeśli więc lubicie te ciasta to wypatrujcie kolejnej. ;)       Składniki (blaszka 22x35cm lub nieco mniejsza): *300g mąki*200g cukru*2 łyżki mąki ziemniaczanej*1 łyżeczka proszku do pieczenia*200g zimnego masła pokrojonego w kostkę*250g tłustego twarogu*2 jajka*1,5 kg jabłek obranych i pokrojonych w plastry*sok i skórka starta z 1/2 cytryny *1,5 łyżeczki cynamonu (mój dodatek)*1 łyżka cukru (jeśli jabłka są bardzo kwaśne) Wykonanie: Do dużego malaksera wsypać mąki, cukier i proszek do pieczenia. Zrobić kilka pulsów malakserem, żeby składniki się dobrze wymieszały. Teraz dodać masło, znowu kilka razy zmiksować, aż ciasto przybierze formę kruszonki. Dodać pokruszony ser i znowu włączyć na krótko malakser. Na koniec dodać jajka i jeszcze moment zmiksować do połączenia składników.Ciasto jest bardzo miękkie, nie daje się wałkować. Wstawić je do lodówki. W czasie gdy ciasto się chłodzi obrać jabłka, usunąć im gniazda nasienne i pokroić w plastry. Posypać skórką z cytryny i skropić sokiem cytrynowym, dodać cynamon. Jeśli są bardzo kwaśne można dodać 1 łyżkę cukru. Piekarnik nagrzać do 190ºC. Ciasto podzielić na 2 części. Pierwszą część ciasta wyłożyć na wysmarowaną masłem i wysypaną bułką tartą blaszkę (lub wyłożoną papierem do pieczenia) i rozsmarować na całej powierzchni. Można układać gęsto małe kopczyki ciasta łyżeczką i potem rozsmarować łyżką moczoną w zimnej wodzie lub zwilżonymi dłońmi (tak robi Agnieszka i ja też tak zrobiłam). Teraz na ciasto wyłożyć jabłka, a następnie rozsmarować tą samą techniką drugą część ciasta na wierzchu owoców. Nie trzeba robić tego dokładnie, jeśli jabłka będą prześwitywać to nic nie szkodzi, w czasie pieczenia ciasto urośnie i to się wyrówna. Szarlotkę piec przez ok. 40 min, aż ciasto na wierzchu ładnie się zezłoci. Przed podaniem można ewentualnie posypać je cukrem pudrem. Smacznego :) 