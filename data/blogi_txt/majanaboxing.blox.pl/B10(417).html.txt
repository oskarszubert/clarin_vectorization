To naprawdę kruchutkie ciasto, bardzo słodkie i bardzo pyszne, rozpływające się w ustach. Przepis znalazłam na blogu Niny, a moją jedyną modyfikacją było wykorzystanie borówki amerykańskiej zamiast jagód. Choć Ukochany stwierdził, że jest lekko za słodkie to i tak zjadł je ze smakiem i nawet okruszki nie zostały ;)   Składniki: *175g mąki *40g cukru pudru *szczypta soli *2 żółtka *75g masła *250g jagód lub borówki amerykańskiej *25g cukru (dałam trzcinowy)   Wykonanie: Na stolnicy wysypać mąkę, cukier puder i sól. Wymieszać i utworzyć kopczyk. Zrobić zagłębienie na środku i do niego wbić żółtka oraz dodać masło. Zagnieść jednolite miękkie ciasto, które nie powinno lepić się do rąk. Włożyć do lodówki na 30 minut. Po wyjęciu z lodówki 2/3 ciasta rozwałkować na wielkość formy ( u mnie tortownica o średnicy 23 cm). Nie dałam rady rozwałkować ciasta, po prostu wylepiłam nim dno tortownicy.  Włożyć na chwilę do lodówki by się schłodziło.  Na dnie ciasta rozłożyć jagody/borówki i posypać cukrem.  Pozostałe ciasto rozwałkować i pokroić na paski o szerokości 1,5 cm i ułożyć na jagodach w formie kratki. Można zrobić dowolne kształty. Ja musiałam sama lepić paski, bo nie mogłam rozwałkować ciasta (było zbyt kruche). Piec około 30-35 minut na złoty kolor w temperaturze około 180 stopni.  Smacznego :) 