Lubicie cappuccino? Ja tak! Zamarzyłam by zrobić  kostkę cappuccino, jaką widziałam u Dorotki. Niestety nie miałam odpowiedniej formy, więc zrobiłam ją w tortownicy, zresztą Dorotka wspominała u siebie, że można upiec to ciasto właśnie w takiej formie. Moje ciasto nie jest więc kostką, a okrągłym ciastem cappuccino. Nie prezentuje się tak ładnie jak u autorki przepisu, niemniej jednak jest przepyszne i bardzo wszystkim smakowało. Bardzo lubię masy na bazie serka mascarpone, muszę powiedzieć,ze zmieszanie serka z cappuccino to pyszna sprawa . Składniki na ciasto: *5 dużych jajek  *125 g gorzkiej czekolady, roztopionej w kąpieli wodnej lub mikrofali *125 g masła, miękkiego  *1,5 łyżki kawy rozpuszczalnej (proszku)  *150 g drobnego cukru do wypieków  *125 g mąki pszennej *1 łyżeczka proszku do pieczenia  Masło utrzeć do białości. Dodać roztopioną i lekko przestudzoną czekoladę, zmiksować. Kawę rozpuścić w 1 łyżce gorącej wody, wmiksować do masy. Dodać cukier, zmiksować. Białka oddzielić od żółtek. Po kolei do masy czekoladowej wbijać żółtka, miksując po każdym dodaniu. Mąkę przesiać z proszkiem do pieczenia. Dodać do masy i zmiksować. Białka ubić na sztywną pianę, delikatnie wymieszać z masą czekoladową. Ciasto przełożyć do kwadratowej formy o boku 23 cm (lub tortownicy o średnicy 24 cm, ja robiłam w tortownicy), wyłożonej uprzednio papierem do pieczenia. Piec w temperaturze 170ºC przez około 25 - 30 minut do tzw. suchego patyczka. Ciasto dokładnie wystudzić, przekroić wzdłuż na dwa blaty. Jeśli robicie ciasto w większej blaszce niż podana, ciężko będzie je przekroić wzdłuż ze względu na rozmiary, warto ciasto podzielić na dwie części i każdy blat upiec osobno, około 12 - 15 minut, do suchego patyczka. Blaty można naponczować.   Masa cappuccino: *250 g serka mascarpone *250 g śmietany kremówki  *3 płaskie łyżeczki żelatyny  *60 g kawy cappuccino (proszku)  *3 łyżki drobnego cukru do wypieków (lub więcej/mniej - zależy to od cappuccino)  Serek mascarpone zmiksować lub wymieszać dokładnie z cappuccino. Żelatynę rozpuścić w 1/4 szklanki gorącej wody, przestudzić. Kremówkę ubić na sztywno. Powoli dodawać cukier i dalej miksować. Wlewać przestudzoną żelatynę, cały czas miksując. Ubitą masę dodać do serka mascarpone i zmiksować lub wymieszać.   Na górę: *250 ml śmietany kremówki  *1 łyżka drobnego cukru do wypieków  *20 g kawy cappucino (proszku)  Kremówkę ubić na sztywno. Wsypać cukier i ubić.   Wykonanie: Wystudzone ciasto przełożyć kremem cappuccino, na wierzch wyłożyć ubitą kremówkę, oprószyć cappuccino. Przechowywać w lodówce. Przed podaniem pokroić w kostkę. Smacznego :) 