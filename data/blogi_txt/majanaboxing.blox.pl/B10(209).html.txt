Szybciutko wrzucam jeszcze przepis na ciasto z truskawkami, zanim się skończą i trzeba będzie na nie czekać kolejny rok. Szkoda, że sezon na te wspaniałe owoce jest taki krótki, ale taki jego urok. W truskawkowym czasie zajadam się nimi do granic możliwości, piekę ciasta, robię przetwory. Ha! Właśnie, mam jeszcze dżem do pokazania, więc niedługo na pewno się tutaj pojawi. A dziś pyszne, proste ciasto z truskawkami i migdałami, na które przepis znalazłam w Małej Cukierence. Częstujcie się. Życzę miłej niedzieli :)    Składniki( w temperaturze pokojowej): *500g umytych i obranych truskawek *200g miękkiego masła *160g cukru *1 opakowanie cukru waniliowego *szczypta soli *4 jajka *1/2 łyżeczki aromatu śmietankowego (dałam ekstrakt waniliowy domowy) *200g mąki pszennej *40g mąki ziemniaczanej *1 płaska łyżeczka proszku do pieczenia *3 garście migdałów w słupkach lub płatków migdałowych   Wykonanie: Obie mąki przesiać i wymieszać z proszkiem do pieczenia. Masło utrzeć, a następnie dodać cukier i cukier waniliowy, sól , ucierać przez około 3 minuty. Dodać aromat i wymieszać. Do masy dodawać po jednym jajku. Po dodaniu każdego miksować przez około 40 sekund na najniższych obrotach miksera, aż składniki się połączą. Z trzecim jajkiem wsypać 2 łyżki mąki (z tej mąki, którą już przesialiśmy), wymieszać i dodać ostatnie jajko. Gdyby masa się zwarzyła dodać kopiastą łyżkę mąki ziemniaczanej i wymieszać. Do masy dodać mąkę, krótko i dokładnie wymieszać.  Ciasto przełożyć do tortownicy o średnicy 23 cm, wyłożonej papierem do pieczenia lub wysmarowanej masłem i posypanej bułką tartą. Wierzch wyrównać i poukładać truskawki (jeśli są duże można je poprzecinać na pół), posypać migdałami i wstawić do piekarnika nagrzanego do 180 stopni C. Piec około 55 - 60 minut. Przed podaniem można ciasto posypać cukrem pudrem.Smacznego :)    ﻿﻿ 