Na Trzeci Dzień Czosnku organizowany przez Irenę i Andrzeja przygotowałam bułeczki z czosnkiem. Powstały na życzenie mojego synka, który bardzo lubi czosnkowe pieczywo. Bułeczki są pyszne, miękkie i pięknie pachną. Bardzo nam smakowały. Nawet udało mi się przemycić w nich natkę pietruszki, synek zjadał ze smakiem:). Przepis od Dorotki.  Składniki na 12 bułeczek (robilam z połowy porcji): *400 g mąki pszennej chlebowej (dałam zwykłą pszenną) *20 g drobnego cukru *pół łyżeczki soli *1 łyżeczka drożdży suchych (4 g) lub 8 g drożdży świeżych *260 g mleka *30 g masła, roztopionego Ponadto na posmarowanie: *1 jajko roztrzepane z 1 łyżką mleka    Wykonanie: Wszystkie składniki na ciasto umieścić w mikserze i zmiksować, można również wyrobić ręcznie (z drożdży świeżych najpierw zrobić rozczyn). Ciasto powinno być gładkie i bardzo dobrze wyrobione. Umieścić w misce, przykryć lnianym ręczniczkiem i pozostawić do podwojenia objętości (1,5 h lub dłużej, w zależności od temperatury otoczenia). Po tym czasie ciasto podzielić na 12 równych części. Uformować z nich kulki, następnie każdą spłaszczyć i ulepić w podłużną bułeczkę, układając złączeniem do blachy. Przykryć, pozostawić na 30 minut do ponownego wyrośnięcia w ciepłym miejscu. W tym czasie przygotować nadzienie: *60 g miękkiego masła *4 ząbki czosnku drobniutko posiekane (można dać więcej, ja na połowę porcji dałam 3 ząbki) *2 łyżeczki suszonej pietruszki (może być świeża) Wszystkie składniki rozetrzeć tyłem łyżki lub zmiksować. Włożyć do rękawa cukierniczego lub woreczka, w którym odetniecie róg. Wyrośnięte bułeczki posmarować jajkiem. Ostrym nożem naciąć do połowy, wycisnać  w to miejsce nadzienie (ja po prostu nałożyłam nadzienia do bułeczek łyżeczką). Piec w temperaturze 180ºC przez około 15 minut. Podawać ciepłe. Smacznego :) 