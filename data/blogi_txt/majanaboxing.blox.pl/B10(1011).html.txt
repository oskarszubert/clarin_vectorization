Mleczne bułeczki z żurawiną były propozycją Małgoś do Weekendowej Piekarni nr 51. Upiekłam je dopiero teraz, na sobotnie śniadanko. Tradycyjnie zrobiłam je swoją ulubioną metodą - bułeczki uformowałam wieczorem, włożyłam do lodówki by rano je wyjąć, upiec i zajadać jeszcze ciepłe, z topiącym się na nich masełkiem i dżemikiem. Do tego filiżanka cudownej, gorącej kawy z mleczkiem...mmm... Pycha, po prostu niebo w gębie! Bułeczki były takie mięciutkie, mleczne, a żurawinka cudownie do nich pasowała. Naprawdę pyszny przepis, do którego z pewnością jeszcze wrócę.     Składniki na 7 bułeczek: *250g białej mąki pszennej *ok. 75g letniego mleka *1 łyżeczka drożdży instant *1 łyżka cukru *1 jajko *50g rozpuszczonego masła *30 g suszonej żurawiny *1 łyżeczka soli   Składniki na glazurę: *1 żółtko *szczypta soli (pominęłam)   Wykonanie: Połączyć wszystkie składniki ciasta (oprócz żurawiny) i wyrobić dobrze (manualnie lub robotem), tak by ciasto łatwo odchodziło od dłoni lub miski. Ciasto powinno być miękkie, ale nie lepkie. Dodać żurawinę i jeszcze raz zagnieść ciasto. Przykryć miskę folią spożywczą i zostawić do wyrośnięcia w ciepłym miejscu na około 2 1/2 godziny (ciasto powinno podwoić objętość). Podzielić ciasto na 7 równych części, uformować bułeczki i ułożyć na blasze wyłożonej papierem do pieczenia - złączenie do góry. Przykryć ściereczką i pozostawić do ponownego wyrośnięcia na około 1 1/2 godziny (ja włożyłam je do lodówki na noc). Bułeczki naciąć (zapomniałam naciąć) i posmarować z wierzchu rozkłóconym z solą żółtkiem (nie dawałam soli). Piec w temperaturze 210 stopni C przez około 15 minut. Smacznego :) 