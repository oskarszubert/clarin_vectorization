Kolejną propozycją Agatki do Weekendowej Piekarni są włoskie bułeczki z ziemniakami i bazylią. Bardzo zaciekawiło mnie to połączenie, a że uwielbiam piec bułeczki, więc musiałam spróbować. Ziemniaków nie jemy często, właściwie prawie wcale, a więc gościnnie dziś u nas występują zamknięte wraz z pachnącą bazylią w pysznych bułeczkach. Moje bułeczki oczywiście są blade i zawichrowane, mają różne kształty, bo nie zapanowałam nad nimi do końca tak jakbym chciała. Nie zrobiłam też nacięcia, ale są tak pyszne, tak pachną Italią, ach! Pycha!:) Smakowały nam baaardzo i muszę je powtórzyć koniecznie!:)Składniki na bigę:*2g świeżych drożdży*100g ciepłej wody (ok. 30 stopni C)*200g mąki pszennej Drożdże rozczynić z wodą. Mąkę wsypać do miski, wlać drożdże, dokładnie połączyć (zagniatać, aż ciasto będzie gładkie - ręcznie około 5 minut lub mikserem około 2-3 minuty). Ciasto będzie ścisłe i dość twarde. Przykryć je folią, zostawić na 2-3 godziny w temperaturze pokojowej, następnie wstawić do lodówki na noc (maksymalnie na 20 godzin). Wyjąć z lodówki na około 2 godziny przed przygotowaniem ciasta.Składniki na ciasto właściwe (przygotować je w dniu pieczenia):*10g świeżych drożdży*150g wody*280-320g mąki pszennej*140g ugotowanych i przeciśniętych przez praskę ziemniaków*2 płaskie łyżeczki soli (ok.12 g)*1 łyżka oliwy*10g drobno posiekanej bazylii (dałam suszoną)Bigę podzielić na małe kawałki. Drożdże rozczynić z wodą. 280g mąki wsypać do miski, wlać drożdże, dodać bige i przez ok. 5-8 minut zagniatać ciasto (ręcznie lub mikserem na małych obrotach). Następnie dodawać po trochu ziemniaków, sól, oliwę i bazylię. Jeśli po ok. 5-8 minutach wyrabiania ciasto będzie zbyt luźne, dodawać po troszku mąki. Dużo zależy od ziemniaków - jedne są bardziej inne mniej wodniste.  Przykryć folią i odstawić na ok. 60 minut. Podzielić ciasto na 10-12 kawałków, każdy po ok. 80g. Uformować okrągłe lub owalne bułeczki. Ułożyć je na blasze, przykryć i odstawić do wyrośnięcia na ok. 60 minut.Wyrośnięte bułeczki naciąć, wstawić do nagrzanego do 225 stopni C piekarnika, zmniejszyć temperaturę do 200 stopni i piec ok. 20 minut.Studzić na kratce. 