Niezastąpione, pyszne, pachnące latem ciasto - drożdżowe z owocami i kruszonką. Mmmmm, ja się rozpływam, gdy czuję ten zapach. Korzystałam z przepisu znalezionego u KasiC. Kasia podała przepis na kaszubskie drożdżowe, bardzo się cieszę, bo w końcu to bliskie okolice, więc przepis jakby domowy. Od siebie dorzuciłam do truskawek rabarbar. Wyszło przepysznie. Tak naprawdę ciepło, domowo, pachnąco. Polecam z całego serca! Ciasto robiłam już jakieś dwa tygodnie temu, łapki na zdjęciu to rączki mojego synka, który aktualnie jest na Mazurach na kolonii żeglarskiej. :)   Składniki (na tortownicę o śr. 26cm): *250 g truskawek przekrojonych na pół *1 duży badyl rabarbaru (dodałam od siebie)*400 g mąki pszennej*30 g świeżych drożdży*1/2 szkl mleka*1/2 szkl cukru*100 g masła*3 jajka w temp. pokojowejKruszonka:*80 g mąki*60 g cukru*60 g rozpuszczonego masła Wykonanie:Drożdże włożyć do rondelka, zasypać 1 łyżką cukru i rozmieszać, aby zrobiły się płynne. Dolać letnie mleko, wymieszać i odstawić pod przykryciem w ciepłe miejsce, aby urosły. Trwa to od 15 do nawet 30 minut w zależności od temperatury w kuchni.W czasie jak drożdże rosną rozpuścić masło w rondelku i odstawić do wystudzenia.Mąkę przesiać do miski, dodać cukier, jajka i wyrośnięty zaczyn drożdżowy. Masła na razie nie dodawać. Wszystko wyrobić (można mikserem) na gładką masę. Dodać letnie masło i jeszcze raz wyrobić, aby wszystko dobrze się połączyło. Miskę z ciastem przykryć folią i odstawić w ciepłe miejsce do urośnięcia na około 1 godz.Tortownicę wysmarować masłem i oprószyć mąką lub wyłożyć papierem do pieczenia. Wyrośnięte ciasto włożyć do formy i zostawić do wyrośnięcia na 30 minut.W tym czasie nastawić piekarnik na 175°C i zrobić kruszonkę: roztopić masło, dodać cukier i mąkę i wymieszać, aż składniki zaczną się zlepiać.Po wyrośnięciu ciasto przykryć owocami i posypać kruszonką.Włożyć do gorącego piekarnika i piec 35-45 min. Jeśli zacznie się za szybko rumienić, wierzch przykryć arkuszem papieru do pieczenia. Smacznego :) 