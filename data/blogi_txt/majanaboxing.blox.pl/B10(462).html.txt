Na te pyszne ciacha miałyśmy ochotę już baaaardzo dawno temu, jak tylko ujrzałyśmy je na blogu Dorotuś. Nie miałam odpowiednich foremek, ale pewnego dnia dostałam paczuszkę z prezentem od Atinki, a w niej właśnie te foremeczki :** Wciąż o tych ciasteczkach myślałyśmy, praktycznie całe lato i czekałyśmy na jesienny dzień, kiedy będzie można wraz z dziećmi wejść do kuchni i upiec małe słodkości. Taki dzień właśnie nadszedł. Atinka z synkiem i ja z synkiem, wspólnie razem, mimo odległości tylu kilometrów, upiekliśmy pyszne ciasteczka przełożone dżemem malinowym. Dzieciaczki wykrajały kształty z ciasta, a potem po upieczeniu wspólnie sklejaliśmy je dżemem. Było mnóstwo zabawy, brudnych rączek, cukier puder na podłodze, ale jakże miło, ciepło, wesoło i pysznie. Anitko dziękuję Wam za wspólne pieczenie :** Te ciasteczka przypomniały mi nasze lipcowe spotkanie, kawkę, ploteczki, spacer po Krakowie i czekanie na ogień pod Smokiem Wawelskim. Dziękuję :***    Składniki:  *170 g masła  *1 szklanka cukru pudru  *otarta skórka z jednej cytryny *otarta skórka z dwóch pomarańczy  *1 i 1/4 szklanki mąki (+ mąka do podsypywania - tak jak Dorotka musiałam bardzo dużo podsypywać, bo ciasto się klei)  *1 płaska łyżeczka proszku do pieczenia  *2 łyżeczki cynamonu   *pół łyżeczki startej gałki muszkatołowej  *pół łyżeczki soli  *3 żółtka  *1 i 1/2 szklanki zmielonych migdałów (lub zmielonych podpieczonych orzechów) Dodatkowo: *dżem malinowy do przełożenia  *cukier puder do oprószenia    Wykonanie: Wszystkie składniki na ciastka zagnieść, owinąć w folię i włożyć do lodówki na 1 godzinę. Po tym czasie ciasto rozwałkować na grubość 3 mm, mocno podsypując mąką, wycinać ciasteczka 'całe' i 'z okienkiem'. Układać na blaszce wyłożonej papierem, w niewielkich odległościach od siebie - ciastka zachowują kształt. Można je jeszcze włożyć do lodówki na 30 minut. Piec około 12 - 15 minut w temperaturze 165ºC. Studzić na kratce. Po wystudzeniu przełożyć dżemem malinowym i oprószyć pudrem (ja posypałam ciastko górne cukrem pudrem przed przełożeniem). Smacznego :) * zagnieciona masa do wykonania ciastek może być trzymana w lodówce do 3 dni lub zamrożona na 1 miesiąc 