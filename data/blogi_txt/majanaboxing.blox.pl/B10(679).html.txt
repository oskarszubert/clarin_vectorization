Na porzeczki czekam zawsze z taką samą niecierpliwością jak na truskawki, bo ja porzeczki uwielbiam. O tak, uwielbiam chyba wszystkie letnie owoce :) Te są dla mnie szczególnie pyszne zjadane prosto z krzaczka tak samo jak dla mojego dziecka. Lubię także świeży kompot z porzeczek oraz oczywiście słodko-kwaśne wypieki. Narwałam sobie całą kobiałkę porzeczek u mamy w ogródku i szczęśliwa przystąpiłam do pieczenia pleśniaczka wg przepisu Viridianki. Placek smakuje wspaniale ! Jest pyszny, nie za słodki dzięki porzeczkom, a dodatek orzechów ciekawie wzbogaca smak ciasta.  Tym razem zupełnie bez ustawki, zupełnie telepatycznie, pomyślałyśmy o tym samym placku w tym samym czasie :). Atinka i ja czyli spontaniczne spotkanie w naszej wirtualnej kuchni. Dziękuję :***    Składniki:  *500g mąki pszennej *2 łyżeczki proszku do pieczenia *300g masła *250g cukru pudru *3 jajka (osobno żółtka, osobno białka) *2 łyżki gorzkiego kakao *2 łyżki bułki tartej *3 łyżki cukru kryształu *1 szklanka posiekanych orzechów włoskich *500g czerwonych porzeczek    Wykonanie: Mąkę przesiać z proszkiem do pieczenia, wymieszać. Dodać masło (pokrojone w kostkę), posiekać nożem. Dodać przesiany cukier puder, wymieszać. Zrobić wgłębienie i dorzucić żółtka, posiekać. Zagnieść rękoma gładkie, miękkie ciasto.  Podzielić je na 3 równe części formując kule. Do jednej dodać kakao, zagnieść. Kulki owinąć w folię spożywczą. Jedną białą kulkę włożyć do lodówki, pozostałe kulki do zamrażalnika na około 1-1,5 godziny.  Formę (zrobiłam w formie 25x35 cm) wysmarować masłem i wyłożyć papierem do pieczenia. Białym ciastem z lodówki wylepić dno formy (lub rozwałkować i przełożyć do blaszki). Posypać bułką tartą, wyłożyć owoce. Na owoce zetrzeć na dużych oczkach tarki ciemne ciasto. Posypać je orzechami. Białka ubić na sztywną pianę dodając pod koniec cukier i wyłożyć na orzechy. Na pianę zetrzeć pozostałe jasne ciasto. Piec 35-45 minut w temperaturze 180 stopni C. Smacznego :) 