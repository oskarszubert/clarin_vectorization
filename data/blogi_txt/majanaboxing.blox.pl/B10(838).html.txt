Nie byłabym sobą, gdybym nie wypróbowała kolejnego przepisu na sernik. Jak tylko ciasteczka Oreo pojawiły się w sklepach wiedziałam, że je kupię właśnie po to, by zrobić to ciasto. :) Sernik jest pyszny, bardzo go polecam! Zrobiłam dokładnie tak jak Dorotka, dając ciastka do spodu oraz posypując nimi górę. Można także dodać Oreo do masy serowej, zrobię tak następnym razem, bo serniczek z pewnością powtórzę. :) Same ciasteczka również są smaczne. Ciemne, mocno kakaowe ciastka połączone słodką masą. Posmakowały szczególnie mojemu synkowi. :) Składniki na spód: *160 g ciastek Oreo (powinny być bez masy, choć u mnie są z masą) *60 g masła, roztopionego Ciastka pokruszyć na piasek, wymieszać z roztopionym masłem. Tortownicę o średnicy 21 cm wyłożyć papierem do pieczenia. Masę ciastkową wysypać na spód, wyrównać. Składniki na masę serową: *600 g twarogu (zmielonego przynajmniej dwukrotnie) lub twarogu śmietankowego *1 szklanka (250 ml) creme fraiche, można użyć śmietany kremówki *3 jajka *2 łyżki skrobi ziemniaczanej *1 łyżeczka ekstraktu z wanilii *3/4 szklanki cukru *70 g ciastek Oreo, pokruszonych, do posypania (bez masy) Wykonanie: Wszystkie składniki zmiksować na gładką masę. Wylać na ciasteczkowy spód. Piec w temperaturze 180ºC przez 60 minut. Sernik powinien być ścięty na środku (nie pieczemy do tzw. suchego patyczka). Można piec w kąpieli wodnej, ale ja piekłam tradycyjnie. Wystudzić, schłodzić przez noc w lodówce. Na górę wysypać pokruszone ciastka. Smacznego :) 