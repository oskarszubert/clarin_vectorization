Wracając pewnej pięknej soboty z plaży, nazbieraliśmy płatków pięknie pachnącej dzikiej róży. Miałam jeszcze truskawki, więc pomyślałam, że zrobię konfiturkę truskawkowo - różaną. Wzorowałam się na przepisie Ewelosy, a od siebie dodałam garść porzeczek czerwonych dla zaostrzenia smaku oraz powiększyłam ilość składników. Konfitura wyszła przepyszna! Wiedziałam, że taka będzie, no w końcu jest z różą:) Jak widać na zdjęciu, jedliśmy ją z naleśnikami:)   Składniki: *ok. 1kg truskawek *garść porzeczek czerwonych *300g cukru *sok z 1/2 cytryny *150g obranych płatków róży (takich, które mają odcięte białe końcówki) *40g cukru do syropu *150ml wody do syropu Wykonanie: Dzień przed planowanym robieniem konfitury należy przygotować płatki róży. W tym celu trzeba ugotować syrop ze 150 ml wody, 40 g cukru i soku z 1/2 cytryny. Lekko ostudzić i dodać do niego płatki róży. Przykryć i odstawić na 24 godziny. Następnego dnia obrać truskawki z szypułek, umyć, zmiksować blenderem i dodać 300g cukru. Postawić na mały gaz i gotować cały czas pilnując i mieszając. Gotować w trzech turach po 15-25 minut. Pod koniec dodać płatki róży razem z płynem. Gotować około 10 minut. Gorącą konfiturę nałożyć do gorących słoiczków, zakręcić i postawić do górym dnem. Ostudzić. Smacznego:) 