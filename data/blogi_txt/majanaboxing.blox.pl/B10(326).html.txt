Czas na ciasteczka! Dawno ich u mnie nie było. Przepis na te owsiane ciastka znalazłam już dawno na blogu Na kruchym spodzie. W końcu doczekały się upieczenia i wiecie co - będę je robiła częściej, bo są pyszne! Bardzo nam smakują w wersji z rodzynkami, ale także z gorzką czekoladą. Ciasteczka można zabrać ze sobą na piknik, do szkoły, pracy, na spacer, do ogrodu i chrupać z zadowoleniem :).   ﻿ Składniki: *70g masła *145g brązowego cukru muscavado (jasny lub ciemny) *32g jajek (1 małe)*3,5g ekstraktu z wanilii (1 łyżeczka)*100g mąki pszennej *3,5g proszku do pieczenia*1-2 g sody oczyszczonej*1g soli*85g płatków owsianych górskich (u mnie: 60g płatków owsianych, 15g wiórków kokosowych)*72-73g rodzynek Wykonanie:  Masło utrzeć z cukrem, aż masa będzie jednolita, nie za długo. Powoli dodać jajko roztrzepane z wanilią. W osobnej misce połączyć suche składniki, oprócz rodzynek. Wymieszać niedbale z masą maślaną. Wsypać rodzynki, dokładnie wymieszać. Następnie ciasto wyłożyć na pergamin i utoczyć z niego wałek o średnicy takiej jakie chcemy mieć ciastka, wiedząc że się trochę powiększą. Zawinąć i zrolować. Włożyć do lodówki lub zamrażarki, aby ciasto stężało. Zimne ciasto pokroić cienkim nożem lub tasakiem na krążki grubości 1-1,5 cm, tak aby nie spłaszczać walca. Ciastka układać na blasze wyłożonej papierem. Piec w temperaturze 160-170 z termoobiegiem przez 12-15 minut. Studzić na kratce. Można przechowywać w szczelnym pudełku. Smacznego:) 