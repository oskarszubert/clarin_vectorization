Kochani, wróciłam z urlopu. Dziękuję Wam wszystkim za życzenia :*** , bardzo, bardzo dziękuję. To naprawdę tak miłe móc je wszystkie przeczytać, kochani jesteście.  Na urlopie było tak cudownie, że nie chciało się wracać. Góry są tak piękne, kocham je za wszystko. Górskie cudowne szlaki, mimo iż tak aktualnie zatłoczone to wciąż pełne uroku i niezapomnianych widoków. Synek pierwszy raz dzielnie wdrapał się na sam szczyt Giewontu, a potem pięknym szlakiem wędrował razem z nami na Kasprowy Wierch. Jednego dnia, dwa szczyty - taki dzielny był :) Takie wędrówki są niezapomniane, mam nadzieję, że nie tylko dla nas,ale właśnie przede wszystkim dla tego młodego człowieka, który dzielnie przemierzał górskie szlaki w kapeluszu na głowie,  z butlą wody, czekoladą i aparatem fotograficznym w plecaku.  Przepiękne wędrówki każdego dnia, ale również odkrywanie nowych doznań smakowych - to było naszym celem. O tak, w końcu udało mi się także spróbować pewnych smaków, o których tylko słyszałam. Więc tak - znam już smak słowackiej polewki czosnkowej, zupy z kurek serwowanej z grzankami, kwaśnicy na żeberkach, moskola z masełkiem czosnkowym, oscypka na gorąco podawanego z żurawiną, wreszcie pysznego sera owczego bunca (bundza?).  Prócz gór zwiedziliśmy także Pieskową Skałę z piękną Maczugą Herkulesa, cudowny Kraków, w którym udało mi się pierwszy raz spotkać z Atinką (dziękuję Kochana :***), świat dinozaurów w Dinozatorlandzie, a także Park Miniatur w miejscowości Inwałd. Co tu dużo pisać - było cudownie, żal było wracać. Wakacje są piękne, szkoda, że tak szybko się kończą... 