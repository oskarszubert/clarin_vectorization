Takie tam małe święto dziś mam. Prócz tego, że jest dziś  Dzień Łączności i Poczty Polskiej to ja mam od iluś tam lat swoje urodziny ;))  W podziękowaniu za Wasze wszystkie życzenia, miłe słowa, serdeczności, uściski i całuski zapraszam na mój urodzinowy tort. Tort pyszny, delikatny jak obłoczek, wspaniale czekoladowy, słodki, ale nie za słodki. Świetny kakaowy biszkopt (który udał mi się bez problemów),  przełożony musem czekoladowym wykonanym na bazie serka mascarpone i śmietany, truskawkami i truskawkowym musem. Tort idealny. Niebo w gębie. Polecam z całego serca, a za przepis i wskazówki dziękuję Asi z Kwestii Smaku. Wybaczcie fotki, ale nie umiem robić zdjęć tortom...    Składniki (na tortownicę o śr. 21 cm. Ja robiłam z 1 i pół porcji, na tortownicę 23cm):Biszkopt kakaowy:*4 jajka, w temperaturze pokojowej, oddzielnie żółtka i białka*200 g cukru pudru*70 g mąki pszennej*70 g mąki ziemniaczanej*2 pełne łyżki kakaoMus czekoladowy:*250 g sera mascarpone*100 g ciemnej czekolady (minimum 64% kakao)*350 ml śmietany do deserów 36% lub śmietanki kremowej 30%, zimnej*1/2 szklanki cukru pudruNasączenie: 3 łyżeczki ekstraktu z wanilii i 6 łyżeczek zaparzonej mocnej herbaty z cytryną   Przełożenie:  *około 700 g truskawek, z tego odłożyć szklankę truskawek i zmiksować z 4 łyżkami cukru pudru na mus (zamiast musu można użyć zmiksowanej konfitury truskawkowej - około 6 łyżek)   Boki: 6 pokruszonych ciastek owsianych z czekoladą (użyłam Digestive)Mała tortownica z odpinaną obręczą o średnicy 21 cm (u mnie tortownica 23 cm i powiększona ilość składników)   Wykonanie:  Biszkopt kakaowy: Piekarnik nagrzać do 180 stopni. Na dno tortownicy o średnicy 21 cm położyć papier do pieczenia, zapiąć obręcz pozostawiając papier na zewnątrz. Dno i boki posmarować masłem i oprószyć bułką tartą. Żółtka ucierać z połową cukru pudru przez około 7 minut, aż powstanie puszysta i gęsta masa. W drugiej misce ubijać białka z resztą cukru pudru przez około 7 minut, aż powstanie lśniąca piana (niekoniecznie idealnie sztywna). Mąkę pszenną, mąkę ziemniaczaną i kakao przesiać razem do oddzielnej miski i dokładnie wymieszać. Połączyć żółtka z białkami za pomocą szpatułki, wykonując kilka lub kilkanaście delikatnych ruchów. Następnie do masy przesiać 1/3 mieszaniny mąki z kakao i bardzo delikatnie połączyć szpatułką, nie niszcząc ubitej piany. Wsypać kolejną 1/3 mieszanki i znów delikatnie połączyć, to samo zrobić z pozostałą mąką. Całą masę wyłożyć do przygotowanej formy, wyrównać wierzch. Piec przez 35 minut. Mus czekoladowy: Czekoladę połamać na kosteczki, roztopić w kąpieli wodnej i jeszcze ciepłą (nie gorącą!) połączyć za pomocą łyżki z serem mascarpone. Zimną śmietankę do deserów ubić na bardzo sztywną pianę razem z cukrem pudrem, wmieszać ją delikatnymi ruchami szpatułki do masy czekoladowej. Wstawić do lodówki do czasu przełożenia. Upieczony biszkopt wyjąć z piekarnika, ustawić na kratce. Po całkowitym wystudzeniu przekroić go na 3 poziome blaty.  Każdy skropić mieszanką 1 łyżeczki ekstraktu z wanilii i 2 łyżeczkami herbaty. Pierwszy dolny krążek położyć na paterze i ułożyć na nim plasterki truskawek, skropić połową musu ze zmiksowanych truskawek a na wierzchu rozsmarować 1/3 musu czekoladowego. Przykryć drugim krążkiem, ułożyć kolejną warstwę truskawek, polać musem z truskawek i rozsmarować 1/3 musu czekoladowego. Położyć ostatni krążek, a pozostałym musem czekoladowym posmarować wierzch tortu, pozostawiając około 3 łyżek na boki. Mus jest tak pyszny, że po prostu nie da się nie oblizywać szpatułki ;) Posmarowane musem boki tortu obłożyć pokruszonymi ciasteczkami. Wierzch można udekorować truskawkami, ja dekorowałam kawałkami czekolady. Wstawić do lodówki, najlepiej na całą noc. Tort można zrobić dzień przed podaniem i trzymać w lodówce, aby masa zastygła, biszkopty nabrały nieco wilgoci i wszystkie smaki się połączyły.  Smacznego:) Dołączam mój torcik do Różowego Tygodnia Szarlotki:) 