Święta jak zawsze minęły szybko. Za szybko. Przydałby się jeszcze jeden dzień;). Nie wiem, jak u Was, ale u mnie było słonecznie i ciepło i takiej wiosny życzę Wam i sobie. Wracając do bloga, najbliższe wpisy zdominują wielkanocne propozycje. W czasie Świąt nie siadałam do komputera, więc teraz nadrobię to i owo. Dziś pokażę mój pierwszy pasztet. Do zrobienia pasztetu przymierzałam się już od jakiegoś czasu, aż w końcu postanowiłam, że zrobię go właśnie teraz. Skorzystałam z przepisu Gosi. Pasztet wyszedł wyśmienity, dobrze doprawiony, ładnie pachniał i smakował wszystkim. Polecam!   Składniki: *3 suszone grzyby *2 średnie piersi z kurczaka *200g łopatki wieprzowej *200g łopatki cielęcej  *1 cebula *1 łyżka masła *1 łyżka oleju *3 ząbki przeciśniętego przez praskę czosnku *szklanka śmietanki kremówki *3 jajka *2 łyżki mąki ziemniaczanej *kieliszek koniaku (dałam wino wytrawne) *gałka muszkatołowa *zioła prowansalskie *suszona żurawina (opcjonalnie, nie dawałam) *sól, pieprz *1 łyżeczka słodkiej papryki *2 łyżeczki pełnoziarnistej musztardy *maggi (opcjonalnie, ja nie dawałam) Wykonanie: Grzyby namoczyć w 1/2 szklanki wody. Kurczaka, cielęcinę i wieprzowinę pokroić w kostkę. Cebulę obrać i posiekać. Na maśle i oleju zarumienić cebulę, a potem mięso. Oprószyć solą, pieprzem i ziołami. Ewentualnie dodać maggi. Dodać grzyby wraz z wodą, w której się moczyły. Dusić do miękkości, podlewając śmietanką. Przestudzone mięso z grzybami zmiksować na gładką masę. Dodać jajka, mąkę ziemniaczaną, czosnek i ewentualnie koniak. Wyrobić masę. Doprawić porządnie solą, pieprzem, papryką, gałką, musztardą i ziołami. Masę przełożyć do formy (najlepiej aluminiowej). Piec 80 minut w 180*C. Gdy wystygnie można posypać żurawiną. Smacznego:) 