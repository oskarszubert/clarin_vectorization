Wczoraj wzięłam udział w mega cudownych warsztatach kulinarnych i to dało mi tyle energii i zapału, że jak wróciłam do domu to jeszcze zrobiłam brownie ;-). O warsztatach na pewno napiszę niebawem, a dziś chcąc zdążyć na Czekoladowy Weekend Atinki zapraszam na brownie. Czekoladowe, wilgotne ciasto z ciągnącym się środkiem wypełnionym piankami marshmallow oraz chrupiącą masą z ryżu preparowanego i masła orzechowego. Wiem, pełen wypas, ale jak słodzić to już na maksa! :)  Przepis ze strony Brown Eyed Baker, zmodyfikowany przeze mnie.     Składniki na brownie: *120 g gorzkiej czekolady *1/2 kostki masła *1 i 1/3 szklanki mąki *1 łyżeczka proszku do pieczenia *1/2 łyżeczki soli *4 duże jajka w temperaturze pokojowej *1,5 szklanki cukru *2 łyżeczki ekstraktu waniliowego   Składniki na wierzch:  *150g pianek marshmallows *1 i 1/2 szklanki posiekanej czekolady (można dać chipsy czekoladowe,ja nie miałam)  *240g masła orzechowego *1 łyżka masła *1 i 1/2 szklanki ryżu preparowanego Wykonanie:  Piekarnik rozgrzać do temperatury 180 stopni C. Kwadratową formę o wymiarach 20 x 20 cm wysmarować masłem i obsypać mąką. Można zrobić w większej formie, brownie będzie wtedy niższe (moje jest trochę za wysokie).  Czekoladę i masło rozpuścić w kąpieli wodnej. Odstawić na 5 minut. W innej misce wymieszać mąkę, proszek do pieczenia i sól. Odstawić. W większej misce zmiksować jajka, dodać cukier i ekstrakt waniliowy, zmiksować. Do masy jajecznej wsypać mąkę z proszkiem i solą, wymieszać dokładnie łyżką. Następnie wlać masę czekoladową, wymieszać dokładnie.  Tak przygotowaną masę brownie przelać do formy. Piec około 25 - 30 minut.  Po tym czasie wyjąć z piekarnika, ułożyć na wierzchu pianki marshmallow i ponownie włożyć do piekarnika na około 3 minuty.  W tym czasie rozpuscić w garnku posiekaną czekoladę mleczną, masło i masło orzechowe. Wymieszać aż składniki się połączą. Zdjąć z palnika, wsypać do masy ryż preparowany i dokładnie wymieszać. Odstawić na 3 minuty. Następnie wyłożyć chrupiącą masę na pianki marshmallow i wyrównać. Schłodzić w lodówce. Smacznego :) 