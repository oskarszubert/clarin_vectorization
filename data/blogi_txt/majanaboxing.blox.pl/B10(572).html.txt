Nocne bułeczki widziałam już na wielu blogach, wszędzie zachwalane, wszyscy mówią, że pyszne i wiecie co tak się zastanawiam, dlaczego dopiero teraz je upiekłam... ? Te bułeczki są wspaniałe, przepyszne! Chyba najlepsze ze wszystkich jakie do tej pory udało mi się upiec. Mięciutkie, cudownie pachnące, świeżutkie bułeczki na sobotnie śniadanko. Ciasto przygotowałam wieczorem zgodnie z przepisem, a rano mieliśmy fantastyczne śniadanko - bułeczki z dżemem wiśniowym i porzeczkowym domowej roboty mojej mamy. Bardzo, bardzo nam smakowały.  Pozwólcie, że zachwycę się nimi raz jeszcze - są boskie!!! Na pewno zrobię je jeszcze nie raz :)Przepis na nocne bułeczki wzięłam z bloga Atinki. Składniki na 12 bułeczek :*3 szklanki mąki pszennej typ 650 (ja dałam typ 500)*1 łyżka mąki ziemniaczanej*1 łyżka cukru*40g drożdży*1/2 szklanki wody*1/2 szklanki mleka*1 łyżeczka soli*1/3 szklanki olejuDodatkowo:-do posmarowania: 1 jajko i mleko-do posypania: sezam, mak, siemię lniane. Ja nie posypywałam niczymWykonanie:Wieczorem: Mąkę pszenną i ziemniaczaną przesiać do miski. W małej miseczce rozkruszyć drożdże i zasypać je cukrem. Poczekać aż się rozpuszczą (można rozetrzeć je mieszając łyżką). Do mąki dodać łyżeczkę soli, mleko, wodę, olej i rozpuszczone drożdże. Wszystko wymieszać łyżką, aż do połączenia składników.Następnie ciasto przełożyć na blat posypany mąką i zagniatać około 5 minut. Jeśli mocno się klei do rąk to podsypać trochę mąką, moje się nie kleiło, było idealne. Przykryć miską i zostawić na kolejne 5 minut. Po tym czasie wyrabiać jeszcze przez 3 minuty. Tak przygotowane ciasto włożyć do lekko naoliwionej miski, przykryć folią spożywczą i wstawić do lodówki na całą noc. Powinno dużo urosnąć. Rano: Ciasto wyłożyć na blat i podzielić je na 12 części. Uformować z nich bułki w dowolnych kształtach i ułożyć je na blasze. Przykryć ściereczką i zostawić do wyrośnięcia na 20 minut. Przed włożeniem do piekarnika posmarować roztrzepanym jajkiem z odrobiną mleka. Można posypać sezamem, makiem lub siemieniem. Piec w temperaturze 220 stopni przez około 20-25 minut. Uwagi i sposób zawijania bułeczek u Atinki i Evenki. Smacznego :) 