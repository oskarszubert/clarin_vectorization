Święta za nami. Niestety. Za szybko. Zresztą tak jest przecież zawsze. Masa przygotowań, szaleństwa przedświątecznego, dekorowania domu, strojenia choinki, szał zakupów, lukrowania pierniczków, pieczenia, gotowania, co ma swój fantastyczny i magiczny urok. I nie męczy, a cieszy. A potem święta, piękne, spokojne, uśmiechnięte, z bliskimi przy stole i choince, z dziecięcym oczekiwaniem na prezenty, z wielką radością, ze spacerem, czytaniem książek, oglądaniem filmów, niespiesznym piciem porannej kawy, graniem w karty, rozmowami... I już, pstryk, świąt nie ma... Za szybko.   Świąteczny keks królewski z przepisu Alicji. Pyszny i aromatyczny :). I zjedzony, pstryk, tak szybko. Najlepszy po 2-3 dniach, polecam.    Składniki: *1 i 1/4 szklanki mąki tortowej *1/2 szklanki cukru *4 jajka *2 łyżeczki proszku do pieczenia *10 dag orzechów włoskich, pokrojonych *1 szklanka rodzynek, wymyte i osączone do suchego *1/2 szklanki mąki ziemniaczanej *1 kostka masła - 200 g *1/3 szklanki smażonej lub kandyzowanej skórki pomarańczowej  *1/3 szklanki smażonej lub kandyzowanej skórki cytrynowej *1 łyżka rumu lub wódki (dałam rum) *aromat waniliowy lub 1 łyżka domowego ekstraktu waniliowego   Wykonanie: Piekarnik nagrzać do 180 stopni C. Formę keksową natłuścić i wysypać mąką lub wyłożyć papierem do pieczenia. Mąki i proszek do pieczenia przesiać. Masło ubić z cukrem.  Ubijając dodawać po 1 jajku i po łyżce mąki. Dodać alkohol i aromat, ubić. Dodać skórkę pomarańczową i cytrynową, wymieszać. Na końcu dodać rodzynki i orzechy, wymieszać i przełożyć do formy. Piec około 1 godzinę i 15 minut. Sprawdzić patyczkiem. Patyczek wbity w ciasto i wyjęty powinien być suchy. Ciasto wyjąć z piekarnika, a po 5 minutach wyjąć z formy. Gdy przestygnie przykryć go miską lub papierem do pieczenia i zostawić na 2-3 dni. Można polukrować (nie lukrowałam).  Smacznego :) 