Wraz z Atinką i Margot zapraszam dziś na pyszne, pachnące latem i słońcem bułeczki z pomidorami z przepisu Dorotuś. Swoim zapachem bułeczki wywołały u mnie włoskie wspomnienia... Wspaniałe, pyszne, wilgotne małe bułeczki, które można posmarować pysznym serkiem lub pesto, położyć ulubioną wędlinę, ser, ułożyć sałatę, świeżego pomidora, ogórka, rzodkiewkę... i zjadać. Doskonałe na śniadanie! Bułeczki dodaję więc do akcji Majowe Śniadania, którą organizuje Mico. Anitko, Alu dziękuję Wam za wspólne pyszne bułeczkowanie :**  Składniki na 10 bułek: *350 ml wody  *2 łyżki oliwy ze słoiczka z pomidorami  *500 g mąki pszennej chlebowej  *1 łyżeczka soli  *1 łyżeczka cukru  *1 łyżeczka suchych drożdży (4 g) lub 8 g drożdży świeżych  *115 g suszonych pomidorów w oliwie (sun-dried tomatoes in oil), posiekanych Dodatkowo: *mleko, do glazury    Wykonanie: Wszystkie składniki na bułeczki wyrobić* (najlepiej mikserem, ciasto jest dość klejące, ja jednak robiłam ręcznie). Pod koniec wyrabiania dodać pomidory, wyrobić. Ciasto uformować w kulę i odłożyć przykryte, w ciepłe miejsce do podwojenia objętości. Po tym czasie ciasto krótko wyrobić, podzielić na 10 równych części. Z każdej uformować bułeczkę i układać na blaszce oprószonej mąką. Przykryć, odłożyć do napuszenia na 30 minut. Przed samym pieczeniem posmarować mlekiem. Piec w temperaturze 200ºC przez około 20 minut. Studzić na kratce. *z drożdży świeżych najpierw zrobić rozczyn   Smacznego :) 