Włochy wabią, nęcą, kuszą... i nie tylko pięknem krajobrazu, wspaniałymi zabytkami, piękną architekturą, wąskimi uliczkami, niesamowitą atmosferą, dźwięcznym językiem... Włochy wabią smakiem i zapachem wszystkich smakoszy. Bowiem kuchnia włoska to nie tylko świeżość składników, troskliwe ich przygotowanie, ale przede wszystkim spokojne rozkoszowanie się smakiem potraw wśród najbliższych. Nieodłącznie z kieliszkiem białego lub czerwonego wina, aromatycznej kawy espresso i  słodkim deserem. To wszystko sprawia, że bardzo mi brakuje Italii. Tęsknię i staram się w mojej gdańskiej kuchni wprowadzić troszeczkę włoskiego słońca wraz z zapachem świeżych warzyw: lśniących bakłażanów, świeżych cukinii, mięsistych czerwonych pomidorów, aromatycznego czosnku i zdrowej pachnącej oliwy.    Tą pyszną acz niefotogeniczną zapiekanką, która zniewoliła mnie swoim smakiem dołączam do Wędrówki Ireny i Andrzeja z Widelcem po Europie oraz do Pomidorowego Sezonu u Olgi.  Źródło: Kuchnia Wegetariańska Świata, Podróż dookoła świata dla smakoszy. Angelika Ilies Składniki: *1 duży bakłażan (ok. 500g) *2 duże cebule  *5 łyżek oliwy z oliwek *2 ząbki czosnku *1 łyżka świeżych listków oregano (dałam 1 łyżeczkę suszonego oregano) *sól *czarny pieprz *3 średnie cukinie (ok.500g),ja dałam 2 szt. *3 duże pomidory (ok. 500g) *250g mozzarelli *50g świeżo startego sera pecorino (u mnie: corregio President)   Do blachy: *oliwa z oliwek *sól Wykonanie: Rozgrzać piekarnik do temperatury 200 stopni C. Bakłażan umyć i pokroić na plasterki o grubości 1/2 cm. Blachę do pieczenia posmarować oliwą i oprószyć solą. Plastry bakłażanów ułożyć na blasze i piec je na środkowej półce piekarnika przez ok. 5 minut. Bakłażany powinny być miękkie, ale nie brązowe. W tym czasie obrać cebule i pokroić je w drobną kostkę. Na patelni rozgrzać 3 łyżki oliwy i usmażyć na niej cebulkę na złotobrązowy kolor. Czosnek obrać, przecisnąć przez praskę (ja posiekałam) i dodać do cebuli. Całość doprawić oregano, solą i pieprzem.  Cukinie oraz pomidory umyć i pokroić w plasterki o grubości 1/2 cm. Mozzarellę także pokroić na plasterki.  Wyjąć bakłażany z piekarnika i zmniejszych temperaturę do 175 stopni C. Cebulę włożyć do formy do zapiekanek (u mnie naczynie żaroodporne), następnie ułożyć na niej dachówkowato plasterki bakłażanów, cukinii i pomidorów. Całość posolić i popieprzyć.  Na warzywach ułożyć mozzarellę, skropić ją resztą oliwy. Całość zapiekać na środkowej półce piekarnika przez ok. 45 minut.  Po tym czasie warzywa nieco rozpłaszczyć widelcem, posypać pecorino i ponownie wstawić do piekarnika na 10 minut.  Smacznego :) 