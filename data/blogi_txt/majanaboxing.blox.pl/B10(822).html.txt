To jest niesamowite jak ten czas pędzi! Wprost nie mogę uwierzyć, że prowadzę tego bloga już 3 lata! Tak, tak, 3 lata. Zaczęło się tak niewinnie 24 października 2007roku. Założyłam tego bloga  i byłam zupełnie zielona, to miał być mój zeszyt z zapiskami, taki mały w tym wielkim świecie internetu. Nie spodziewałam się, że tyle się nauczę, że dzięki prowadzeniu bloga poznam tak fantastycznych ludzi, którzy będą mnie tutaj odwiedzać, oglądać moje wyczyny, pisać komentarze. A to przecież nie tylko to... wymieniamy maile, smsy, dzwonimy do siebie, czasem nawet spotykamy, zawiązały się przyjaźnie, fantastyczne znajomości:) Kochani, dziękuję Wam za to, że jesteście, bo bez Was to miejsce nie byłoby takie samo. Dzięki Wam się rozwijam, uczę piec, gotować, robić zdjęcia i sprawia mi to wielką, wielką radość:) Dziękuję mojej kochanej Rodzince, dla której tworzę wszystko to, co tutaj widzicie :))               Sernik tiramisu zrobiłam na moje urodziny i specjalnie zostawiłam sobie tę notkę na dziś, by uczcić także urodziny bloga:) Wspaniały, wilgotny, kremowy, pachnący kawą i amaretto, z dodatkiem delikatnego mascarpone, na pysznym czekoladowym spodzie i biszkoptach. Pyszny, po prostu wspaniały, idealny, jak to pisze Asia z Kwestii Smaku, autorka przepisu. Polecam, boski! Jak widać, jeden niesforny biszkopcik uciekł mi do góry, specjalnie ukroiłam ten kawałek by go tu pokazać;)    Przepis cytuję za Asią: Składniki na spód:*65 g ciemnej czekolady *2 łyżeczki kawy rozpuszczalnej w proszku *1 łyżka likieru Amaretto (można użyć Brandy)*65 g miękkiego masła *50 g drobnego cukru *1 jajko *40 g mąki*14 - 16 podłużnych biszkoptów do nasączenia biszkoptów: *2 płaskie łyżeczki żelatyny w proszku *50 ml wody *2 łyżki kawy rozpuszczalnej w proszku *2 łyżki likieru Amaretto Masa serowa: *750 g sera śmietankowego zmielonego trzykrotnie na serniki *250 g sera mascarpone *1 i 1/2 szklanki drobnego cukru *3 łyżki mąki ziemniaczanej *5 jajek *1/2 szklanki śmietanki kremowej 30% lub 36% *2 łyżeczki ekstraktu z wanilii *2 łyżki likieru Amaretto Wierzch:*300 g gęstej, kwaśnej śmietany 18% *3 płaskie łyżki drobnego cukru *2 łyżeczki kawy rozpuszczalnej w proszku *2 łyżki likieru Amaretto Tortownica o średnicy 25 cm z odpinaną obręczą wysmarowana masłem.Przygotowanie: Spód:  Piekarnik nagrzać do 175 stopni. Czekoladę połamać na kostki, roztopić, ostudzić (ma być lekko ciepła). Kawę rozpuścić w gorącym likierze Amaretto, ostudzić. Miękkie masło ucierać z cukrem przez około 7 minut, aż będzie puszyste. W innej miseczce ubijać jajko przez 7 minut. Na zmniejszonych obrotach miksera połączyć utarte masło z ostudzoną czekoladą, następnie z przesianą mąką, a na koniec z ubitym jajkiem oraz rozpuszczoną kawą. Gładką masę przełożyć do przygotowanej formy, wyrównać powierzchnię i ułożyć biszkopty, wciskając je lekko w masę. Wstawić do piekarnika, piec przez 7 minut. Nasączenie biszkoptów: Żelatynę zalać 1 łyżką chłodnej wody i odstawić na 5 minut. W rondelku zagotować wodę (50 ml) i rozpuścić w niej kawę, zdjąć z ognia, dodać żelatynę i mieszać aż żelatyna całkowicie się rozpuści. Wymieszać z likierem, ostudzić i odczekać około 15 minut, aż troszkę zgęstnieje (można wstawić w chłodne miejsce lub w międzyczasie przygotować masę serową). Nasączyć biszkopty (dzięki żelatynie nie przemoczy ona całych biszkoptów, stworzy tylko zewnętrzną powłokę). Masa serowa:  Piekarnik nagrzać do 175 stopni. Do misy miksera włożyć ser twarogowy razem z serem mascarpone i mąką. Ucierać mieszadłem miksera przez około 2 - 3 minuty na średnich lub niskich obrotach miksera, aż masa będzie gładka. Stopniowo dodawać cukier, cały czas miksując na małych obrotach miksera (starając się nie napowietrzać masy przez zbyt szybkie miksowanie). Wbijać kolejno jajka miksując przez około 30 sekund po każdym dodanym jajku. Na koniec zmiksować ze śmietanką, ekstraktem z wanilii i likierem Amaretto. Masę wylać na spód, wyrównać powierzchnię i ustawić na kratce piekarnika w środkowej jego części. Piec przez 15 minut, następnie zmniejszyć temperaturę do 120 stopni i piec przez kolejne 90 minut, do czasu aż masa serowa się zetnie (środek może pozostać nieco luźniejszy). Wierzch:  Gęstą śmietanę wymieszać z cukrem. Kawę rozpuścić w gorącym likierze Amaretto i ostudzić. Pozostawić około 2 łyżeczki kawy do zrobienia wzorków, resztę wymieszać ze śmietaną. Sernik wyjąć z piekarnika i rozprowadzić na nim śmietanę równą warstwą, nałożyć łyżeczką odłożoną kawę i rozsmarować ją na powierzchni śmietany tworząc fantazyjny wzór. Wstawić z powrotem do piekarnika na 15 minut. Sernik wyjąć z piekarnika i ustawić na kratce, ostudzić. Gdy będzie całkowicie zimny, zdjąć obręcz i wstawić do lodówki na całą noc. Smacznego :) 