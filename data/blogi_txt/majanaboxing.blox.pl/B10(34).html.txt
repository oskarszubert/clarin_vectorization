Znacie babkę ziemniaczaną? Lubicie? Ja poznałam tę potrawę jakiś czas temu. Robiłam ją wtedy korzystając z przepisu na kurpiowski rejbak, a tym razem skusiłam się na wypróbowanie nieco innej receptury. Babka jest bardzo smaczna, a jak pachnie! Fajnie się tutaj sprawdziła Smakowita Pajda, połączenie jabłka z cebulką do tej potrawy bardzo mi pasowało. Smażyłam na niej cebulę, czosnek i boczek, które wylądowały w masie ziemniaczanej. I wyszło super. Babka nie jest tłusta, a za to bardzo smaczna. Można podać z ulubionym sosem albo ze śmietaną czy ketchupem. Przepis od Nat z blogu Kulinarne Podróże.     Składniki:  *ok 1 - 1,5 kg ziemniaków *ok. 200 g mąki *2 jajka *2 cebule *3 ząbki czosnku przeciśniętego przez praskę *100 g wędzonego boczku *1 łyżeczka soli *świeżo zmielony pieprz do smaku *2 łyżki Smakowitej Pajdy z cebulką i jabłkami   Wykonanie: Ziemniaki obrać, zetrzeć na tarce. Zetrzeć także 1 cebulę. Odcisnąć nadmiar wody, posolić, popieprzyć i dodać czosnek przeciśnięty przez praskę.  Do masy ziemniaczanej dodać jajka i mąkę, dokładnie wymieszać. Na patelni rozgrzać 1 łyżkę smalczyku Smakowita Pajda z cebulką i jabłkami. Usmażyć pokrojony w kosteczkę boczek i drugą cebulę. Dodać do ziemniaków, wymieszać. Piekarnik nagrzać do temperatury 180 stopni C.  Keksówkę posmarować Smakowitą Pajdą i posypać bułką tartą, wylać do niej masę. Wyrównać.  Piec przez około 1 godzinę, jeśli forma jest wyższa to do 1, 5 godziny. Po upieczeniu odczekać 5-10 minut zanim rozkroimy babkę.  Smacznego :) 