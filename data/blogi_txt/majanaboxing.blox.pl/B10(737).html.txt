Margot, która jest gospodynią #44 Weekendowej Piekarni wybrała dla nas bardzo fajne przepisy na chlebki. Spodobały mi się obydwa, jednak z powodu braku czasu pozwoliłam sobie na jeden. Drugi czyli chlebek z dynią postaram się upiec w innym terminie. Wracając do chlebka z gruszkami - jest przepyszny! Piekłam go w piekarniku mojej Mamy, więc nabrał pięknego koloru, wyrósł mi ładnie i smakował nam wspaniale. Obie z mamą stwierdziłyśmy, że to bardziej ciasto niż chlebek, bo wszyscy jedliśmy go ot tak po prostu, kromeczkami bez dodatków. Margot, wspaniały przepis, dziękuję!  Muszę się jeszcze przyznać, że ciasto wyrabiałam w piątek wieczorem, a ponieważ w ciągu dwóch godzin mało wyrosło to włożyłam je do lodówki. Wyjęłam w sobotę rano i upiekłam, mieliśmy więc pyszne śniadanie. I kolejny raz, metoda lodówkowa się sprawdziła ;)  Przepis podaję za Atinką, gdyż wykonałam dokładnie wg takich proporcji. Nie robiłam jedynie szablonu, chyba nie mam do tego cierpliwości, więc nawet nie próbowałam;) Ps. Atinko, dziękuję,że mnie namówiłaś :**     Składniki na jeden bochenek: *225 g mąki pszennej chlebowej  *25 g mąki żytniej razowej  *6 g soli  *8 g  świeżych drożdży  *150 g wody zmieszanej z mlekiem (pół na pół)  *20 g miodu  *20 g masła  *¼ łyżeczki ziaren wanilii (lub ekstrakt z wanilii)  *100 g gruszek pokrojonych w kostkę    Wykonanie: Uwaga : ciasto jest dosyć lepkie! Można je wyrobić ręcznie lub robotem (również w maszynie do chleba) W dużej misce wymieszać mąkę pszenną, mąkę żytnią i sól. Zrobić wgłębienie i umieścić w nim pokruszone drożdże oraz wodę i miód (można też wcześniej rozpuścić drożdże w małej ilości wody). Najpierw mieszać ciasto drewnianą łyżką zaczynając od środka, następnie wyrobić ciasto ręką, aż będzie spójne (jeśli ciasto bardzo mocno się klei do rąk, można pozostawić je na 5-10 min, by mąka wchłonęła jak najwięcej wody). Ja wyrabiałam ręcznie. Następnie dodać masło w kawałkach i wyrobić (najpierw delikatnie, potem mocniej), by wytworzył się gluten. Jeśli wyrabiamy mikserem – najpierw 5-7 min na średniej szybkości, później 7-9 min na wyższej szybkości. Na koniec wyrabiania ciasto ma być jednolite, miękkie i elastyczne, nie kleić się do ręki (czuć jego lepkość, jego kawałki jednak nie przyczepiają się do ręki). Dodać kawałki gruszki oraz wanilię delikatnie wyrabiając ciasto i dodając jak najmniej mąki. Przykryć ściereczką i odstawić na ok. 2 godziny (ciasto ma podwoić objętość). Przełożyć ciasto na lekko posypaną mąką stolnicę i odgazować składając je 2-3 razy, lekko posypać mąką i delikatnie uformować w niezbyt ścisłą kulę. Pozostawić na 15 min. Następnie uformować końcową, ścisłą kulę, ułożyć na papierze do pieczenia, przykryć ściereczką i odstawić na około 1,5 godziny. Piekarnik nagrzać do 220°C wstawiając małe naczynie z wodą. Nie wstawiałam naczynia. Chleb przed pieczeniem posmarowałam wodą.  Piec przez około 30 minut, następnie wyłączyć piekarnik, uchylić drzwiczki i pozostawić chleb jeszcze na 5 min. Studzić na kratce. Smacznego:-) 