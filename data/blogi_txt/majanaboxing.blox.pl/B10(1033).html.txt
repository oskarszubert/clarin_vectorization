Przyszedł czas na kolejne wspólne pieczenie z Muszkieterkami. Tym razem upiekłyśmy pyszny, pachnący,mięciutki chlebek turecki z przepisu znalezionego u Szarlotki. Ala i Anitka namówiły mnie na niego. Nie mogłam się oprzeć, bo tak zachwalały moje kochane Babeczki:). Miałyście rację kochane, że pyszny! Chlebek długo pozostaje świeży i pięknie pachnie, tak... po włosku ;). Synek, kiedy poczuł jego zapach podczas pieczenia, zapytał, czy zrobiłam pizzę ;).  Dziękuję Wam Kochane za wspólny wypiek, szalone rozmowy, porady, no za całokształt i opary lecytynki ;-).   Składniki: *1 opakowanie drożdży instant *1 łyżeczka cukru *¼ kubka letniej wody Rozetrzeć drożdże z cukrem i wodą w małej miseczce na jednorodną masę i odstawić około 15 minut. *3 ½ kubka mąki *½ łyżeczki soli *¾ kubka letniej wody *½ kubka letniego mleka Przesiać mąkę i sól w dużej misce. Dodać nasz musujący starter. Wymieszać, podsypywać lekko mąką i wygniatać około 15 minut, aż ciasto stanie się gładkie. Przełożyć ciasto do pojemnika z przykrywką i odstawić na noc do lodówki. Na następny dzień przygotować następujące składniki: *½ kubka przekrojonych na pół, tureckich czarnych oliwek (użyłam zielonych) *½ kubka oliwy z oliwek extra virgin *1 średniej wielkości cebula, pokrojona na cienkie plasterki *1 łyżka oregano *1 łyżka startej skórki z cytryny *1 łyżeczka słodkiej papryki (pominęłam) Wyjąć ciasto z lodówki, przełożyć z powrotem do miski, dodać w/w składniki i wyrabiać dotąd, aż ciasto wchłonie całą oliwę i nie będzie przywierało do rak. Przełożyć ciasto do formy i odstawić w ciepłe miejsce na godzinę, aż podwoi swoją objętość.  Naciąć chleb na głębokość1 cm, aby tworząca się para w cieście miała ujście. Rozgrzać piekarnik do 220 stopni.  Wstawić ciasto chlebowe na środkowy poziom i piec 10 minut. Następnie obniżyć temperaturę do 200 stopni i spryskać pieczywo zimna wodą. Piec kolejne 30 minut. Można na dnie piekarnika umieścić miseczkę z wodą. Po wyjęciu, studzić na kratce. 