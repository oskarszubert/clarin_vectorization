Dziś otrzymałam cudowną paczkę, w której znalazłam prawie 16 kg szczęścia: quinoa biała, czarna, czerwona, biało-czerwona, żurawina, pecany, migdały, wiórki kokosowe naturalne i słodzone, śliwki suszone, morele i syrop klonowy. Nie mogę się doczekać kiedy wypróbuję te wszystkie pyszności, a zwłaszcza różne odmiany quinoi. Dziękuję kochana Ewo, dziękuję, dziękuję :* :* :*. Specjalnie dla Ewy z podziękowaniami dzisiejszy wpis.  Mocno czekoladowy spód brownie połączony z waniliową masą serową, a do tego borówki amerykańskie. Co tu dużo pisać - połączenie idealne. Bardzo polecam!  Wzorowałam się na przepisie znalezionym u Mikimamy. Zmieniłam nieco składniki masy serowej, nie dodawałam do niej gotowanego budyniu, a zamiast jagód wykorzystałam borówki amerykańskie.      Składniki na spód (tortownica o średnicy 23 cm): *100g gorzkiej czekolady, najlepiej o dużej zawartości kakao *100g masła *100g jasnego brązowego cukru *2 jajka *100g mąki pszennej tortowej *1 łyżeczka proszku do pieczenia  *2 łyżki kakao   Masa serowa: *1 kg mielonego twarogu *100 ml śmietany kremówki 30% lub 36% *4 jajka *1 budyń waniliowy bez cukru  *2 łyżeczki cukru z prawdziwą wanilią *2 łyżeczki ekstraktu waniliowego *2/3 szklanki cukru *150g - 200g borówek amerykańskich    Wykonanie: Przygotować ciasto czekoladowe. Do garnka z grubym dnem włożyć połamaną czekoladę, masło, cukier i kakao. Podgrzewać do rozpuszczenia masła i czekolady. Zdjąć z ognia, ostudzić. Następnie dodać rozkłócone jajka i mąkę wymieszaną z proszkiem do pieczenia. Wstawić do piekarnika nagrzanego do temperatury 180 C na 25 do 30 minut i upiec. Wierzch spodu powinien być ścięty, ale sprężysty. Ciasto przestudzić. Przygotować masę serową. Do dużej miski włożyć twaróg,  proszek budyniowy, cukier waniliowy, cukier, jajka, zmiksować do połączenia składników. Dodać kremówkę i ekstrakt waniliowy. Zmiksować.  Na upieczony czekoladowy spód wylać połowę masy serowej, następnie ułożyć połowę borówek amerykańskich i przykryć pozostałą masą serową. Na wierzchu poukładać pozostałe borówki.  Sernik wstawić do piekarnika nagrzanego do 180 stopni C i piec około 1 godzinę. Środek sernika powinien być z wierzchu ścięty. Ostudzić najpierw w zamkniętym piekarniku około 1/2 godziny. Następnie uchylić delikatnie drzwiczki piekarnika i wystudzić. Po całkowitym ostudzeniu wstawić do lodówki na kilka godzin, najlepiej na całą noc.  Smacznego:) 