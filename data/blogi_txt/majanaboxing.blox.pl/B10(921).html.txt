Przychodzi taki dzień, że chce się coś słodkiego, ale nie ma się ochoty na długie stanie w kuchni, bo piękna pogoda za oknem czy ciekawa książka na półce lub po prostu ogarnia nas leniuszek. Zdarza się, a co? ;) Tak było ze mną , więc postanowiłam chwycić przepis, który dostałam kiedyś od Irytka - przepis na szybką, prostą i pyszną szarlotkę sypaną. Wszystko wydawało się w porządku, dopóki nie otworzyłam szafki. Okazało się, że nie mam ani grama kaszy manny, więc postanowiłam zamiast niej dać płatki owsiane. Pomyślałam,że jak wyjdzie to dobrze, jak nie to trudno ;) Mój leniuszek był do tego stopnia duży, że nie chciało mi się nawet jabłek obierać hy hy ;) Skorzystałam więc z jabłuszek gotowych, ze słoika. I oto co powstało z mojego leniuchowania, może nie wygląda ładnie a jakie to pyszne było ! Mmmmm.... Przy okazji dość niespodziewanie dołączam do akcji "Nie tylko szarlotka", którą organizuje Grażyna.  Składniki: *1 szklanka płatków owsianych (w oryginalne jest kasza manna) *1 szklanka mąki  *1 szklanka cukru *mały proszek do pieczenia (16g) lub pół dużego *1 kg jabłek  *3 łyżki cukru do jabłek i cukier waniliowy *pół kostki margaryny *cynamon   Wykonanie: Wszystkie sypkie składniki wymieszać (płatki, mąka, cukier, proszek do pieczenia). Jabłka utrzeć na grubej tarce, dodać cukier i cukier waniliowy. Miałam jabłka gotowe, takie ze słoika, więc dodałam do nich tylko cukier waniliowy i duuużo cynamomu.  Tortownicę wysmarować tłuszczem, posypać bułką tartą, po czym wsypać na dno 1/3 sypkiej mieszanki, na to położyć połowę startych jabłek, znowu sypka mieszanka i znów jabłka (trzy warstwy sypkie, dwie jabłek). Na górze ma być warstwa sypka, na którą należy rozłożyć płatki margaryny.  Wstawić do piekarnika, piec w temperaturze 200 stopni C przez 45-50 minut. Ładnie zrumienioną wyjąć i posypać cukrem pudrem i cukrem waniliowym (nie posypywałam, bo była dostatecznie słodka) Smacznego:) 