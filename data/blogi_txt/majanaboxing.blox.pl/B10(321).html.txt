Nie sądziłam, że uda mi się dołączyć do Weekendowej Piekarni, a jednak... Buszowałam w piątek w kuchni i w sumie tak nagle zdecydowałam, że zagniotę ciasto na bułeczki. Jak pomyślałam tak zrobiłam. Gospodyni #47 wydania WP - Muffingirl wybrała dla nas dwa przepisy - paluchy chlebowe oraz hawajskie bułeczki. Nie wiem jakie są paluchy (wyglądają u Was przepysznie, więc pewnie je kiedyś zrobię), a bułeczki wyszły znakomite, choć jak często u mnie - blade. Pięknie kokosowo pachną, a połączenie z ananasem jest moim zdaniem bardzo udane:) Bułeczki kojarzą mi się tak wakacyjnie, słonecznie i cieplutko... Lepiej już nic nie mówię, tylko idę zajadać te smakołyki ;)  Składniki na 15 bułeczek: *100-120 g ananasów z puszki  *55 ml ciepłego soku z ananasa *59 gram wody  *55 gram masła  *50 gram mleka w proszku (najlepiej odtłuszczonego)  *1 jajko  *13 gram cukru  *6 - 9 gram soli soli,  *420 gram mąki pszennej chlebowej  *7 gram suchych drożdży  *60 gram wiórków kokosowych      Przygotowanie: 1. Ananasy z puszki osuszyć i pokroić w drobne kawałki. W dużym naczyniu wymieszać wszystkie składniki oprócz wiórek kokosowych i wyrobić ciasto pod koniec dodając wiórki kokosowe. Jeżeli ciasto jest zbyt miękkie można dodać mąki, jeżeli zbyt twarde można dodać wody.  Ciasto powinno być gładkie i elastyczne (trzeba dość długo wyrabiać). Odłożyć do miski, nakryć ręczniczkiem, odstawić w ciepłe miejsce do podwojenia objętości (około 1,5 h). 2.Po tym czasie ciasto podzielić na 15 części. Z każdej z nich uformować kulkę lub rulonik o długości około 35 cm (rulonik zwinąć jak ślimaka, zaczynając od środka, końcówkę podłożyć pod spód). Po uformowaniu drozdżowek przykryć je ręczniczkiem i pozostawić na około 45 minut (do podwojenia objętości).  Ja oczywiście tradycyjnie już po wyrośnięciu ciasta uformowałam bułeczki i włożyłam do lodówki, a rano upiekłam:) 3.Piec w temperaturze 190ºC przez 15 - 20 minut, do złotego koloru. Studzić na kratce.  Smacznego :)   Z dżemem malinowym. 