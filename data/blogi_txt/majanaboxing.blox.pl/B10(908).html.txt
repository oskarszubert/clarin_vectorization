Obchodzimy dziś Światowy Dzień Chleba. Zorra jak co roku zaprasza nas do wspólnego pieczenia. Bardzo chętnie biorę udział w tym wyjątkowym święcie. Upiekłam z tej okazji prosty, pyszny chlebek kokosowy z przepisu  Anne Sheasby z "The big book of bread", który to znalazłam u Dorotki. Chlebek jest mięciutki, delikatnie kokosowy, idealny z powidłami na smakowite śniadanko. Bardzo nam smakował i wchodzi na stałe do mojego kuchennego repertuaru.   Składniki: *450 g mąki pszennej chlebowej (użyłam zwykłej pszennej) *1 łyżeczka soli *15 g miękkiego masła *1,5 łyżeczki suchych drożdży lub 12 g świeżych *1 łyżka drobnego cukru *65 g wiórków kokosowych *1 łyżeczka ekstraktu z wanilii *275 ml ciepłego mleka   Wykonanie: Mąkę i sól wsypać do miski, dodać masło, drożdże (ze świeżymi wcześniej zrobić rozczyn), cukier i wiórki. W mące zrobić dołek, wlać mleko, ekstrakt. Wyrobić ciasto, aż będzie gładkie i elastyczne. Uformować w kulę, odłożyć w ciepłe miejsce do podwojenia objętości, przykrywając lnianą ściereczką.  Po tym czasie ciasto krótko wyrobić. Uformować w podłużny kształt chlebka. Formę keksówkę (moja o dolnych wymiarach 27 x 9 cm) wysmarować masłem i wysypać kaszą manną. Umieścić w niej uformowany chlebek, ponownie przykryć i odstawić do wyrośnięcia na 45 minut lub do podwojenia objętości.  Piec w temperaturze 200ºC przez około 30 minut, chleb powinien być wyrośnięty, złoty i wydawać głuchy odgłos po uderzeniu od spodu. Wystudzić na kratce. Smacznego:) 