Wspaniała babka, którą zrobiliśmy niemal w ostatniej chwili przed świętami, a tak... pod wpływem impulsu, ja i mój synek.:) Babka nie zabiera dużo czasu, jest pyszna, miękka, wilgotna i pachnąca. Bardzo nam wszystkim smakowała. A lukier na babce to pyszne dopełnienie. Mój synek uwielbia lukier, więc zawsze zostawiam mu troszkę na dnie miseczki. Przepis znalazłam u Dorotki, a dokonałam jednej zmiany. Nie miałam już migdałów, więc zamiast nich dodałam orzechy włoskie. Wyszła bardzo pyszna! Polecam, nie tylko na święta!:)) Babka cytrynowo-jogurtowa to moja kolejna propozycja do Wielkanocnej Kuchni Olgi. Składniki: *250 g miękkiego masła  *skórka otarta z 2 cytryn *200 g drobnego cukru do wypieków  *3 jajka  *45 g wiórków kokosowych  *30 g zmielonych migdałów (użyłam orzechów włoskich) *2 łyżki soku z cytryny  *375 g mąki pszennej  *2 łyżeczki proszku do pieczenia  *pół łyżeczki sody oczyszczonej  *200 g jogurtu naturalnego (użyłam jogurtu greckiego)    Wykonanie: Masło ubić mikserem na lekki, jasny puch. Dodać cukier i zmiksować. Po kolei wbijać jajka, dobrze miksując po każdym dodaniu (na tym etapie ciasto najprawdopodobniej lekko się zwarzy, nie ma to jednak wpływu na efekt końcowy). Miksturę przełożyć do większej miski. Dodać wiórki, migdały, sok z cytryny, później mąkę, proszek, sodę i jogurt. Wszystko wymieszać drewnianą łyżką (ja to zrobiłam na najwolniejszych obrotach miksera). Formę do babki wysmarować masłem, wysypać kaszą manną lub bułką tartą.  Ciasta nałożyć do 3/4 wysokości foremki. Wyrównać. Piec w temperaturze 180ºC przez około 50 minut, do tzw. suchego patyczka. Lekko przestudzić najpierw w formie, potem wyjąć na kratkę. Lukier: *1 szklanka cukru pudru *2-3 łyżki soku z cytryny  Cukier puder wsypać do miseczki, zalać sokiem i rozetrzeć tyłem łyżki do gładkości. Polać po lekko ciepłej bądź przestudzonej babce. Smacznego :) 