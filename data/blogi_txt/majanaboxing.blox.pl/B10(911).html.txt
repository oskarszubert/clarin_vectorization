Syrop ze stokrotek dostałam kiedyś w prezencie od Ewelosy. Spodobał mi się jego smak i zapach, postanowiłam więc zrobić go sama. Ten od Eweloski został zużyty do pankejków i naleśników. Bardzo fajnie smakuje z wszelkimi placuszkami, polecam. Mój syrop zrobiłam z naprawdę niewielkiej ilości kwiatków stokrotki, składniki dostosowałam do ilości kwiatów (w nawiasach podaję moją ilość). Syropu wyszło mi tyle, ile widać na zdjęciu, ale cieszę się bardzo, że go zrobiłam:). Przepis pochodzi od Szarlotki, a dodaję go do Kwiatowej Akcji Pinkcake .  Składniki: *250 g kwiatów stokrotki (30g)*1 cytryna (plasterek)*400 g cukru (50g)*800 ml wody (100ml) Wykonanie:Kwiatki dokładnie obejrzeć, by nie było w nich żadnych żyjątek. Wrzucić do garnka i zalać wrzątkiem. Dodać cytrynę pokrojoną w plasterki i odstawić całość na noc. Następnego dnia odcedzić przez płótno lub tetrową pieluchę. Wsypać cukier i gotować na małym ogniu. Syrop ma wyrażnie zgęstnieć - gotuje się około godziny (moją niewielką ilość gotowałam dużo krócej). Gorący syrop przelać do wyparzonych buteleczek, zakręcić i odstawić przykryte by całkowicie ostygły.  Smacznego :) 