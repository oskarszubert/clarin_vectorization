Tak, mamy już Nowy Rok, a ja jeszcze nie pokazałam świątecznego sernika;). Na święta zrobiłam ciasta wg sprawdzonych przepisów, był to : makowiec, piernik na Guinnessie, a także ten piernik mojej mamy. Postawiłam za to na nowy sernik, na który przepis podała Dorotuś. Świąteczny, miękki, wilgotny, z dodatkiem rodzynek, pełen sera, a właściwie sam ser, bo to sernik bez spodu. Wszystkim bardzo smakował, pyszności! Na pewno zrobię go jeszcze nie raz, to zdecydowany hit!:)  Składniki:*1,3 kg twarogu tłustego lub półtłustego, zmielonego przynajmniej dwukrotnie (ja robiłam z twarogu wiaderkowego President)*450 g drobnego cukru do wypieków*10 dużych jajek, białka i żółtka osobno*250 g masła, o temperaturze pokojowej*6 łyżek kaszy manny*1 opakowanie budyniu śmietankowego (ok. 40 g)*1 szklanka śmietany kremówki (30%)*ziarenka z 2 lasek wanilii + łyżeczka ekstraktu waniliowego (można zastąpić 1 opakowaniem cukru wanilinowego - 16 g)*ulubione bakalie - rodzynki sułtanki lub kandyzowana skórka pomarańczowa, ok. 1/2 - 3/4 szklanki Wykonanie: Masło utrzeć mikserem do lekkości i puszystości. Dodawać twaróg i dalej ucierać. W osobnej misce utrzeć żółtka z cukrem do białości. Dodać do masy serowej i krótko zmiksować. Do masy serowej dodać resztę składników: kaszę mannę, budyń, wanilię lub cukier wanilinowy. Zmiksować. Śmietanę kremówkę ubić. W osobnej misce ubić białka na pianę. Do masy serowej delikatnie wmieszać ubitą kremówkę, białka i bakalie. Formę o wymiarach 23 x 35 wysmarować masłem i wyłożyć papierem do pieczenia. Przełożyć masę serową, wyrównać. Piec w temperaturze 170ºC około 60 minut. Studzić w lekko uchylonym piekarniku, następnie włożyć na noc do lodówki. Udekorować. Przechowywać w lodówce przez 5 - 7 dni. Najlepiej kroi się schłodzony, cienkim, ostym nożem. Ważne uwagi Dorotuś: - wszystkie składniki powinny być o temperaturze pokojowej (przynajmniej 2 h wcześniej wyjmujemy z lodówki), - masę serową miksować tylko do połączenia składników, nie dłużej, - sernik studzić z minimalnie uchylonymi drzwiami piekarnika. Smacznego :) 