Wspólne pieczenie w karnawale, zwłaszcza w Tłusty Czwartek zobowiązuje do zrobienia czegoś pysznego i kalorycznego. Razem z Amber, Atinką i Margot umówiłyśmy się na faworki vel chrusty. Pierwotnie miała piec z nami także Jola, której przesyłam moc buziaków :*.  Każda z nas wybrała inny przepis na chruściki i już jestem ciekawa jakie upiekły moje kompanki:). Ja szukałam czegoś włoskiego. Długo się nie zastanawiałam, gdyż w zeszłym roku Małgosia z Toskańskich Zapisków Spełnionych Marzeń podała kilka świetnych propozycji na włoskie chiacchiere (plotki). Między innymi ten przepis z Wielkiej Księgi Prawdziwej Kuchni Toskańskiej. Upiekłam więc toskańskie faworki/chrusty/cenci (jesli chcecie poznać więcej włoskich nazw faworków oraz kilka regionalnych przepisów, zajrzyjcie TU).  Wyszły kruche, pyszne, ciemniejsze nieco, przez zawartość ciemnego rumu. Bardzo polecam! I wiecie co, mają bąbelki, mimo, iż nie tłukłam ciasta wałkiem, zatem wcale to nie tłuczenie sprawia, że faworki posiadają fajną bąblową powierzchnię :).  Alu, Anitko, Aniu, dziękuję Wam za wspólny wypiek :).       Składniki: *300 g mąki*50 g cukru (u mnie cukier puder)*50 g masła (zamiennie można dać oliwę)*2 jajka*1 kieliszek vinsanto lub rumu (ja dałam ciemny rum)*1 łyżeczka startej skórki pomarańczowej albo cytrynowej*szczypta soli*olej do smażenia *cukier puder do posypania   Wykonanie:Na stolnicy wysypać mąkę, zrobić "górkę", w środku wgłębienie, do którego nasypać cukier, wlać masło bądź oliwę, kieliszek rumu, dodać skórkę pomarańczową lub cytrynową, sól oraz dwa jajka. Całość wyrobić, aż powstanie gładkie ciasto. Rozwałkować cienko. Wykrajać paski, które potem dzielić na romby. W każdym rombie zrobić nacięcie. Formować faworki. We frytkownicy (na patelni) rozgrzać olej i w gorącym smażyć faworki, po kilka minut z każdej strony aż będą rumiane. Wykładać na ręcznik papierowy, aby wciągnął tłuszcz. Po wystudzeniu faworki posypać cukrem pudrem.Smacznego :) 