Jesień ma smak śliwek. Są oczywiście jabłka i gruszki, ale śliwki to początek jesieni. Fioletowy kolor, soczysty smak, owoce idealne do zatopienia w smacznym cieście. Pomyślałam, że dobrze byłoby połączyć z nimi nasz ulubiony rodzaj ciasta. Zatem powstał sernik ze śliwkami na ciasteczkowym, czekoladowym spodzie. Bardzo smaczny, wilgotny, łaciaty, o zapachu jesieni. Przepis kombinowany z głowy na podstawie wielu znanych mi receptur na serniki ze spodem ciasteczkowym.      Składniki: *ok. 230 g ciasteczek digestive w czekoladzie *65 g masła Ciasteczka pokruszyć. Masło rozpuścić, połączyć z ciasteczkami, aż powstanie masa o konsystencji mokrego piasku. Tortownicę o średnicy 23 cm posmarować masłem, wyłożyć papierem do pieczenia. Wsypać masę ciasteczkową, równomiernie rozłożyć na dnie, docisnąć. Tortownicę ze spodem włożyć do lodówki na czas przygotowywania masy serowej.   Składniki na masę serową: *1 kg twarogu mielonego *4 jajka *200 g cukru pudru *1 łyżka mąki ziemniaczanej *150 ml śmietanki kremówki *1 łyżka likieru amaretto *ziarenka z 1 laski wanilii   Dodatkowo: *600 g świeżych śliwek   Wykonanie: Piekarnik nagrzać do 180 stopni C. Śliwki umyć, przepołowić i wypestkować.  Twaróg zmiksować razem z cukrem pudrem. Następnie dodać jajka, mąkę ziemniaczaną, śmietankę kremówkę, likier Amaretto oraz ziarenka z laski wanilii. Zmiksować całość na gładką masę. Wyjąć tortownicę ze spodem z lodówki. Na spód ciasteczkowy wyłożyć część masy serowej. Następnie ułożyć śliwki. Przykryć resztą serowej masy i udekorować połówkami śliwek. Ciasto wstawić do nagrzanego piekarnika i piec około 1 godzinę. Wyłączyć i przez jakieś pół godziny potrzymać sernik w wyłączonym piekarniku. Następnie uchylić delikatnie drzwiczki, wystudzić. Po całkowitym wystudzeniu sernik schłodzić w lodówce. Smacznego:) 