Szukałam przepisu na bułeczki maślane na śniadanie. Znalazłam u Gosi na blogu Moje Ekspresje Kulinarne. Ciasto na bułeczki jest bardzo elastyczne i łatwe w obróbce, dzięki czemu łatwo i prosto się je robi. Bułeczki wychodzą smaczne, maślane, delikatne, idealne z dżemem na słodkie sobotnie śniadanie. Wyszły mi troszkę płaskie, lecz kto by się tym przejmował, przecież pyszne były! :) Podawałam je z własnej produkcji konfiturą rabarbarową. Składniki: *2 i 1/2 - 2 i 3/4 szklanki mąki *80g masła roztopionego *2/3 szklanki ciepłego mleka *2 płaskie łyżeczki suszonych drożdży *2 łyżeczki cukru *1 łyżeczka soli *1 jajko Wykonanie: Mąkę przesiać do dużej miski, dodać sól i cukier. W osobnym naczyniu drożdże rozpuścić w mleku i dodać do mąki. Następnie wbić jajko (łyżkę jajka zostawić na glazurę) i wlać lekko przestudzone masło. Wszystko razem wymieszać (można mikserem,ale ja robiłam to ręcznie). Ciasto powinno być miękkie i elastyczne. Jeśli będzie za twarde można dodać odrobinę mleka. Dobrze wyrobione ciasto przełożyć do miski i pozostawić do podwojenia objętości (około 1 i 1/2 godziny). Następnie podzielić je na 9 części i z każdej uformować okrągłą bułeczkę. Bułeczki ułożyć na blasze wyłożonej papierem do pieczenia. Pozostawić do wyrośnięcia na około 45 minut.  Po tym czasie bułeczki posmarować pozostawionym wcześniej jajkiem. Piec w 180 stopniach C przez około 18-20 minut . Smacznego:) 