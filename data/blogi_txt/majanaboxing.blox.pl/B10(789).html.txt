Lubicie fioletowy kolor? A lubicie jak jagody kolorują Wam język i zęby ? ;) hi hi hi ...:) Ja lubię :) Za to właśnie lubię jagodzianki i jagody wyjadane z miseczki. Ja w ogóle jagody lubię. No, umówmy się - lubię wszystkie owoce lata. A sernik jagodowy próbowaliście? Jeśli jeszcze nie, to mówię - musicie go spróbować! Mega jagodowy, mega fioletowy, pyszny, mięciutki. Bardzo nam smakował:) Można jeść na zielonej trawce, można na śnieżnobiałym obrusie (znając mnie obrus zaraz byłby fioletowy jak ja), jak kto lubi. Przepyszny, polecam! A przepisik można znaleźć u Dorotuś oraz u Atinki (Atinko dziękuję za przypomnienie mła:*mła:*mła:*).   Składniki na spód: *150g ciastek digestive pokruszonych (ja dałam czekoladowe) *75g masła roztopionego Tortownicę o średnicy 22 cm dokładnie wyłożyć folią aluminiową. Ciastka wymieszać z masłem, wyłożyć na spód tortownicy i ugnieść. Całość schłodzić przez około 20 minut. Składniki na masę serową: *750g twarogu śmietankowego (ja dałam tylko 500g, bo więcej nie miałam) *2 łyżeczki ekstraktu z wanilii *200g drobnego cukru *4 jajka *2 łyżki mąki *1 łyżka soku z cytryny *250g jagód   Polewa: *250ml gęstej kwaśnej śmietany *2 łyżki cukru pudru *1 łyżeczka ekstraktu z wanilii Wszystkie składniki masy serowej zmiksować na gładką masę, na końcu wmiksowując jajka (i od tego momentu tylko chwilę). Masę serową wylać na schłodzony wcześniej spód ciasteczkowy. Piec w temperaturze 180 stopni C przez około 55 minut (sernik powinien być ścięty na wierzchu, nie pieczemy do tzw "suchego patyczka"). Wszystkie składniki polewy wymieszać, wyjąć sernik z piekarnika, delikatnie wyłożyć polewę, wyrównać i piec jeszcze 10 minut. Po upieczeniu schłodzić w lodówce, najlepiej przez całą noc. Przechowywać w lodówce. Smacznego :) 