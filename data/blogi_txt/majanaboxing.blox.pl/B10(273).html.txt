Uwielbiam robić dżemy i za jakiś czas otworzyć sobie słoiczek z takim słodkim przypomnieniem lata. Posmarować nim naleśnika i zajadać z przyjemnością. Połączenie rabarbaru i truskawek należy do moich ulubionych, a dżem jest po prostu pyszny! Korzystałam z przepisu Bei, dodając od siebie suszoną lawendę. Wyszło bardzo smacznie, polecam :). Dżem dodaję do Klubu Kwiatożerców Pinkcake.  Składniki:  *1/2 kg obranego rabarbaru *1/2 kg oczyszonych truskawek *1/2 kg cukru *2 łyżki rumu *1 garść roztartych suszonych kwiatów lawendy  *3 łyżeczki miodu (zrezygnowałam)    Wykonanie: Rabarbar pokroić na małe kawałki. Truskawki i rabarbar każde w osobnym naczyniu zasypać cukrem (po połowie) i polać rumem. Odstawić na 2 godziny, żeby puściły sok. Wszystko wymieszać, zagotować mieszając, odstawić na kilka minut. W tym czasie można przygotować słoiki (umyć , wyparzyć). Owoce znowu zagotować (ja to robiłam następnego dnia), smażyć na małym ogniu mieszając i odszumowując, przez pół godziny. Gdy dżem jest już gęsty można dodać miód (w przepisie były 3 łyżeczki miodu, z których zrezygnowałam, bo dżem był i tak słodki). Ja gotowałam dżem 3 dni po ok. 20 minut każdego dnia. Na ostatni dzień na 10 minut przed końcem gotowania dodałam suszoną lawendę.  Gorący dżem przełożyć do słoików, przewrócić do góry dnem i zawinąć w koc, żeby słoiki powoli stygły.  Wyszły mi  3 słoiczki po ok.300 ml. Smacznego :) 