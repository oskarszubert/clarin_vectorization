Dziś Dzień Jabłka, na który jak co roku zaprasza Tatter. Bardzo lubimy wypieki z jabłkami, więc razem z synkiem zrobiliśmy ciacho. Nie jest to szarlotka, a ciasto maślankowe z dodatkiem jesiennych owoców - śliwek i jabłek. Bardzo smaczne, wilgotne, jednocześnie mięciutkie. Posypane pyszną kruszonką zrobioną przez mojego synka. Przepis znalazłam na blogu Kulinarne Spotkania, od siebie dodałam jabłka. Zrobiłam z podwójnej porcji, na blaszkę 24x34 cm. Wiedziałam, że posmakuje mojemu Ukochanemu, a on bardzo lubi jeść takie słodkości. Bardzo nam wszystkim smakowało, polecamy:). Tatter, dziękuję za kolejny pyszny Jabłkowy Dzień :).    ﻿  Składniki na ciasto (forma 20 x 24﻿ cm): *2 jajka *1/2 szkl. maślanki (u mnie pół na pół z jogurtem) *1/4 szkl. oleju *1 1/2 szkl. mąki pszennej *1/2 szkl. cukru *1 łyżeczka proszku do pieczenia *ok. 1/2 kg owoców - u mnie śliwki i jabłka  Składniki na kruszonkę: *6 łyżek mąki pszennej *4 łyżki cukru *20-30 g masła  Wykonanie: Wszystkie składniki na kruszonkę wymieszać i rozdrobnić na okruszki. Jajka ubić z cukrem na puszystą masę, dodać olej, maślankę i zmiksować. Wsypać mąkę wymieszaną z proszkiem do pieczenia i ponownie zmiksować na gładką masę.  Śliwki umyć, osuszyć, przekroić na połówki i usunąć pestki. Jabłka obrać, pokroić w małe plasterki.  Foremkę o wymiarach 20 x 24 cm wyłożyć papierem do pieczenia i przelać ciasto. Na wierzchu ułożyć śliwki skórką do dołu oraz pokrojone w plasterki jabłka i posypać kruszonką. Wstawić do piekarnika nagrzanego do 180 st. C i piec ok. 35 minut.  Smacznego:) 