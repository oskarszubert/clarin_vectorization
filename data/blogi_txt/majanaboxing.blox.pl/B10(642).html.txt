Granola piernikowa jest idealna na przedświąteczne śniadanie. Bardzo ją lubię z ciepłym mlekiem. Fajnie chrupie, pachnie i w ogóle jest bardzo smaczna i zdrowa, bo domowa. Polecam. :) Przepis znalazłam na blogu Addio Pomidory.     Składniki: *225 g płatków owsianych *50 g płatków orkiszowych (można zastąpić owsianymi, ja dałam płatki mix 3 zboża: pszenne, żytnie, jęczmienne) *80 g całych migdałów *50 g orzechów laskowych *50 g orzechów włoskich *250 ml wody *60 g tłuszczu (użyłam oleju kokosowego, może być także olej arachidowy lub inny)* *100 g miodu *1 łyżka przyprawy do piernika (może być więcej, nawet do 2 łyżek) *75 g suszonych fig *65 g suszonych moreli *50 g daktyli    Wykonanie: Zagotować wodę. Rozpuścić w niej miód i tłuszcz. Wymieszać i połączyć dokładnie z przyprawą do piernika, odstawić. W garnku zagotować wodę. Wrzucić do niej migdały w skórkach. Gotować 3 minuty. Przelać na sito, obrać. Migdały gładko wyskakują ze skórek. Przygotowanie migdałów pominęłam, ponieważ skorzystałam z blanszowanych migdałów bez skórek. :) Nagrzać piekarnik do temperatury 140 stopni. Wymieszać ze sobą płatki. Dodać do nich posiekane orzechy włoskie i laskowe oraz obrane migdały. Połączyć. Zalać mieszanką wody z miodem. Wymieszać dokładnie. Wysypać równą warstwą na blachę wyłożoną pergaminem.   Piec 15 minut z nawiewem. Następnie wyjąć z piekarnika, wymieszać delikatnie. Piec dalej przez 15 minut. Wyjąć, wymieszać i dopiekać jeszcze przez 10 minut. Posiekać morele, figi i daktyle. Dodać je do jeszcze ciepłej granoli, dokładnie wymieszać. Wystudzić i kiedy granola jest zimna przełożyć ją do szczelnie zamkniętego pojemnika.  *ten składnik można pominąć, choć zdecydowanie sprzyja chrupkości całości. Wówczas należy zwiększyć ilość wody lub miodu o 30 g.﻿ Smacznego :) 