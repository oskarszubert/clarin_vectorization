Znowu udało mi się kupić świeżą żurawinę. Od razu więc pomyślałam o tarcie żurawinowej, którą widziałam u Ani na blogu Addio Pomidory. Bardzo miałam na nią chęć, zatem jest. Pyszna, lekko kwaskowa od żurawiny i słodka od czekoladowego kremu z mascarpone. Wierzch posypany podpieczonymi migdałami (u mnie troszkę mocno podpieczone, jak widać).  Tarta żurawinowa bierze udział w Żurawinowym Święcie Usagi.    Składniki na kruchy spód: *180 g mąki orkiszowej typ 700 (można zastąpić tortową)*25 g jasnego trzcinowego cukru*50 g jogurtu naturalnego*1 łyżeczka soku z cytryny*85 g zimnego masła*szczypta soli  Ponadto:*340 g żurawiny*3 łyżki cukru*3 łyżki różowego wina*skórka otarta z 1 pomarańczy*100 g białej czekolady*70 g mleka skondensowanego bez cukru*70 g serka mascarpone*50 g płatków migdałowych Wykonanie:Przygotować kruchy spód. Jogurt naturalny połączyć z sokiem z cytryny, wymieszać. Masło posiekać na mniejsze kawałki. Mąkę wymieszać z cukrem i solą. W zagłębienie wlać jogurt i masło. Wyrobić opuszkami palców najpierw do formy kruszonki, a następnie szybko zagnieść. Owijnąć w folię, wstawić do lodówki na 1 godzinę.Przygotować żurawinę. Owoce przełożyć do garnka, zalac winem i zasypać cukrem. Wymieszać. Gotować na dość dużym ogniu przez kilka minut, aż część owoców się rozpadnie. Odstawić.W osobnym garnuszku na małym ogniu rozpuścić czekoladę z mleczkiem i mascarpone. Wymieszać do połączenia w jedwabistą i gładką konsystencję. Odstawić.Migdały podprażyć na patelni. Piekarnik nagrzać do temparetury 180 stopni.Ciasto wyłożyć do foremki (okrągłej, o średnicy 20-22 cm lub prostokątnej). Ponakłuwać widelcem. Piec przez 20 minut. Na podpieczony spód wyłożyć żurawinę. Zalać masą czekoladową. Posypać płatkami migdałowymi. Piec bez nawiewu przez 20-25 minut. Lekko ostudzić przed pokrojeniem.  Smacznego :) 