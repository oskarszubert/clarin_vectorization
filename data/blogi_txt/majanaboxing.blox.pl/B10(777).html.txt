Chciało nam się dobrego sernika. Wymyśliłam sobie, że najlepiej by było, aby miał polewę z orzechami. Znalazłam przepis, dodałam coś od siebie, coś odjęłam i wyszło fantastycznie. Spód zrobiłam z ciasteczek, ponieważ taki lubimy najbardziej. Dodatek cynamonu i syropu klonowego świetnie się sprawdził, sernik wyszedł naprawdę przepyszny, aromatyczny, rozpływający się w ustach. Pokaźna polewa z orzechami pekan i włoskimi to zwieńczenie smaku, polecam!. Sernik dołączam do Korzennego Tygodnia Ptasi. Przepis z blogu Moje Pyszności zmodyfikowany przeze mnie. Składniki na spód:  *220 g ciasteczek digestive lub innych *ok. 60-70 g masła *1 łyżeczka cynamonu    Ciasteczka pokruszyć w blenderze, wymieszać z cynamonem. Masło rozpuścić, wymieszać z ciasteczkami, powinna powstać masa o konsystencji mokrego piasku. Tortownicę o średnicy 24 cm (lub więcej) wysmarować masłem, wyłożyć papierem do pieczenia. Masę ciasteczkową rozłożyć na spodzie tortownicy wyrównując i uciskając. Wstawić do lodówki na czas przygotowania masy serowej. Składniki na masę serową: *5 jajek *1 kg sera zmielonego (używam wiaderkowego, dobrej jakości) *1/2 szklanki śmietanki kremówki 36% tłuszczu *1 łyżeczka cynamonu *3/4 szklanki cukru *1 torebka proszku budyniowego  *3 łyżki syropu klonowego *100 rodzynek    Twaróg zmiksować z cukrem, dodać żółtka, zmiksować. Dodać śmietanę kremówkę, cynamon, syrop klonowy, budyń, zmiksować do połączenia. Dodać rodzynki i wymieszać. Następnie dodać ubite na sztywną pianę białka, wymieszać delikatnie. Masę serową wyłożyć na przygotowany wcześniej ciasteczkowy spód. Wstawić do nagrzanego do 180 stopni C piekarnika i piec około 1 godziny. Sernik studzić przy delikatnie uchylonych drzwiczkach piekarnika. Wystudzić całkowicie i polać polewą orzechową. Przepis poniżej: Składniki na polewę orzechową: *250-300 g orzechów włoskich lub pekanów, ja dałam pół na pół *1/2 kostki masła (100g) *13 łyżek cukru *1 szklanka słodkiej śmietanki Masło, cukier i śmietankę gotować około 8 minut mieszając cały czas. Następnie wsypać pokrojone orzechy i gotować aż masa zgęstnieje, około 4-5 minut. Ciepłą polewą posmarować zimny sernik. Wstawić do lodówki. Smacznego :) 