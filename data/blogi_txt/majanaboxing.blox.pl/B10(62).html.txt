Ciasto Bounty gościło już na łamach mojego bloga, kiedy zaczynałam go pisać. Dzisiejszy wpis traktuję dość odświętnie, bowiem podwójnie urodzinowo. Dlaczego podwójnie? Otóż mam dziś swoje własne urodzinki, a blog mój świętuje pierwszą rocznicę 24 października. Daty te są tak blisko siebie, że można poimprezować razem ;) Zdecydowałam się na zrobienie Bounty, ponieważ to ciasto jest tak urzekająco pyszne, że do tej pory nie udało mi się zrobić mu zdjęcia. Zawsze tak szybko znikało. Kiedy zaczynałam pisać bloga nie sądziłam, że potrwa to tak długo, nie sądziłam, że będzie to dla mnie tak świetna zabawa, hobby, a przede wszystkim nie sądziłam, że dzięki blogowi poznam tak wiele wspaniałych osób.                       Kochani, dziękuję Wam wszystkim za inspiracje, za przemiłe komentarze, które dodają skrzydeł. Jest mi zawsze niezwykle miło gościć Was na moim blogu i chciałabym aby tak było zawsze. Życzę sobie i mojemu blogowi wytrwałości w pisaniu, pieczeniu i tworzeniu. :) Patrząc na moje początki widzę zdjęcia, których jakość pozostawia wiele do życzenia, albo wpisy bez zdjęć, jak na przykład przepis na ciasto Bounty właśnie, o tutaj. Myślę jednak,  że dzięki temu widać jak mój blog i moje umiejętności się rozwinęły. I choć nadal moim wpisom i zdjęciom tak daleko do ideału, to jestem zadwolona i szczęśliwa, że mogę dzielić się nimi z moimi ukochanymi Chłopakami, którzy mnie od początku wspierają oraz z Wami moi kochani. Cieszę się, że rok temu zdecydowalam się założyć tego smacznego bloga :)   Składniki na ciasto: *5 jajek *3/4 szklanki mąki pszennej *1/2 szklanki cukru *2 łyżki kakao  *1 łyżeczka proszku do pieczenia   Białka ubić na sztywną pianę, dodać cukier, ubić. Dodać kolejno żółtka i nadal ubijać. Na koniec dodać mąkę, proszek do pieczenia i kakao (nie miałam gorzkiego, więc dałam Nesqicka dlatego spód ma tak jasny kolor). Delikatnie wymieszać wszystkie składniki.  Formę (użyłam tortownicy o 26cm średnicy) wyłożyć papierem do pieczenia, wlać ciasto i wstawić do nagrzanego piekarnika do temperatury 170 stopni C. Piec 30 minut.      Składniki na krem: *3 szklanki mleka *1 budyń śmietankowy *1/2 szklanki cukru *25 dag wiórków kokosowych *1 cukier wanilinowy *1 kostka masła Ugotować 2 i 1/2 szklanki mleka razem z cukrem i cukrem waniliowym. Następnie dodać wiórki kokosowe i gotować nadal na średnim ogniu przez około 20 minut. Dodać masło. Budyń rozprowadzić w 1/2 szkl.mleka i dodać do gotującej się masy kokosowej. Wszystko dokładnie wymieszać i zostawić do ostygnięcia. Na upieczone ciasto kakaowe, wyłożyć ostudzoną masę kokosowo-budyniową. Wyrównać powierzchnię.  Zrobić polewę: tym razem rozpuściłam 2 czekolady w kąpieli wodnej i dodałam około 40g masła. Tak przygotowaną polewą równomiernie pokryć masę kokosową. Ciasto wstawić do lodówki. Najlepsze jest na następny dzień. Smacznego :) 