Jeszcze chwilkę będzie u mnie świątecznie. Oto keks, który podczas świąt cieszył się u mnie wielką popularnością. Bardzo wszystkim smakował. Ośmielę się stwierdzić, że chyba najbardziej ze wszystkich ciast, które upiekłam, bo znikł jako pierwszy. Mnie osobiście wszystkie smakowały na równi ;-). Dundee cake jest to szkockie ciasto pieczone z okazji Bożego Narodzenia, ale i na każdy inny dzień. Jest bogate w rodzynki, migdały, skórki z cytrusów, a na wierzchu ciasta układa się w kształt koła blanszowane migdały, co nadaje mu bardzo ciekawy i ładny wygląd. Korzystałam z przepisu Delli Smith, który podała u siebie Dorotuś. Dundee cake piekła także Anitka, u której znajdziecie wersję wzbogaconą o przyprawy korzenne i brandy. Serdecznie polecam to ciasto, jest po prostu rewelacyjne! Składniki:*150 g masła, w temperaturze pokojowej*150 g drobnego cukru do wypieków*3 duże jajka*225 g mąki pszennej*1 łyżeczka proszku do pieczenia*175 g koryntek*175 g sułtanek*50 g kandyzowanych wiśni, przekrojonych na pół*50 g kandyzowanej skórki pomarańczowej, posiekanej*2 łyżki zmielonych migdałów*skórka otarta z 1 niedużej pomarańczy*skórka otarta z 1 niedużej cytryny*około 100 g blanszowanych migdałów (bez skórki)Wykonanie:Wszystkie składniki powinny być w temperaturze pokojowej.W misie miksera umieścić masło i utrzeć na lekką masę. Dodawać stopniowo cukier, cały czas ucierając. Powinna powstać puszysta, maślana masa.Dodawać jajka, jedno po drugim, miksując do połączenia się składników po każdym dodaniu. Mąkę i proszek do pieczenia wymieszać i przesiać, odłożyć.W innym naczyniu wymieszać koryntki, sułtanki, kandyzowane wiśnie, kandyzowaną skórkę pomarańczową, zmielone migdały, skórki otarte z cytrusów.Do masy maślanej wsypać mąkę z proszkiem, zmiksować. Dodać odłożone bakalie, wymieszać.Formę tortownicę o średnicy 18 - 20 cm wyłożyć papierem do pieczenia, spód i boki. Ciasto ostrożnie przełożyć do formy, wyrównać. Na wierzchu, w kształcie okręgów poukładać całe migdały. Należy je położyć lekko na powierzchni surowego ciasta i nie wciskać w ciasto, by nie utonęły w nim podczas pieczenia.Piec w temperaturze 160ºC przez około 2 - 2,5 godziny do tzw. suchego patyczka (uwaga! należy sprawdzać dużo wcześniej, by ciasto nie było zbyt suche; moje upiekło mniej więcej po 1,5 godziny). Gotowe ciasto powinno być wypieczone i sprężyste po dotknięciu. Wyjąć z piekarnika, przestudzić w formie. Ostudzone wyjąć z formy.Ciasto bardzo dobrze się przechowuje zapakowane w szczelny pojemnik spożywczy (w chłodzie) i jest lepsze z każdym dniem.  Smacznego :) 