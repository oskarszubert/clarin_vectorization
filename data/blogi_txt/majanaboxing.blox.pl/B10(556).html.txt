Małe, słodkie trufelki - myszki zajadam dziś w towarzystwie Atinki (u której troszkę później je zobaczymy) i Szarlotki, która pomysł znalazła w "Złotej księdze czekolady". Moje myszki może nie są urodziwe, ale za to jakie smaczne! Pomagał mi przy nich synek i oczywiście wyjadał żelki, które posłużyły nam do zrobienia ogonków ;-).  Myszki są pyszne, w smaku przypominają nam bajaderki. Dziękuję Wam Kochane za słodkie trufelkowe pichcenie, a nasze myszki dodaję do akcji "Świąteczne Prezenty", którą prowadzi Cudawianka.   Składniki na około 12 myszek (wyszło mi 10): *150g grubo pokrojonej gorzkiej czekolady *90ml śmietanki kremówki 36% *125g pokruszonych herbatników o smaku czekoladowym (dałam ciasteczka Digestive) *50g cukru pudru *24 srebrne kulki do dekoracji *24 obrane migdały do dekoracji *paseczki czerwonej lukrecji do dekoracji (wykorzystałam żelki) Wykonanie: W naczyniu z podwójnym dnem z lekko wrzącą wodą rozpuścić czekoladę ze śmietanką, zdjąć z ognia i wmieszać pokruszone herbatniki. Nakryć masę folią spożywczą i włożyć do lodówki na 1 godzinę by stężała. Następnie zrobić z masy kulki wielkości piłeczki golfowej, kształtując z jednej strony zwężenie przypominające pyszczek. Starannie obtoczyć grubszą część myszek w cukrze pudrze. Dodać oczy ze srebrnych kulek dekoracyjnych, uszy z migdałów i krótki ogonek z kawałka lukrecji (lub żelka). Włożyć do lodówki i schładzać 2 godziny. Smacznego :) 