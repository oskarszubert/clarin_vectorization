Najbardziej kuszący zapach na świecie, pobudza zmysły, czy to w środku nocy, czy za dnia. Nocą ... gorący piekarnik, a w nim coś... mmm... wspaniałego. Drożdżowe bułeczki, zwinięte jak ślimaczki, z niebiańsko aromatycznym cynamonem. W takich chwilach mam ochotę nawet w nocy, gdy tak pachną, nie patrząc na nic, chwycić jedną, taką ciepłą, ze słodkim lukrem i smakować, smakować...  To nie sen, to prawda. Bułeczki - drożdżowe ślimaczki, z dynią, cynamonem, cytrynowym lukrem. Niebo w gębie. Nie wiem czy jest coś bardziej pachnącego, a jednocześnie tak smacznego.  Te pyszne ślimaczki robiłam na Festiwal Dyni, w towarzystwie moich Kochanych Muszkieterek Anitki i Alci. Dziękuję Wam za to pyszne pieczenie, a Bei za smakowitą akcję. :* ﻿﻿﻿﻿﻿﻿Przepis od Dorotuś.      Składniki na 15 niedużych bułeczek:  *7 g drożdży suchych lub 14 g drożdży świeżych *1/4 szklanki letniej wody *1/3 szklanki letniego mleka *1 duże jajko, roztrzepane *3/4 szklanki puree z dyni *1 łyżka masła, roztopionego *3 i 1/4 szklanki mąki pszennej (dałam pół na pół z krupczatką, dosypując dodatkowo trochę pszennej) *1/2 szklanki brązowego cukru *1 łyżeczka soli *1/2 łyżeczki zmielonego cynamonu *1/4 łyżeczki zmielonego imbiru *1/4 łyżeczki zmielonego kardamonu   Nadzienie:  *90 g masła, roztopionego *1/2 szklanki drobnego cukru do wypieków *1/2 szklanki cukru brązowego *2 łyżeczki zmielonego cynamonu *1/2 łyżeczki zmielonego ziela angielskiego* *1/2 łyżeczki zmielonego imbiru* *1/4 łyżeczki zmielonej gałki muszkatołowej* *1/8 łyżeczki zmielonych goździków*   *zamiast tych przypraw dałam 3 łyżeczki przyprawy do pierników   Wykonanie: W naczyniu wymieszać mąkę, cukier, sól, przyprawy i suche drożdże (ze świeżymi najpierw zrobić rozczyn). Masło rozpuścić; przestudzone wymieszać z mlekiem, wodą, jajkiem, puree z dyni i dodać do mąki. Wyrobić ciasto, odpowiednio długo, by było miękkie i elastyczne. Odstawić w ciepłe miejsce, przykryte ściereczką, do podwojenia objętości (około 1,5 godziny). W międzyczasie przygotować nadzienie: masło roztopić, cukry wymieszać z przyprawami. Wyrośnięte ciasto krótko wyrobić, rozwałkować na prostokąt o wymiarach 30 x 40 cm, delikatnie podsypując mąką. Rozwałkowane ciasto posmarować masłem, posypać mieszanką cukru z przyprawami. Ciasto zwinąć wzdłuż dłuższego boku,  następnie pokroić ostrym nożem na 15 części, z których otrzymamy 15 bułeczek - ślimaków. Bułeczki układać w niedużych odległościach od siebie (mogą się stykać) na wyłożonej papierem blaszce o wymiarach 25 x 30 cm, przykryć ściereczką, pozostawić do ponownego wyrośnięcia (od 30 - 45 minut).  Piec w temperaturze 190º przez około 25 - 30 minut. Jeszcze ciepłe polukrować. Lukier zrobiłam z cukru pudru i soku z cytryny.   Smacznego :) 