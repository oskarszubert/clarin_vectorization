Cukinia jest pyszna, bardzo ją lubię, a nigdy jeszcze nie robiłam z niej placuszków. Tak mnie jakoś ostatnio wzięło i po przyjściu z pracy przygotowałam smaczne placki, na które przepis wyszperałam w serwisie UgotujTo. Dokonałam kilku zmian, o których poniżej. Placuszki bardzo mi smakowały, zjadłam je wszystkie na obiad :).  Składniki: *50 dag cukinii (lub po 25dag cukinii i surowych startych ziemniaków, ja robiłam tylko z cukinią)  *2 jajka *4 łyżki mąki pszennej (dałam otręby owsiane i pszenne oraz 1 łyżkę mąki kukurydzianej) *opcjonalnie ok. 2 łyżki twarożku wiejskiego (dałam do części placuszków) *2 łyżki posiekanej natki pietruszki (pominęłam) *2 łyżki posiekanej świeżej mięty *2 łyżki posiekanego koperku *sól *pieprz *ostra papryka *olej/oliwa do smażenia   Wykonanie:  Cukinię obrać (nie obierałam) i zetrzeć na drobnej tarce. Odcisnąć nadmiar wody. Jeśli przyrządzamy ciasto z ziemniakami należy je także zetrzeć i odcisnąć. Cukinię i ziemniaki przełożyć do miski, wbić jajka, dodać przesianą mąkę (otręby), posiekaną natkę, koperek i miętę. Przyprawić do smaku solą ,pieprzem i ostrą papryką. Można dodać serek wiejski, ale niekoniecznie, ja najpierw smażyłam bez dodatku serka, a potem z ciekawości wrzuciłam 2 łyżki i placki także były smaczne.  Ciasto wymieszać dokładnie (można mikserem, ja to robiłam łyżką). Na patelni rozgrzać mocno oliwę (ja natarłam patelnię oliwą, to wystarczyło), formować placuszki (każdy z 1 łyżki masy). Smażyć z obu stron na złoty kolor. Gotowe placuszki odsączyć z nadmiaru tłuszczu na papierowym ręczniku. Smacznego :) 