Te muffiny robiłam także jeszcze przed urlopem. Zachciało nam się coś słodkiego, a miałam w szafce puszkę brzoskwiń, więc od razu pomyślałam o muffinach. W książce autorstwa Dorotki znalazłam przepis na muffiny z ananasem, które także można zobaczyć tutaj. Zamieniłam ananasy na brzoskwinie, płatki migdałowe na wiórki kokosowe i otrzymałam przepyszne, pachnące, wilgotne muffiny, które posmakowały bardzo mojej rodzince. Składniki na 14 muffinek:  *1,5 szklanki mąki *2/3 szklanki cukru *1 duże jajko *100 ml maślanki *80 ml syropu brzoskwiniowego (z puszki, po brzoskwiniach) *pół szklanki oleju *pół szklanki płatków owsianych (górskich) *1,5 łyżeczki (płaskiej) proszku do pieczenia  *3/4 łyżeczki (płaskiej) sody oczyszczonej  *250 g brzoskwiń z puszki, pokrojonych na kawałki (waga samych owoców) Dodatkowo na posypanie: *cukier demerara *płatki migdałowe lub wiórki kokosowe (ja dałam wiórki) Wykonanie: W jednym naczyniu wymieszać suche składniki: mąkę, cukier, płatki, proszek, sodę. W drugim mokre: roztrzepane jajko, maślankę, syrop brzoskwiniowy, olej. Połączyć zawartość obu naczyń, wymieszać tylko do połączenia się składników, wmieszać owoce. Formę do muffin wyłożyć papilotkami. Nałożyć do nich ciasto. Z wierzchu posypać wiórkami kokosowymi i cukrem demerara.  Piec w temperaturze 190ºC przez około 25 minut. Wystudzić. Smacznego :) 