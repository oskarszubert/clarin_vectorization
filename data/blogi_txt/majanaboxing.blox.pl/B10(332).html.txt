To chyba mój trzeci udział w Weekendowej Cukierni Zawszepolki, jeśli dobrze pamiętam. Chyba tak, bo piekłam najpierw ciasto drożdżowe z brzoskwiniami, które wybrała Margot, a potem dymek z pianą i truskawkami Edysi. Tym razem gospodyni Mafilka zaproponowała jabłecznik francuski. Nie wiedziałam, czy zdążę go przygotować, jednak udało się i bardzo się cieszę. Jabłecznik kusił mnie ze zdjęć na blogach dziewczyn, które zrobiły go przede mną, więc nie mogłam już dłużej czekać. Bardzo lubimy takie ciasta - szarlotki, jabłeczniki, ciasta z owocami sezonowymi - to takie wypieki, które nigdy nam się nie znudzą. Coś niecoś pozmieniałam w przepisie, ponieważ zamiast śmietany dałam jogurt typu greckiego. Utworzył on taką fajną warstwę kremową na jabłuszkach. Poza tym u mnie obowiązkowo do jabłecznika musi być cynamon, więc i tym razem go dodałam. Uwielbiam kiedy w domu roznosi się cudowny zapach cynamonu, a w połączeniu z jabłkiem dla mnie zawsze jest fantastyczny. Dziękuję za wspólne pieczenie, a Mafilce za świetny przepis. Ciasto bardzo nam smakuje :)  Składniki: *75 g miękkiego masła *150g cukru *2 łyżki cukru waniliowego *szczypta soli *4 jaja *100g mąki pszennej tortowej *50g mąki ziemniaczanej *1 łyżeczka proszku do pieczenia *dowolne jabłka pokrojone w "szesnastki" - ok. 3-5 średnich sztuk *150g creme fraiche lub gęstej śmietany (u mnie jogurt typu greckiego) *cynamon    Wykonanie: Tortownicę o średnicy 24 cm delikatnie wysmarować masłem (ja wyłożyłam papierem do pieczenia). Piekarnik nagrzać do temperatury 170 stopni C. W misce utrzeć masło ze 100g cukru i 1 łyżką cukru waniliowego. Dosypać wymieszane mąki z proszkiem do pieczenia, wbić 2 jaja. Ucierać, aż masa będzie puszysta. Wyłożyć do tortownicy, wygładzić powierzchnię.  Obrane i pokrojone w szesnastki jabłka wyłożyć na ciasto i lekko docisnąć. Piec 35 minut w środkowej półce piekarnika. Śmietanę rozmieszać z pozostałym cukrem i cukrem waniliowym oraz jajami i wylać na podpieczone ciasto z jabłkami. Piec dalej jeszcze ok. 25-30 minut. Po wyjęciu z piekarnika można posypać cukrem pudrem. Smacznego :) 