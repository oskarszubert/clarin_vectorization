I oto przed nami #35 wydanie Weekendowej Piekarni Margot, której tym razem przewodzi Mistrzyni Zup czyli moja Siostra Oczko. Polski chleb pszenno - żytni, który zaproponowała nam Gospodyni nazwałam sobie Oczkowym :) Przepis bardzo mi się spodobał, a ponieważ piątek u mnie wolnym dniem był, więc zabrałam się do zagniatania wyżej wymienionego chlebka. Nie miałam żadnych problemów z zagniataniem ciasta, a jedynie z jego wyrastaniem, bo bez drożdży rósł mi naprawdę wolno. Tak a propo's to jest mój pierwszy chleb na zakwasie wykonany bez dodatku drożdży. Do tej pory wszystkie moje zakwasowce miały dodatek drożdży. Chlebek wyszedł przepyszny, o miękkim, pachnącym wnętrzu i wspaniałej chrupiącej skórce. Polecam!     Składniki na zaczyn: *50g zakwasu żytniego *75g letniej wody *75g mąki żytniej typ 720 Składniki na ciasto właściwe: *200g zaczynu j.w. *250g wody *350g mąki pszennej typ 1100 (dałam moją ulubioną pełnoziarnistą) *150g mąki żytniej typ 720 *10g soli (1 i 1/2 łyżeczki) *2 łyżeczki kminku (pominęłam)   Wykonanie: Zaczyn wymieszać na gładką, dość gęstą masę. Pozostawić na 8-12 godzin w temperaturze pokojowej do przefermentowania. Następnego dnia do zaczynu dodać mąkę, wodę i sól. Wyrabiać ręcznie 10-12 miniut.  Włożyć do miski i zostawić do wyrośnięcia pod przykryciem w temperaturze pokojowej na 2 - 2,5 godziny. Zagniatać ciasto 3 krotnie podczas wyrastania. Po wyrośnięciu uformować bochenek, włożyć do formy wysypanej dobrze mąką. Pozostawić do wyrośnięcia w temperaturze pokojowej na 1,5-2 godziny.  Piekarnik nagrzać 1 godzinę przed włożeniem chleba do temperatury 230 stopni C. Bochenek delikatnie spryskać wodą, posypać kminkiem (pominęłam), naciąć i włożyć do naparowanego piekarnika (ja wstawiłam do piekarnika górę naczyna żaroodpornego z wodą, które wyjęłam po 15 minutach), piec 40-50 minut do zbrązowienia skórki. Wystudzić na kratce. Smacznego :) 