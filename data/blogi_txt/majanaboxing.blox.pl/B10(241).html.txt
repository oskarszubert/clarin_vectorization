Kochamy cały rok, ale w ten dzień można dodatkowo świętować. Bo właściwie dlaczego nie? :) Lubię kwiaty, serduszka, misie i walentynkowe słodkości. Ja z tej okazji upiekłam sernik. Czekoladowy z wiśniami. Jest pyszny, nie za słodki dzięki wiśniom i gorzkiej czekoladzie. Aksamitny, wilgotny, aromatyczny. Polecam, na każdy dzień w roku :) Inspirowałam się przepisem Dorotuś, ale dużo w nim pozmieniałam. Najważniejsza zmiana jest taka, że piekłam ten sernik (w przepisie był na zimno). Podaję wg mojego pomysłu.     Składniki na spód: *200 g ciastek digestive w czekoladzie *65 g masła roztopionego   Formę o średnicy 23 cm wyłożyć papierem do pieczenia. Ciastka pokruszyć (można zmiksować w malakserze) oraz rozpuszczone masło wymieszać tak aby konsystencją przypominał mokry piasek. Masę ciasteczkową wyłożyć na dno formy, wyrównać. Włożyć do lodówki na czas przygotowania masy serowej.  Składniki na masę serową: *1 kg twarogu zmielonego (lub gotowego w wiaderku - ale twarogu!) *1 szklanka cukru pudru *4 jajka *330 g śmietany kremówki, schłodzonej *2 łyżeczki ekstraktu waniliowego *1 łyżka mąki ziemniaczanej *250 g czekolady gorzkiej, roztopionej w kąpieli wodnej *około 400 g wydrylowanych wiśni z kompotu Wszystkie produkty prócz śmietanki powinny mieć temperaturę pokojową. Twaróg zmiksować z cukrem. Następnie dodać jajka, ekstrakt waniliowy, mąkę ziemniaczaną, śmietanę kremówkę i zmiksować.  Czekoladę rozpuścić w kąpieli wodnej i przestudzić. Wlać do masy serowej i zmiksować. Następnie dodać osączone wiśnie z kompotu, wymieszać łyżką. Masę serową wylać na przygotowany wcześniej spód ciasteczkowy. Piekarnik nagrzać do 180 stopni C. Sernik piec około 1 godzinę, aż wierzch będzie ścięty. Wyłączyć piekarnik. Nie uchylać go, nie otwierać przez pół godziny. Po upływie tego czasu uchylić delikatnie drzwiczki piekarnika i tak wystudzić. Po wystudzeniu wstawić do lodówki na kilka godzin, a najlepiej na całą noc. Smacznego :) 