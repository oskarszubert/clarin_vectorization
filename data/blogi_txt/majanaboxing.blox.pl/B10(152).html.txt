Wspólne pieczenie z kochanymi Muszkieterkami zaowocowało dziś ciasteczkami z płatkami róży. Przygotowałyśmy je na wspaniałą akcję Szarlotki Różowy Tydzień. Ciasteczka są pyszne, tylko, że poszalałam dając do środka za dużo dobroci i troszkę źle mi się kroiło. Dałam bowiem pół na pół płatki róży i hibiskusa, a do tego jeszcze pokrojoną żurawinę. Smacznie wyszło :).  Dziękuję Anitko i Alu za wspólny różany wypiek, a Beatce za cudowną akcję.   Przepis od Alci.        Składniki na około 20 sztuk: *100g masła *50g cukru pudru *1/4 łyżeczki soli *180g mąki tortowej *1/4 łyżeczki sody oczyszczonej *1 szklanka suszonych płatków róży (dałam pół na pół z hibiskusem) *1/3 szklanki suszonej żurawiny (drobno posiekanej) *1 łyżka ostudzonej wody Wykonanie: Żurawinę pokroić na drobne kawałki (im mniejsze tym lepsze). Utrzeć masło z cukrem. Płatki zalać wodą i odstawić na 10 minut. Do masła dodać mąkę, sodę i sól.  Następnie dodać płatki róży i żurawinę. Wyrobić ciasto, uformować z niego wałek i schłodzić w lodówce przez około 2 godziny. Po tym czasie ciasto pociąć na 20 równych plasterków. Piec w nagrzanym piekarniku w temperaturze 165ºC﻿ przez 20 minut, następnie obniżyć temperaturę do 155ºC﻿  i piec jeszcze 10 minut . Smacznego:-) 