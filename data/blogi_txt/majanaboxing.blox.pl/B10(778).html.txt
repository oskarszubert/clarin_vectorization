Oto mamy już Cytrusowy Weekend, który organizuje jak co roku Tatter. W zeszłym roku miałam swój skromny udział piekąc pomarańczowe muffinki. Tym razem postawiłam na sernik. Długo zastanawiałam się co upiec. Z pomocą przyszła mi Atinka podpowiadając pyszny cytrynowy serniczek, który sama także piekła. Uwielbiamy serniki, więc zdecydowałam, że to właśnie on będzie moją propozycją do tegorocznej cytrusowej zabawy. Zapraszam na mój pyszny, cytrynowy, mięciutki serniczek. W przepisie dokonałam małych zmian, no i glazura wyszła mi za luźna, ale ciasto i tak jest przepyszne. Polecam wielbicielom cytrynek :) Nam bardzo, bardzo smakuje! :)   Składniki na tortownicę 23 cm Składniki na spód: *142 g zmielonych ciasteczek (typu Digestive, u mnie Wiatraczki) *4 łyżki stopionego masła (dałam około 50g) Pokruszone ciastka wymieszać z masłem, wyłożyć na spód tortownicy i dobrze ugnieść. Całość schłodzić przez około 20 minut. Piec w temperaturze 163ºC, przez 15 - 18 minut. Wystudzić do uzyskania pokojowej temperatury (około 30 minut). Składniki na masę serową: *1¼ szklanki cukru *680 g sera śmietankowego typu cream cheese (w pokojowej    temperaturze) - dałam wiaderkowy *1 łyżka otartej skórki cytrynowej *¼ szklanki świeżo wyciśniętego soku cytrynowego *4 duże jajka (w pokojowej temperaturze) *2 łyżeczki ekstraktu z wanilii *¼ łyżeczki soli *½ szklanki śmietany kremowej 36 -40% (nie miałam, dałam zwykłą 12 %)   Cytrynowa glazura: *1/3 szklanki świeżo wyciśniętego soku z cytryny *2 duże jajka  *1 żółtko *½ szklanki cukru *2 łyżki zimnego masła pokrojonego w kosteczki (dałam 20g) *1 łyżka śmietany 36 - 40 % (już miałam, bo robiłam glazurę następnego dnia) *szczypta soli *kilka kropel aromatu waniliowego Zmiksować ¼ szklanki cukru ze skórką cytrynową. Powstały cukier cytrynowy dodać do zwykłego cukru. Ser lekko ubić (5 sek.), a następnie dodać cukier i ubijać do uzyskania gładkiej masy. Potem dodać jajka (po 2 na raz) - wymieszać, dodać sok z cytryny, wanilię i sól. Mieszać krótko - około 5 sekund. Na końcu dodać śmietanę kremówkę. Mieszać około 5 sekund. Uzyskaną masę wylać na podpieczony i wystudzony spód. (Nie trzymałam się tak dokładnie reguł czasowych) Atinka sugeruje by sernik ten piec albo w kąpieli wodnej albo metodą gazetową. Nigdy nie piekę tymi metodami, więc pozostałam przy zwykłym pieczeniu. Metodę gazetową można podpatrzeć u Atinki, o tutaj. Piekarnik nagrzać do 250ºC. Wstawić ciasto do piekarnika na 10 minut, po czym wyjąć. Nie bać się, nie opadnie. Piekarnik wystudzić do 160ºC. Następnie sernik wstawić do piekarnika na około 45 minut. Po upieczeniu wystudzić, początkowo przez 1 godzinę w piekarniku przy uchylonych drzwiczkach, potem studzić jeszcze 2 godziny. W czasie gdy sernik się studzi przygotować glazurę: W małym rondelku dobrze rozgrzać sok z cytryny (nie dopuszczając do zagotowania). W misce ubić widelcem jajka z żółtkiem. Nie przestając ubijać, dodawać porcjami cukier, a następnie cienką strużką wlewać gorący sok. Uzyskaną masę przelać do rondelka, postawić na małym ogniu i gotować - cały czas mieszając drewnianą łyżką, dopóki masa nie osiągnie 77ºC (około 3 minuty). Następnie zdjąć z ognia, dodać porcjami zimne masło - cały czas mieszając, by się roztopiło. Potem dodać kremówkę, wanilię i sól. Dokładnie wymieszać. Glazurę przelać przez sitko, przykryć folią i włożyć do lodówki. Na ostudzony sernik (ale jeszcze w formie!) wylać zimną glazurę, rozsmarować. Nakryć tortownicę folią i wstawić do lodówki przynajmniej na 5 godzin, a najlepiej na całą noc. Smacznego :) 