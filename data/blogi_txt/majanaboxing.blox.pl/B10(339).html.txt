Pewnie wiecie, że uwielbiamy jagodzianki, chyba równie mocno, jak serniki :). Na te pyszne jagodzianki skusiła mnie Atinka. Nie mogłam wytrzymać, musiałam je upiec ;). Są genialne: mięciutkie drożdżowe ciasto z mnóstwem jagód i twarożkiem. Przepis pochodzi od Dorotuś, a ja zmieniłam jedynie mąkę, dodając orkiszową i pszenną. Wypiek nazwałam jagodzianką, ponieważ piecze się ją w jednej prostokątnej formie, by później oderwać/odkroić i zjadać, kolorując na fioletowo palce i buzie :-).  Jagodzianki robiłam jeszcze przed urlopem, ale nie zdążyły się tu pojawić.      ﻿ Składniki na formę o wymiarach 25 x 36 cm﻿﻿  Składniki na ciasto:  *300 ml mleka, letniego *60 g masła *100 g cukru *pół łyżeczki soli *2 duże jajka *560 g maki pszennej (dałam 300g mąki orkiszowej, 260g pszennej) *10 g drożdży suchych lub 20 g drożdży świeżych Składniki na masę serową: *400 g twarogu półtłustego lub tłustego (nie musi być zmielony) *2 łyżki masła, w temperaturze pokojowej *2 żółtka *2 łyżki mąki ziemniaczanej *5 łyżek cukru z wanilią Dodatkowo: *400 g jagód, do posypania   Wykonanie: Do letniego mleka dodać masło, cukier, roztrzepane jajka, wymieszać. Mąkę wymieszać z suchymi drożdżami (ze świeżymi najpierw zrobić rozczyn), dodać sól, następnie mleko wymieszane z resztą składników. Wyrobić ciasto, odpowiednio długo, by było miękkie i elastyczne. Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).﻿ Po tym czasie ciasto wyjąć z misy, krótko wyrobić, rozwałkować na duży kwadrat, około 45 x 45 cm. ﻿ Wszystkie składniki na masę serową wymieszać widelcem, rozgniatając twaróg i pozostałe składniki.﻿ ﻿﻿ Formę wysmarować masłem, wyłożyć papierem do pieczenia. Rozwałkowane ciasto przekroić na pół, w celu otrzymania dwóch prostokątów.﻿ Obie części posmarować masą z białego sera, posypać borówkami. Każdy z prostokątów złożyć na pół, wzdłuż dłuższego boku, następnie pokroić ostrym nożem na 8 - 10 części (w sumie powinniśmy otrzymać 16 - 20 bułeczek, z dwóch prostokątów). Bułeczki układać w blaszce bardzo blisko siebie (powinny się stykać bokami), przykryć ściereczką, pozostawić do ponownego wyrośnięcia (od 30 - 45 minut). Piec w temperaturze 200º przez około 25 - 30 minut. Jeszcze ciepłe polukrować. Przygotowanie lukru: szklankę cukru pudru rozetrzeć grzbietem łyżki z 3 łyżkami wrzątku. Gęstość lukru można regulować przez dodanie cukru pudru lub dolanie wody.﻿ Smacznego :) 