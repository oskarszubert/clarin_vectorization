Na rozpoczęcie Festiwalu Pierniczków przygotowałam sernik z pierniczkami, który robiłam już kiedyś, na początku przygody z blogowaniem. Fajnie było przypomnieć sobie jego smak. Dodatek pierniczków do masy serowej to świetne połączenie, takie świąteczne. Sernik jest wilgotny, delikatny i bardzo pyszny. Myślę, że ciasto świetnie się sprawdzi na świątecznym stole. Polecam! Przepis znalazłam na blogu Dorotuś, natomiast pierwsza prezentowała go Malta.    Składniki na spód: *około 190g ciastek Digestive w czekoladzie *60g masła Tortownicę o średnicy 22-23 cm wyłożyć folią aluminiową. Pokruszyć ciastka i wymieszać z rozpuszczonym masłem. Tak przygotowaną masę wyłożyć na tortownicę. Włożyć ją do lodówki na czas przygotowania masy twarogowej.   Składniki na masę serową: *80 dag sera twarogowego (dałam 1kg) *4 jaja *1 łyżka budyniu waniliowego *150g cukru *2/3 łyżki kaszy manny *75 g miękkiego masła *1 cukier waniliowy *około 200-250 g pierniczków (mogą być z nadzieniem) *1/2 łyżeczki ekstraktu z wanilii (w oryginale jest aromat rumowy) Dodatkowo do posypania - kilka kostek czekolady Wykonanie: Białka oddzielić od żółtek. Żółtka ubić z cukrem i cukrem waniliowym. Następnie dodawać ser twarogowy, dalej miksując. Dodać masło, budyń w proszku, kaszę manną i aromat. Zmiksować składniki dokładnie.  Białka ubić na sztywną pianę. Po ubiciu dodać do masy serowej delikatnie mieszając. Wyjąć z lodówki tortownicę. Na spód wyłożyć połowę masy serowej, następnie warstwę pierniczków i resztę masy. Piec około 60 minut w temperaturze 180 stopni C. Ostudzć w wyłączonym piekarniku aby sernik nie opadł. Po ostudzeniu włożyć do lodówki na kilka godzin, a najlepiej na całą noc. Przed podaniem udekorować startą czekoladą.Smacznego :) 