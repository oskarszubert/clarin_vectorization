Szarlotka z różową pianką powstała z myślą o akcji Różowy Tydzień, o której możecie poczytać u Szarlotek. W zeszłym roku również brałam udział w tej zacnej akcji, więc i w tym chciałam być obecna. Przepis na pyszną różową szarlotkę znalazłam na blogu Ilonki. Zupełnie niespodziewanie na cieście pojawiła się rosa, co było dla mnie miłym zaskoczeniem. Mam więc różową piankę i różową rosę:). Ciasto było wspaniałe, pyszne, a lekka pianka doskonale pasowała do jabłkowo-cynamonowego wnętrza. Przepis troszeczkę zmieniłam, dodając cynamon, rodzynki i sok z cytryny. Serdecznie polecam!     Składniki: Ciasto kruche: *30 dkg mąki *10 dkg margaryny *1 jajko *2-3 łyżki cukru  *3 łyżki kwaśnej śmietany *2 łyżeczki proszku do pieczenia    Masa jabłkowa: *duży słoik prażonych jabłek ok. 1l + 2 jabłka (dałam 1,5 kg świeżych jabłek) *cukier do smaku (dałam ok. 3 łyżek) *1-2 łyżki bułki tartej *2 łyżki soku z cytryny (dodałam od siebie) *garść rodzynek (dodałam od siebie) *1 łyżeczka cynamonu (ile kto lubi właściwie, bo ja dałam więcej)   Różowa pianka: *3-4 białka *szczypta soli *3/4 szklanki cukru *1 duży kisiel wiśniowy     Wykonanie: Składniki na kruche ciasto zagnieść. Rozwałkować i wyłożyć na blachę (34x24 cm).  Jabłka obrać, wydrążyć gniazda nasienne, zetrzeć na tarce.  Pozostawić dwa jabłka całe, które następnie obrać i pokroić na mniejsze kawałki. Starte jabłka (lub mus) wymieszać z sokiem z cytryny, bułką tartą, cukrem i cynamonem (jeśli robimy z gotowym musem, który jest już słodzony to nie trzeba dosypywać cukru).  Na ciasto wyłożyć prażone jabłka (u mnie starte), ułożyć kawałki jabłek. Placek włożyć do piekarnika na ok. 30-40 min. do 170-180*C. Białka ubić na sztywno ze szczyptą soli oraz 3/4 szkl. cukru. Wsypać kisiel, chwilę jeszcze miksować do połączenia się składników. Piankę wyłożyć na upieczony placek i podpiec jeszcze ok. 15 min. w ok. 160*C. Smacznego! :) 