Już dawno chciałam zrobić paszteciki, ale jakoś się nie składało. Mój synek je bardzo lubi, więc pomyślałam, że paszteciki z mięsem będą odpowiednią świąteczną potrawą i świetnie będą pasować do czerwonego barszczu. Przedstawiam zatem moje pierwsze paszteciki z przepisu znalezionego na stronie Domowe Gotowanie. Pyszne!   Składniki na ok. 40 sztuk (robiłam z podwójnej porcji, część zamroziłam):Ciasto: *300- 350g mąki pszennej *200g margaryny *1 jajko *½ łyżeczki soli *100g gęstej, kwaśnej śmietany   Nadzienie: *ok. 500g mięsa wołowego *2 cebule *sól, pieprz, przyprawa vegeta *olej do smażenia   Dodatkowo: *1 jajko Sposób przygotowania: Mięso wołowe ugotować z dodatkiem vegety  (wywaru nie wylewać). Cebule obrać i pokroić w grubą kostkę. Cebule podsmażyć na oleju. Mięso i cebule wraz z olejem zmielić. Dodać tyle wywaru z mięsa, aby farsz nie był suchy (nie może się rozpadać, ma powstać jednolita, dobrze zbita masa). Doprawić solą i pieprzem. Mąkę (zacząć od 300g) zagnieść z margaryną, jajkiem, solą i śmietaną na jednolita masę. (Ciasto ma być miękkie, sprężyste, ale nie klejące.) Ciasto rozwałkować w prostokąt na dobrze posypanym mąką blacie. Wzdłuż dłuższego boku ułożyć wałek z mięsa mielonego. Ciasto zawinąć raz tak, aby mięso znajdowało się w środku. Powstały wałek odciąć od reszty ciasta i pokroić na kawałki o długości ok. 2cm. Paszteciki układać w odstępach na blasze wyłożonej papierem do pieczenia. Nałożyć kolejną porcję mięsa na rozwałkowane ciasto, zawinąć raz, odciąć i pokroić na kawałki. Tak postępować, aż do wyczerpania ciasta. Ułożone na blasze paszteciki posmarować rozkłóconym jajkiem. Piec w nagrzanym piekarniku ok. 30 min. w temperaturze 180°C. Technikę wykonania można zobaczyć na stronie Domowe Gotowanie, o tu. Smacznego :) 