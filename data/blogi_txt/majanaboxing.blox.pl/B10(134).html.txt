Atinka, Irena z Andrzejem oraz ja wybieramy się dziś do kolejnego gorącego kraju - Wenezueli (Czy wiecie, że w Caracas jest w tej chwili około 35 stopni?!). Postanowiliśmy wspólnie upiec tradycyjny wenezuelski chleb bożonarodzeniowy z szynką, oliwkami i rodzynkami. Chlebek ten oczywiście można piec o każdej porze roku, jest mięciutki, pachnący, pyszny, lekko słodki dzięki rodzynkom, a oliwki dodają mu pazura. Ciekawe połączenie stanowi z szynką, smaki świetnie się uzupełniają. Nie byłabym sobą gdybym czegoś nie zrobiła inaczej;) Zamiast szynki dałam pokrojonego w paseczki kotlecika z piersi kurczaka. Połączenie wyszło wspaniałe, choć mój chleb wygląda troszkę inaczej niż moich współtowarzyszy :) Dziękuję Wam za kolejną pyszną, kulinarną wycieczkę:))      Proporcje na jeden chlebek dla 4 – 6 osób Składniki:  *¾ szklanki ciepłego mleka *4 łyżki masła *2 łyżki cukru *1 łyżeczka soli *1 opakowanie (7g) suszonych drożdży *¼ szklanka letniej wody *3 i pół szklanki mąki *1 rozkłócone jajko *2 łyżki rozpuszczonego masła *22,5 dag szynki pokrojonej w cienkie plasterki (pokroiłam kotlecik z piersi kurczaka w paseczki) *pół szklanki rodzynek *pół szklanki oliwek nadziewanych papryką *2 żółtka (mnie wystarczyło jedno) Wykonanie:  W rondelku wymieszać mleko, masło oraz cukier. Podgrzewać do momentu, aż masło się rozpuści. Zdjąć z ognia, odstawić, poczekać aż płyn będzie letni.  W między czasie wymieszać wodę z drożdżami i odstawić na 5 – 10 minut żeby drożdże zaczęły pracować.  Do miski wsypać 3 szklanki mąki. Zrobić wgłębienie i dodać miksturę z drożdży, miksturę z mleka oraz jajko. Przy pomocy drewnianej łyżki połączyć składniki w ciasto. Na posypaną resztą mąki stolnice wyłożyć ciasto i wyrobić je rękami na elastyczną masę. Ciasto przełożyć do dużej, wysmarowanej olejem miski. Przykryć czystą ściereczką i odstawić do podwojenia objętości, na ok. 1 i pół do 2 godzin.  Rozgrzać piekarnik do temperatury 185 stopni. Ciasto wyłożyć na lekko posypaną mąką stolnicę. Przy pomocy pięści wycisnąć powietrze. Rozwałkować na prostokąt o wymiarach 30 x 40 cm. Ciasto posmarować 2 łyżkami rozpuszczonego masła. Wykładać równomiernie plasterki szynki, oliwki i rodzynki, zostawiając 2,5 cm margines.  Zaczynając od dłuższego boku zwinąć ciasto w bochenek. Mocno ściągnąć szew i zawinąć go pod spód. Ciasto ułożyć szwem na dół na papierze do pieczenia. Lekko przykryć czystą ściereczką. Zostawić do wyrośnięcia na 30 – 45 minut. Żółtko ubić  z łyżką wody. Posmarować nim cały bochenek.  Piec 30 do 40 minut, aż chleb ładnie się zezłoci, a po uderzeniu wyda z siebie głuchy dźwięk. Ostudzić przed podaniem. Smacznego:) 