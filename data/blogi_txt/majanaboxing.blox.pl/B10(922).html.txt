Szarlotka obok sernika jest tradycyjnym polskim wypiekiem, który często znajduje miejsce na polskim stole obok świątecznych czy też imprezowych potraw. Zawsze jest jednakowo pyszna, aromatyczna dzięki połączeniu jabłek, cynamonu i rodzynek. Pierwszy raz robiłam ją według tego przepisu, który pochodzi z Kuchni Polskiej Tradycyjnej wydawnictwa Exlibris.  Szarlotka była słodka, cudownie pachnąca, bardzo nam smakowała :) Tą propozycją kończę swój udział w zorganizowanej przez Irenę i Andrzeja zabawie "Gotujemy po polsku!".  Składniki na ciasto: *30 dag mąki *15 dag masła *10 dag cukru *1 żółtko *1-2 łyżki gęstej śmietany *1 opakowanie cukru waniliowego   Składniki na mus jabłkowy: *1 kg jabłek (antonówki, papierówki, renety) *15-20 dag cukru *cynamon *2 łyżki bułki tartej *rodzynki (to już mój dodatek)   Wykonanie: Jabłka umyć, obrać i pokroić w cząstki usuwając gniazda nasienne. Pokrojone jabłka polać niewielką ilością wrzącej wody, rozgotować. Dodać 15-20 dag cukru i ogrzewać na małym ogniu, mieszając od czasu do czasu. Ja dorzuciłam do jabłek trochę rodzynek oraz wsypałam cynamonu. Masa jabłeczna powinna nieco zgęstnieć. Odstawić i ostudzić. Zrobić ciasto: mąkę przesiać na stolnicę, dodać masło i 10 dag cukru, posiekać starannie nożem, a następnie dodać żółtko i śmietanę. Zarobić ciasto nożem, a następnie szybko zagnieść ręką. Pozostawić w chłodnym miejscu na godzinę. Dużą tortownicę wyłożyć papierem do pieczenia lub wysmarować masłem i wysypać bułką tartą. 2/3 ciasta rozwałkować i wyłożyć na dno formy i boki (ja nie robiłam boków). Powierzchnię ciasta ponakłuwać widelcem. Wstawić do piekarnika o temperaturze 200 stopni, podpiec lekko, ale nie rumienić. Gdy ciasto zżółknie wyjąć i posypać bułką tartą.  Na powierzchni rozłożyć wystudzoną masę jabłkową, posypać cynamonem (ja cynamon dałam do środka masy przy gotowaniu). Można także posypać posiekanymi orzechami czy migdałami.  Pozostałe ciasto rozwałkować, pokroić w paski o szerokości około 1 cm. Paski ułożyć na powierzchni jabłek w taki sposób, by powstała kratka.  Wstawić ponownie do piekarnika. Zrumienić na jasnozłoty kolor . Smacznego :) 