Idealne bułeczki na śniadanko. Wspaniałe jeszcze ciepłe ze świeżym masełkiem i konfiturą. Do tego kubek mleka, kakao czy herbaty. Czego chcieć więcej...No może słoneczka za oknem :) Przepis Bei na tradycyjne szwajcarskie bułeczki poleciła mi Atinka. Obu paniom bułeczki wyszły śliczne, moje nie chciały się tak zrumienić, a nacięcia postanowiły się powiększyć i wyszły mi troszkę takie kwiaty ;) hy hy ;) Jesienne kwiaty. Pyszne były, polecam! Uwielbiamy takie maślane, pachnące, mięciutkie bułeczki:)  Składniki na około 14 sztuk: *500 g mąki pszennej (typ 500)  *250 g mąki typ 650  *1½ - 2 łyżeczki suchych drożdży *1½ łyżki cukru  *ok. 400 ml mleka z wodą (pół na pół)  *40 g stopionego, schłodzonego masła  *2 łyżeczki soli  *+ żółtko z mlekiem do posmarowania   Wykonanie: Do formy wlać mleko z wodą oraz stopione masło. Następnie dodać przesianą mąkę, sól, cukier i drożdże (uważając, by drożdże nie były bezpośrednio obok soli), nastawić program ‘wyrabianie ciasta' (‘dough'). Po kilku minutach wyrabiania sprawdzić konsystencję ciasta: jeśli jest za suche, dodać odrobinę wody/mleka, jeśli jest zbyt wilgotne - dodać odrobinę mąki (zawsze dość małymi partiami, ½ - ¾ łyżki). * Po zakończeniu cyklu wyjąć wyrośnięte ciasto i podzielić na 14 części i z każdej uformować kulkę. Ułożyć na blasze wyłożonej papierem do pieczenia i zostawić do ponownego wyrośnięcia (około 40 minut)**. Następnie posmarować wierzch bułek żółtkiem rozkłóconym z odrobiną mleka, po czym naciąć każdą z nich - na 1 sierpnia konieczne są nacięcia w kształcie krzyża (jak na szwajcarskiej fladze), które najlepiej robi się bardzo ostrymi i szpiczastymi nożyczkami. Piec w temperaturze 200°C, przez około 20-25 minut. Studzić na kratce. Można oczywiście zrobić te bułeczki bez użycia maszyny do chleba, wyrabiając ciasto w sposób tradycyjny (około 10 minut) lub za pomocą robota/miksera (około 5 minut).  *Ja robiłam bułeczki ręcznie. **Oczywiście zrobiłam po swojemu - wieczorem zagniatając ciasto, formując bułeczki i wkładając je na noc do lodówki.  Smacznego:-) 