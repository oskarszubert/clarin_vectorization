Macie chęć na kokosowy wypiek? Taki chlebek na pewno Wam posmakuje. Jest to właściwie ciasto, więc pozwoliłam je sobie oblać jeszcze dodatkowo czekoladą. Pyszne, pachnące, mięciutkie, nie za wilgotne i nie za suche, takie w sam raz. Bardzo nam wszystkim smakowało :) Tak mi fajnie pękło podczas pieczenia, bardzo mi się to spodobało!:) Przepis znalazłam na stronie KuchniaTV, a dodaję go do akcji Ireny i Andrzeja "Z widelcem przez kuchnię obu Ameryk".    Składniki: *2 1/2 filiżanki mąki (podane w filiżankach, moja jest spora,mieści około 190g) *2 łyżeczki proszku do pieczenia *filiżanka cukru pudru *łyżeczka cynamonu *orzech kokosowy starty na tarce z grubymi oczkami lub 150g wiórków kokosowych (u mnie wiórki - 180g) *300ml mleka (dałam mleczko kokosowe) *2 jajka *1 łyżeczka ekstraktu waniliowego *75g masła   Wykonanie: Do miski przesiać mąkę, wymieszać z proszkiem do pieczenia, cukrem i cynamonem oraz wiórkami kokosowymi. Wlać mleko roztrzepane z jajkami i wanilią. Wymieszać i dodać roztopione masło. Wyrabiać na gładką masę. Ciasto przełożyć do natłuszczonej foremki. Użyłam formy keksowej o wymiarach ok.32,5 na 8,5 cm., którą wysmarowałam margaryną i wysypałam bułką tartą.  Piec około 1 godziny w temperaturze 180 stopni.   Opcjonalnie polewa czekoladowa:  *pół tabliczki czekolady *ok 1-2 łyżek śmietanki kremówki Rozpuścić i polać ostudzone ciasto tworząc esy floresy.  Smacznego :) 