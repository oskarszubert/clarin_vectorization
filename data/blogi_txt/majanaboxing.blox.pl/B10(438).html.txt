Przepis na kurczaka w sosie garlic wyszukałam u Panny_Malwinny. Spodobał mi się, bo prosty i nie ma przy nim dużo pracy, a takie obiadki to my bardzo chętnie zjadamy. Szczególnie kiedy czasu brak, albo gdy pogoda sprzyja bardziej popołudniowym spacerom- rolkom-rowerom (niepotrzebne skreślić) niż kuchennym szaleństwom;). A poważnie, obiad bardzo nam smakował. Kurczaka podałam z ryżem. Przepis ten dodaję do akcji Ireny i Andrzeja "Z widelcem po Azji".  Składniki (na 2 porcje): *250 g filetów z piersi kurczaka *1 łyżka posiekanego czosnku *pół czerwonej papryki pokrojonej w kostkę *1 szalotka  *1,5 szklanki wywaru z kurczaka (można skorzystać z kostki rosołowej) *sól do smaku *pół łyżeczki cukru *1 łyżeczka czerwonej pasty chilli (pominęłam) *łyżka octu ryżowego *1,5 łyżki ketchupu pomidorowego *2 łyżeczki sosu sojowego *3 łyżki mąki kukurydzianej  *marynata: 1 jajko, 1 łyżeczka soli, łyżka posiekanego czosnku, 2 łyżki mąki kukurydzianej  Wykonanie: Mięso pokroić w kostkę. W misce połączyć jajko, sól, czosnek i mąkę. Włożyć kurczaka i odstawić na pół godziny. Na patelni rozgrzać olej, wyjąć kurczaka z marynaty i smażyć po 3 minuty z każdej strony na złoto. Po upieczeniu położyć na papierowy ręcznik. Rozgrzać łyżkę oleju, wrzucić posiekaną białą część szalotki, czosnek i paprykę. Smażyć 3-4 minuty.  Wymieszać bulion, sól, cukier, pastę chilli, ocet, ketchup i sos sojowy i wlać na patelnię. Doprowadzić do wrzenia.  Mąkę wymieszać na gładką pastę z kilkoma łyżkami wody, dodać do sosu, dokładnie wymieszać i gotować do zgęstnienia. Podawać z ryżem bądź makaronem posypane szczypiorem z szalotki.  Smacznego :) 