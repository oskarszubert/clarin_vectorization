Czekoweekend musi obfitować w czekoladowe wypieki, nie ma rady. Jak ktoś lubi czekoladę, nie może przejść obok takiego święta obojętnie. Umówiłyśmy się więc we trzy: Anitka, Cudawianka i ja na wypróbowanie przepisu na panforte, który znalazłyśmy na JoyOfBaking. Pierwszy raz jadłam panforte. Nie mogę uwierzyć, że będąc w Sienie nawet go nie spróbowałam ;). Jest pyszne! Idealnie czekoladowe, z mnóstwem bakalii, a wg mojego synka smakuje jak batonik :).  Co do zdjęć..., są nieładne, ale nie miałam jak zrobić fotek w świetle dziennym, a panforte już dawno się skończyło... ;)  Składniki: *90 g półsłodkiej czekolady posiekanej *1 szklanka (125 g), podpieczonych  i grubo posiekanych orzechów laskowych *1 szklanka (120 g) podpieczonych i grubo posiekanych migdałów blanszowanych *1 szklanka (170g) kandyzowanych owoców cytrusowych (skórka z cytryny lub skórka pomarańczowa) *1 łyżeczka mielonego cynamonu *1/4 łyżeczki ziela angielskiego *1/2 szklanki (65 g) mąki pszennej *1 łyżka niesłodzonego kakao w proszku *2/3 szklanki (130 g) cukru białego *2/3 szklanki (160 ml) miodu   Wykonanie: Formę o średnicy 20 cm wysmarować masłem, wyłożyć papierem do pieczenia. Czekoladę roztopić w misce umieszczonej na garnku z gotującą się wodą. Odstawić. Następnie w dużej misce połączyć orzechy, kandyzowane owoce, przyprawy, mąkę i kakao. W rondelku wymieszać cukier i miód. Rondel postawić na średnim ogniu i doprowadzić do wrzenia, mieszając, aż cukier się rozpuści. Pogotować jeszcze chwilę. Zdjąć z ognia. Syrop z cukru i miodu wymieszać z rozpuszczoną czekoladą. Następnie wlać do mieszanki bakaliowej i połączyć. Szybko  gęstnieje, więc należy od razu po połączeniu przełożyć do przygotowanej formy. Mokrymi rękami lub z mokrym wierzchem łyżki wygładzić równomiernie górę Panforte. Piec w piekarniku nagrzanym  do 150 stopni C piekarniku przez około 30-35 minut lub do momentu , gdy na powierzchni będą delikatne pęcherze. Wyjąć z pieca i studzić na kratce. Panforte  posypać delikatnie cukrem pudrem. Ciasto wystudzić, zawinąć szczelnie w folię i przechowywać w chłodnym, suchym miejscu. Dobrze zapakowane ciasto będzie świeże nawet przez kilka miesięcy, ale tyle nie przetrwa, uwierzcie ;). Podawać pokrojone na cienkie plastry. Smacznego :) 