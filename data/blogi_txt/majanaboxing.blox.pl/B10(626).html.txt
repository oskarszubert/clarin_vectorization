Zawsze lubiłam ciastka pieguski, to było jeszcze w czasach, kiedy pieczenie i gotowanie było mi obce ;) Edysia zaprezentowała u siebie niedawno przepis na te ciasteczka i postanowiłam również je zrobić. Nie zawiodłam się - ciastka wyszły pyszne, kruche, a kawałki mlecznej czekolady zatopione w ciachu przyjemnie smakowały. Serdecznie polecam nie tylko dzieciom!:) Fajnie się je zjadało siedząc leniwie niedzielnie w ogródku pełnym słońca :)  Składniki (na 30 ciasteczek):*300 g mąki pszennej*100 g cukru pudru*100 g masła*100 g margaryny*2 żółtka*80 g groszków czekoladowych (u mnie posiekana mleczna czekolada) Wykonanie:Mąkę wymieszać z cukrem, wysypać na stolnicę, dodać mocno schłodzone masło i margarynę, posiekać nożem. Dodać żółtka, wymieszać ręką składniki, dosypać czekoladowe groszki lub czekoladę, zagnieść ciasto. Jeśli za bardzo lepi się do rąk, można podsypać mąką.Ciasto podzielić na 3 równe części i z każdej uformować wałek o średnicy 3 cm. Każdy wałeczek zawinąć w folię spożywczą i wstawić na 3 godziny do lodówki. Po tym czasie wałeczki ciasta pokroić na plastry o grubości 1 cm. Ułożyć na blachach wyłożonych papierem do pieczenia i wstawić do piekarnika rozgrzanego do 180 st.C. Piec przez 10-15 minut. Przed zdjęciem z blachy odczekać około 5 minut. Smacznego:) 