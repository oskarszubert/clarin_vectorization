Na Festiwal Pierniczków Malty przygotowałam razem z synkiem szybkie pierniczki z przepisu Dorotuś. Są bardzo smaczne, miękkie, można je zjadać od razu po upieczeniu, można tydzień później, smakują doskonale. Uwielbiamy zabawę z pierniczkami, wycinanie, pieczenie, zdobienie, zjadanie ;-). Te nie były zdobione, bo były przeznaczone do zjedzenia natychmiast i były pyszne. Polecamy także na święta!  Składniki na około 55 pierniczków:  *300 g mąki pszennej *100 g mąki żytniej pełnoziarnistej *2 duże jajka *13 dag cukru pudru *10 dag masła, roztopionego *10 dag miodu *1 łyżka przyprawy do piernika *1 łyżka kakao *1 łyżeczka sody oczyszczonej Wykonanie: Wszystkie składniki wsypać do naczynia, wymieszać i wyrobić. Ciasto może być klejące, ale nie dodawać mąki. Ciasto rozwałkować na grubość 4 mm (nie cieniej), podsypując je teraz mąką (tyle, by się nie kleiło). Wykrawać różne kształty pierniczków. Układać je na blaszce w niewielkich odstępach. Piec w temperaturze 180ºC przez około 8 - 10 minut. Studzić na kratce. Dowolnie udekorować. Smacznego :) 