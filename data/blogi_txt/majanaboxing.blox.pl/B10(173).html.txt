Wszędzie słyszę o zbliżającej się jesieni, a ja nie mam jeszcze ochoty na jesień, na jej smaki i zapachy. Ja chcę by lato zostało z nami jak najdłużej. Może żyję jeszcze urlopem i tym słońcem, które świeciło nam nad głowami podczas górskich wędrówek? Pewnie tak :).  Jeśli tak jak ja macie jeszcze ochotę na letnie smaki to zapraszam na pyszne, pachnące, drożdżowe ciasto z czerwonymi porzeczkami, serem oraz chrupiącą kruszonką. Pyszności! Robiłam je jeszcze przed urlopem, zatem z placka zostały tylko wspomnienia;). Przepis znalazłam na stronie Oliwka.Przepisy.      Składniki potrzebne do wykonania całości ciasta: *1/2kg i 5 łyżek mąki tortowej *25g świeżych drożdży *1 szklanka cukru *1 torebka cukru waniliowego (dałam 2 łyżki domowego) *3 jajka *1 budyń śmietankowy *200g masła *250ml mleka *250g mielonego twarogu na serniki *250g-300g czerwonej porzeczki *cukier puder do posypania ciasta (pominęłam) *sól *ew. płatki migdałowe do posypania ciasta (pominęłam) *1 żółtko do posmarowania wierzchu ciasta Wykonanie: Ciasto: 1/2kg mąki przesiać przez sitko do miski, dodać pokruszone drożdże, pół szklanki cukru, 1 jajko, mleko, 100g miękkiego masła i 1/4 łyżeczki soli. Wymieszać składniki i wyrobić gładkie ciasto. Powinno odchodzić od ręki. Przykryć ściereczką i odstawić do wyrośnięcia na godzinę. Kruszonka: 5 łyżek mąki wymieszać z 3 łyżkami roztopionego masła i 3 łyżkami cukru. Zrobić kruszonkę i włożyć do lodówki. Ser: Resztę masła zmiksować z 3 łyżkami cukru, cukrem waniliowym i szczyptą soli. Wbić jajka, wsypać połowę torebki budyniu śmietankowego. Miksując, dodawać ser. Powstałą masę odstawić. Porzeczki: oczyścić z łodyżek, umyć i osuszyć. Kilka odłożyć do dekoracji wierzchu, resztę wymieszać z pozostałym cukrem i budyniem w proszku. Wyrośnięte ciasto drożdżowe jeszcze raz szybko zagnieść, wyłożyć na stolnicę (najlepiej od razu przełożyć ciasto na papier do pieczenia) i rozwałkować na prostokąt 40x50cm. Posmarować ciasto masą serową, zostawiając kilka centymetrów wolnego brzegu, posypać porzeczkami. Następnie zwinąć ciasto w roladę (tu miałam troszkę problemów, nadzienie mi uciekało, ale jakoś udało się zwinąć w niekształtną roladę i przełożyć do formy). Przełożyć do wysmarowanej masłem tortownicy o średnicy min.26 cm. Posmarować wierzch ciasta roztrzepanym żółtkiem, posypać kruszonką, płatkami migdałów i porzeczkami. Odstawić do wyrośnięcia w ciepłe miejsce na 15 min. Piec 50 minut w temperaturze 180 stopni C. Ciasto studzić przy uchylonych drzwiach piekarnika. Po wyjęciu posypać cukrem pudrem i porzeczkami. Smacznego :) 