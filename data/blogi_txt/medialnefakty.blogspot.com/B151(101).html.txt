Komisja Heraldyczna przy Ministerstwie Spraw Wewnętrznych zarekomendowała zmiany w polskich symbolach narodowych. Biało- czerwona flaga ma nie być biało-czerwona, a i orzeł biały ma się zmienić nie do poznania.       „Biel i czerwień na polskiej fladze to przeżytek” - czytamy w oświadczeniu KH. W opinii zespołu ekspertów, na czele którego stanął Paweł Dudziński, nasza flaga narodowa jest „po prostu beznadziejna”. - W naukach psychologicznych już dawno udowodniono, że czerwony jest kolorem najchętniej wybieranym przez dzieci. Nie licuje to z powagą należną naszemu dumnemu narodowi - tłumaczy Dudziński. - Co więcej, drugiego koloru nikomu nie chciało się wybrać i pół sztandaru jest białe. To wszystko razem powoduje, że polska flaga, obok indonezyjskiej i Monako, wygląda najgłupiej. Heraldycy nie oszczędzili też orła białego. - Ptak to ptak, a każdy ptak ostatecznie kojarzy się z kurą - utyskuje Dudziński. Takie były też wyniki sondażu przeprowadzonego w 100 gimnazjach, w którym młodzież odpowiadała na pytanie: „Z czym kojarzy Ci się orzeł biały na polskim godle?”. 58% ankietowanych odpowiedziało, że z kurą, 36% - „z dwugłowym czarnym orłem niemieckim”, a 29% - „z dwugłowym czarnym orłem rosyjskim” (wyniki nie sumują się do 100%, gdyż niektórzy mieli dwa skojarzenia naraz - przyp. MF). Niezbędne teraz będzie osiągnięcie ponadpartyjnego konsensu, jakie kolory wybrać dla polskiej flagi i czym zastąpić orła. Jak trudne to będzie, świadczą pierwsze reakcje partii politycznych na raport KH. Ruch im. Janusza nie zaskoczył nikogo, proponując flagę tęczową. Znacznie więcej kontrowersji wzbudziła propozycja palikotowców, aby zamiast orła w godle znalazła się Anna Grodzka w uścisku z Robertem Biedroniem. PiS natomiast forsuje osobę Jana Pawła II w uścisku z Lechem Kaczyńskim. Wiadomo, że pomysł z papieżem, z tym że bez byłego prezydenta, popierają konserwatywni posłowie PO. Ale już Joanna Mucha zaproponowała, aby orła zastąpić zdjęciem Stadionu Narodowego, „bo kojarzy się z największym powojennym sukcesem Polski, czyli Euro 2012, a biel i czerwień fasady stadionu będą przypominały o starej polskiej fladze”. Jednocześnie ministra zasugerowała w imieniu klubu sejmowego PO, aby flaga była w kolorze fuksji i pistacji. Minimalistycznie do problemu kolorystyki sztandaru narodowego podeszło SLD, proponując, aby cała flaga była czarna. Nieoficjalnie mówi się, że Leszek Miller chce uniknąć zatargów z Kościołem. Ryszard Kalisz, w kuluarowej rozmowie z korespondentem sejmowym „Medialnych Faktów”, nie wykluczył poparcia lewicy dla umieszczenia w godle papieża-Polaka. PSL forsuje sztandar zielony. Jednocześnie nowy prezes ludowców, Janusz Piechociński, prowadząc politykę appeasementu wobec swojego poprzednika, chce, aby godłem Polski został Waldemar Pawlak. - Waldek jest przykładem największego awansu społecznego w polskiej polityce i jako symbol sukcesu powinien po wsze czasy wisieć w każdej klasie i urzędzie - argumentuje Piechociński. „Medialne Fakty” proponują swoim czytelnikom konkurs - zgłaszajcie własne propozycje barw narodowych i symbolu godnego godła. Wyniki przedstawimy po Nowym Roku i nagrodzimy zwycięzców niespodziankami. 