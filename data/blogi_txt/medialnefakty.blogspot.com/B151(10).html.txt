Prezydent Warszawy, Hanna Gronkiewicz-Waltz, postanowiła uprzedzić działania opozycji, zmierzające do usunięcia jej ze stanowiska i sama ogłosiła chęć złożenia rezygnacji ze stanowiska osoby zarządzającej warszawskim samorządem.    Podam się do dymisji. Kiedy? HGW.  Hanna Gronkiewicz-Waltz stwierdziła w wydanym dzisiaj specjalnym oświadczeniu: Ostatnie ataki na mnie oraz znaczne poparcie warszawiaków dla akcji zbierania podpisów w sprawie mojej dymisji, skłoniły mnie do głębszej refleksji nad efektami mego kierowania samorządem stolicy. W jej wyniku doszłam do wniosku, że moi przeciwnicy mają w znacznej części rację. Rzeczywiście rządzenie tak ogromnym miastem nieco mnie przerosło i nie podołałam obowiązkom w takim stopniu, aby zapewnić Warszawie tak sprawne kierownictwo, jakbym chciała. Jednocześnie porzucanie mych obowiązków tak z dnia na dzień, bez dokończenia pewnych istotnych dla stolicy spraw, uważam za skrajnie samolubne i nieodpowiedzialne. Stąd też, zanim podam się do dymisji, chciałabym dokończyć najpilniejsze sprawy, tak, aby nie zostawiać mojemu następcy bałaganu. Dlatego też postaram się skończyć budowę czwartej linii metra, przekształcić część tras: Toruńskiej i Armii Krajowej na stałe w basen mego imienia oraz przebudować Zamek Królewski na aquapark, połączony z hipermarketem. No i oczywiście podwyższyć ceny 20-minutowych ulgowych biletów komunikacji miejskiej do 5 zł. Ponadto zamierzam przekształcić pałac w Wilanowie w oficjalną letnią rezydencję prezydentów stolicy, żeby żaden mój następca nie musiał się poniżać i wydawać majątku, próbując do niego wejść. O tym, że prezydent rzeczywiście szykuje się do dymisji, świadczy przedłożony radzie miasta projekt uchwały, przewidującej potrojenie wysokości odpraw dla odwoływanych wysokich warszawskich urzędników.  Planowany termin rezygnacji Hanny Gronkiewicz-Waltz, związany z dokończeniem czwartego etapu budowy metra, to rok 2040. 