Amerykańska Centralna Agencja Wywiadowcza (CIA) rozwiała wszelkie wątpliwości co do stanu zdrowia 86-letniego byłego przywódcy Kuby. „Fidel Castro Ruz jest nieśmiertelny” - czytamy w dorocznym raporcie CIA o sytuacji na świecie.            Fidel Castro w wygodnej podomce w naro- dowych barwach Kuby  Już siedem lat temu osobisty lekarz Fidela Castro, Eugenio Selman, ogłosił, że jego pacjent dożyje co najmniej 120 lat. Ma to być zasługą nie tylko niezwykle zdrowego trybu życia, jaki prowadzi legendarny rewolucjonista (od lat nie pali cygar i stroni od uciech cielesnych), ale przede wszystkim poziomu kubańskiej służby zdrowia, która jest najlepsza na świecie. „W ciągu ostatniej dekady kubańskie lecznictwo rozwinęło się jeszcze bardziej i można być pewnym, że Fidel Castro nigdy nie umrze.” - czytamy w raporcie CIA. Jednocześnie amerykański wywiad nie przesądza, jaki wpływ na nieśmiertelność byłego prezydenta Kuby miała choroba nowotworowa przywódcy Wenezueli Hugo Chaveza. Agentom CIA nie udało się potwierdzić, ani zaprzeczyć, plotkom, że Fidel wyssał siły życiowe z Chaveza podczas jego kuracji antyrakowej na Kubie. Przyszłość Fidela Castro może nie być jednak tak różowa, jak sugeruje amerykański raport. Zagrożeniem dla jego życia jest Słońce, które za 4 miliardy lat spuchnie tak bardzo, że spali Ziemię. Dlatego rząd kubański rozpoczął już pracę nad budową stacji kosmicznej, w której zamieszka Fidel, na odkrytej w 1994 roku planetoidzie Havana. 