W homilii podczas tradycyjnej mszy pasterskiej na placu św. Piotra w Rzymie papież Franciszek zapowiedział, że z Nowym Rokiem przestanie istnieć Kościół rzymskokatolicki. Od 1 stycznia przyszłego roku Ojciec Święty będzie pełnił funkcję kustosza Muzeum Humanizmu, w które przekształci się Watykan. Wkrótce już "kolejny były papież" okadził Dzieciątko Jezus   - Na mocy słów naszego założyciela i patrona, Jezusa Chrystusa: "cokolwiek zwiążesz na ziemi, będzie związane w niebie, a co rozwiążesz na ziemi, będzie rozwiązane w niebie", rozwiązuję Kościół powszechny z dniem 1 stycznia 2014 r. - poinformował za pośrednictwem ziemskich mediów miliard katolików na całym świecie biskup Rzymu.  - Kółko rybackie, które 2000 lat temu założył wspaniały rewolucjonista, Jezus z Nazaretu, przez setki dekad zamieniło się w machinę opresji i wyzysku. Nie tego chciał nasz nauczyciel. Dlatego też, jako jego namiestnik, następca i zastępca na Ziemi, postanowiłem zlikwidować wszelkie struktury kościelne, a majątek należący do biskupów i zgromadzeń kościelnych rozdać ubogim na całym świecie, ze szczególnym uwzględnieniem klas uciskanych - obwieścił na pasterce w Watykanie Franciszek.    Polacy zareagowali błyskawicznie. W specjalnym oświadczeniu, do którego udało się dotrzeć Medialnym Faktom, najwybitniejsi polscy teolodzy: Wojciech Cejrowski, bracia Karnowscy oraz Tomasz Terlikowski (zza grobu - czytaj TUTAJ) oświadczyli: "Pan Grzegorz Bergoglio, samozwańczy przywódca Matki Naszej Kościoła, zlikwidował Matkę Naszą Kościół, a jednocześnie Mistyczne Ciało Chrystusa. Jako obeznani w teologii i w wiedzy o świecie współczesnym mężczyźni, chcemy oświadczyć, że Pan Bergoglio podczas pasterki miał brudne buciory i (prawdopodobnie) był pijany, więc to się nie liczy.". Wedle zapowiedzi Franciszka, dotychczasowe Państwo Watykan ma stać się częścią stolicy Włoch, ale jako Muzeum Humanizmu. Papież zostanie jego kustoszem, a duchowni (w tym kardynałowie), pełniący funkcje przy i w rządzie Stolicy Apostolskiej, pracownikami muzeum. Wszystkich, w codziennej pracy, będą obowiązywały tradycyjne, muzealne kapcie. 