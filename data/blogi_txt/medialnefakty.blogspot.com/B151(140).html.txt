Dyrekcja Zachęty - Narodowej Galerii Sztuki zdecydowała o zmianie nazwy. Od nowego roku funkcjonować będzie jako Zachęta Narodowe Centrum Sztuki.     Od przyszłego roku szyld na tym budynku nie będzie już  nikogo wprowadzać  w błąd  W oświadczeniu czytamy:  "Decyzję podjęliśmy w trosce o bezpieczeństwo naszych pracowników". Wpłynęły na to podobno liczne przykłady awantur wywoływanych przez rozzłoszczonych warszawiaków, którzy odwiedzali Zachętę  myśląc, że jest to galeria handlowa. - Niedawno byłem świadkiem takiej sytuacji. Doszło nawet do rękoczynów.  Rodzina z trójką dzieci nieopatrznie weszła do budynku sądząc, że w środku odnajdą sklepy. Kiedy zorientowali się, że takowych tam nie ma, ojciec dzieci zwyzywał pracowników od podstępnych Judaszy i skurwysynów. Matka natomiast określiła ich mianem skończonych chamów próbujących zmusić ludzi do oglądania jakichś bohomazów. Przestali szarpać młodego praktykanta z ASP dopiero gdy na miejscu zjawiła się policja - mówi proszący o zachowanie anonimowości miłośnik sztuki z Zaczopek w powiecie bialskim. Jak się dowiedzieliśmy, trwa postępowanie mające wyjaśnić czy praktykant nie złamał prawa poprzez celowe wprowadzanie w błąd, gdyż na pytanie rodziny: "To ma być, kurwa, galeria, ty prymitywny chuju?", odpowiedział twierdząco.   Tego typu sytuacje mają coraz częściej miejsce w całej Polsce. Prawdopodobne jest więc, że więcej podobnych do Zachęty instytucji przestanie w swoich nazwach używać archaicznego już słowa galeria i zastąpi je dużo bardziej adekwatnym i mniej kontrowersyjnym słowem centrum. 