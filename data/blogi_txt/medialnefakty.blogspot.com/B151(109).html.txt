Przebierańcy przed Uniwersytetem Warszawskim   W całej Polsce prawica świętuje  uroczyste obchody 31., okrągłej rocznicy wprowadzenia stanu wojennego. Wielu mieszkańców naszych miast, ubranych w stroje milicjantów z tamtego okresu wyległo na ulice, aby brać udział w paradach przebierańców. Najhuczniej obchodzą ten dzień jednak środowiska nacjonalistyczne. Pod  domem gen. Jaruzelskiego zebrali się, jak co roku, wspólnie wieloletni zwolennicy oraz przyszli beneficjenci podjętej przez niego decyzji. - To  niesamowita data narodowego pojednania. Dzięki tej decyzji udało się  zwalczyć żydowskie korzenie Solidarności, wynikające ze współpracy z KOR i  sprawić, aby ramię w ramię wspólnie szli nacjonaliści i nacjonaliści z  PZPR. Polska Zjednoczona Partia Robotnicza pokazała wtedy robotnikom,  gdzie mogą sobie wsadzić ich lewackie hasła o samorządności. - mówi były  milicjant, por. Stanisław Młot z Katowic, wieloletni uczestnik  demonstracji.  Historycy są zgodni - To ewenement, bo doszło do niebywałej  współpracy pozornie skrajnych środowiska, ale wspólnie starających się  wyprowadzić naród z kryzysu i zagrożenia, jakie stanowiła Solidarność.  Nacjonalistyczne stowarzyszenie Grunwald, PAX, Maciej i Jędrzej  Giertychowie mogli ponad podziałami wyznaczać nową drogę do przyszłego kapitalizmu. - Tłumaczy dr. Lech Bartoszuk z Wydziału Historii UW.  Przypomniano  także fragment wywiadu Jarosława Kaczyńskiego z 1994 roku z książki  Teresy Torańskiej pt. „My”: „Zażartowałem wtedy ( w 1981 r.), że gdybym  nawet nie był pełnomocnikiem Moskwy, a musiał tutaj rządzić, to bym z  „Solidarnością” jakoś się rozprawił, bo razem z nią rządzić się nie  dało".  Sam Jarosław Kaczyński wspominał także w mediach, jak wielkim zaskoczeniem i zarazem smutnym przeżyciem był dla niego fakt, że po  krótkim przesłuchaniu nie zdecydowano o jego internowaniu. Niewiele  jednak brakowało, a nacjonalistyczny festyn pod domem generała mógłby  się nie odbyć. Radny PiS Maciej Wąsik oraz organizator zgromadzenia,  przewodniczący Forum Młodych PiS w Warszawie, Michał Prószyński  zapomnieli, że to ważne dla nich wydarzenie miało miejsce w nocy z 12/13  grudnia, a nie z 13/14. Na ich szczęście działacze Ligi Obrony  Suwerenności wykazali się większą czujnością i zarejestrowali swoją  demonstrację w prawidłowym terminie.  Nie potwierdziły się również wcześniejsze plotki, jakoby Pałac Prezydencki miał wprowadzić w rocznicę  swój własny Stan Wojenny Gajowych. Nieoficjalnie dowiedzieliśmy się, że  niektórzy takie rozwiązania uważali za przeżytek. Podobno państwo  polskie i jego konstytucyjne organy dysponują instrumentami  sprawiającymi, że wszyscy możemy spać spokojnie.   W związku z  faktem, że już niedługo będziemy obchodzić Sylwestra przypominamy  PiSowskim aktywistom, że święto to obchodzimy z 31 grudnia na 1  stycznia. 