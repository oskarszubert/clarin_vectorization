W związku z rosnącymi kosztami utrzymania polskiej administracji i rządu, koalicja rządząca podjęła decyzję o przekazaniu swoich obowiązków zewnętrznym podmiotom. - Pomysł ten w znaczący sposób wpłynie na usprawnienie i obniżenie kosztów działalności – mówi rzecznik rządu Paweł Graś. Pomysł popiera również opozycja – Dotychczasowe działania rządu Platformy Obywatelskiej były tak nieudolne, że każda alternatywa musi z pewnością okazać się lepsza – tłumaczy przewodniczący SLD Leszek Miller. Podobną opinię ma Prezes Jarosław Kaczyński wyrażający swoją nadzieję na szybsze rozwiązanie zagadki smoleńskiej. Jak się dowiedzieliśmy na razie jedynym kandydatem na objęcie obowiązków są Stany Zjednoczone Ameryki Północnej. – Dotychczasowy system, w którym polityka rządu USA była wdrażana za pośrednictwem polskich instytucji okazał się wysoce niefunkcjonalny. Możemy to zmienić, tak, możemy (w  org. Yes we can). – mówił we wczorajszym orędziu prezydent USA Barack Obama.   Swoje oburzenie wyraziły już rządy Rosji, Niemiec i Austrii zarzucając polskim władzom działanie wbrew ustawie o zamówieniach publicznych zgodnie z który powinien zostać rozpisany przetarg.  – To skandal, że zostaliśmy pominięci, zwłaszcza biorąc pod uwagę wieloletnie doświadczenie w administrowaniu na terenie obecnej Polski. – pisał w oficjalnym memorandum Kanclerz Austrii Werner Faymann. W identycznym tonie wypowiadała się Kanclerz Niemiec Angela Merkel oraz premier Rosji Władimir Putin. – Jeżeli polski rząd nie zdecyduje się na rozpisanie przetargu Federacja Rosyjska będzie zmuszona rozważyć rozmieszczenie 18 głowic termojądrowych na terenie Obwodu Kaliningradzkiego – ostrzegał rosyjski Minister Obrony Narodowej Anatolij Eduardowicz Sierdiukow. W niedzielnej homilii swoje obawy przed utratą wpływów w Polsce wyraził także sam Papież Benedykt XVI. Wyraził również chęć przedyskutowania ograniczającej prawa Katolików umowy konkordatowej a także nadzieję na ewentualną współpracę ze stroną Amerykańską. Nieoficjalnie dowiedzieliśmy się, że Parlament Europejski nie bierze Polskiej oferty pod uwagę ze względu na prace nad objęciem podobnych obowiązków w Grecji. Mocnym atutem Amerykanów są zapewnienia o podpisaniu z Polską umowy offsetowej. Przypomnijmy kolejnej już po zakupie przez Polskę supernowoczesnych myśliwców F16.  Polscy eksperci wyrażają się w pozytywnym tonie o propozycji – Zawsze popieramy wszystkie sposoby uelastycznienia i urynkowienia wszelkich aspektów życia społecznego. Dobra władza to tania władza – zapewniał Prezes PKPP Lewiatan Jeremi Mordasewicz. 