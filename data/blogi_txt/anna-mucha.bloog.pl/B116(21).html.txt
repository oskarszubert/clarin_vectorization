Uwielbiam zapach nowej skóry. Zapach nowych butów, torebek, skórzanej kanapy, zapach paska czy portfela. Albo po prostu zapach Nowego Roku. Bo u mnie nowy rok pachnie skórą. Świeżym, jeszcze nie zapisanym skórzanym notesem. Czarna skórzana okładka i wolna strona na każdy dzień. 365 wolnych stron. nie zapisanych żadnymi planami. nie upstrzone ołówkiem czy tuszem. 365 stron do zagospodarowania, tak jakby wołały do mnie – „możesz robić co chcesz!, nic nie musisz. nie masz planów, żadnych zobowiązań! My jesteśmy dla Ciebie, możesz z nami zrobić co chcesz”.    Kuszą mnie te strony.  Uwodzą swoją „dziewiczością”.    I co roku się nabieram na tę samą sztuczkę.                Powoli wpisuje daty. Na początek urodziny znajomych i przyjaciół. Później zaplanowane terminy spektakli, kalendarz serialowy, spotkania które są ważne, „rzeczy do zrobienia”, kategoria „na wczoraj”. Wreszcie wpisuje swoje plany, marzenia, wakacje… Wpisuję też grupę krwi i informację o tym, że noszę szkła kontaktowe. Informacje o tym, kogo powiadomić w razie wypadku.    I tak mój notes powoli się zapełnia…    jest moją „pamięcią zewnętrzną”. zaraz stanę się jego niewolnicą.  Będzie mi wyznaczał „co, gdzie, kiedy” a nawet „z kim”!  będzie do mnie krzyczał z wykrzyknikami, będzie wywoływał wyrzuty sumienia jeśli o czymś zapomnę, będzie się obrażał i śmiał z mojej bezradności, gdy nieopatrznie zostanie w domu… razem z moją komórką zawrzą pakt przeciwko mnie.    Będą układać mi życie.    Będą je kontrolować.  I znać nawet te najintymniejsze szczegóły. A po roku, ten wytarty notes, z pomazanymi stronami, poprzecierany na rogach, szaro brązowy od wszystkich życiowych zakrętów zostanie odłożony na półkę z wdzięcznością za wspólnie spędzony rok. Za wszystkie chwile, które warto przechować w pamięci. Za zatrzymanie detali, które składają się w obraz całości. I może jeszcze kiedyś do Niego wrócę…    Bo póki co już inny uwodzi mnie swoim bezwstydnym zapachem skóry… Wszystkiego najlepszego w Nowym Roku.  I nie pozwólmy stać się niewolnikami kalendarza i komórki…   ... w końcu buty też tak pięknie pachną... ;) 