Psina zaraz zacznie ujadać… W sieci zrobiło się gorąco:  http:// www.dziennik.pl/zycienaluzie/article317901/Mucha_zakochana_w_ary stokracie_.html Jest sensacja. Mamy romans! Czy ktoś ma zdjęcia? Podobno to arystokrata! Baron!    To już nie tęskni? Już nie płacze? Już nie czeka?   Ma barona!    Toż to romans stulecia! A jakże! Zakochałam się. Bo jak tu się nie zauroczyć tak niezwykłą postacią.  Jest starszy, jest wybitnie inteligentny, jest szanowanym autorytetem. Cóż, że martwy! Jeśli ma coś przeciwko naszemu romansowi – niech podniesie palec!  O! szczęśliwie – milczy!  Toż ta plotka przebije doniesienia o kolejnych wybrankach Weroniki Rosati!    Anna Mucha zakochana w arystokracie!?   Niewiele z Niego pamiętam, choć powinnam była. Zmarł jak miałam dziewiętnaście lat. Pamiętam jego charakterystyczny głos. Pamiętam jak opowiadał urocze wspomnienia z dzieciństwa, o swojej Babci, o ciotkach i o wyprawie nad morze. Pamiętam jak walczył o pamięć innych. Zawdzięczamy mu m.in Powązki, jeden z najpiękniejszych cmentarzy Polski.    Jerzy Waldorff.    Z Nim także pojechałam na wakacje. Przez przeszło 89lat można popełnić wiele błędów. Można zauroczyć się nieszczęśliwie i ulec wielkim myślom historycznym. Można wymagać i narzucać swoją wolę. Można patrzeć biernie i tylko czekać. Można…   Pisząc biografię tak wielkiego człowieka jakim, niewątpliwie był Jerzy Waldorff też można popełnić błędy. I nie myślę tu nawet o pójściu na łatwiznę, czy o zbagatelizowaniu wielu spraw, ale o tym, że można próbować „wybielić” bohatera, można próbować Go usprawiedliwiać, czy łagodzić błędy. Można przemilczeć tajemnice czy zręcznie zmieniać temat… można też popełnić dwa inne kardynalne błędy – zanudzić czytelnika faktami i suchymi informacjami, lub próbować wszystko dodatkowo podkoloryzować, tak, żeby autor też stał się bohaterem. Równie dowcipnym, otwartym i równorzędnym przedstawionemu bohaterowi.    Kochani!  Największą zaletą tej książki jest fakt, że Jerzy Waldorff mógł popełniać błędy, a autor, Mariusz Urbanek nie próbował tego ukrywać czy łagodzić. Nie próbował udawać, że mamy do czynienia z innym człowiekiem. Nie próbował wychodzić przed Waldorffa, żeby pochwalić się swoją erudycją i poczuciem humoru. Oddał cześć bohaterowi w sposób piękny i nienachalny. I napisał świetną książkę.    Książkę bogatą w intymne, lecz smacznie ujęte szczegóły. Pełną (w moim = czytelnika odczuciu) prawdy. Oddaną rzeczywistości. Z zaakcentowaniem tła historycznego. Z oddanym poczuciem humoru Waldorffa. Z Jego zasługami, prywatnymi anegdotami, z jego przyjaciółmi, czy z pasjami. A przede wszystkim – autor oddaje czytelnikom książkę lekko i dostępnie napisaną.   Mariusz Urbanek napisał bardzo dobrą książkę, o niezwykłym człowieku, którą dosłownie połyka się z łatwością i z ciekawością kolejnych rozdziałów. Nie zanudza faktografią, nie męczy datami, nie wprawia czytelnika w zakłopotanie. No i kończy książkę stawiając piękną i wyrazistą kropkę nad „i”.    Gorąco polecam A panu Mariuszowi Urbankowi – dziękuję za te kilka upojnych wieczorów z Waldorffem.  Dać się uwodzić takim mężczyznom - to przyjemność! Mariusz Urbanek  Waldorff – Ostatni baron Peerelu  Wyd. Iskry 