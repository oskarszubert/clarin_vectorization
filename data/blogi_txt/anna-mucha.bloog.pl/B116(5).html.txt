chciałam Wam dziś napisać o swoich wycieczkach do kina; o tym co moim zdaniem warto zobaczyć, a co można sobie darować…; o tym jak bardzo i dlaczego podobał mi się film pt.: ”Pokuta” (który lada dzień wchodzi na polskie ekrany, a od którego książka podobno jest jeszcze lepsza); o tym dlaczego najnowszego „Rambo” ciężko nazwać „lekką atrakcją wieczoru” i o tym dlaczego przy okazji wyprawy do kina przeżyłam szok kulturowy… chciałam Wam też napisać o problemie z „sutkiem”, jaki pojawił się podczas jednej z ostatnich prób (problem, nie sutek); jedną z zasad Instytutu Lee Strasberga jest: „zero seksu, zero przemocy”, co szalenie utrudnia realizację wielu dramatów, wpływa natomiast (kreatywnie) na reżyserię… pewnych rzeczy jednak zmienić, ani uniknąć się nie da. Tak więc istnieje ryzyko, że gdy jedna z bohaterek wymieni owe magiczne słowo (notabene w kontekście dalekim od seksualnego – opowiada o koszmarze sennym), pruderyjna część naszej widowni wciągnie całe powietrze w sali…  zatem jak rozwiązać problem…?    No właśnie, o tym też chciałam Wam napisać, ale życie napisało zupełnie inny scenariusz:    Będzie o tym, jak ostatecznie pogrzebałam swoje szanse w dyplomacji…    A było tak:    Na tym etapie pracy nad spektaklem, jednym z moich zadań jest śledzenie czy aktorki nie zapomniały swoich kwestii… przez cztery godziny próby, pozostaję z nosem utkwionym w tekście. muszę przyznać, że to wyjątkowo monotonne zajęcie. Czasem jednak zerkam znad dialogów i podpatruję co się dzieje na scenie… a tam… osiem dziewcząt próbuje zbudować osiem różnych postaci… mam swoje ulubione typy, mam też te, które męczą mnie niesłychanie…  Mam też potrzebę podzielenia się swoimi refleksjami z koleżanką, która siedzi obok, więc, żeby nie przeszkadzać podczas próby, niczym uczniaki wypisujemy do siebie na karteczkach co sądzimy o kolejnych odsłonach…    Nie inaczej było tym razem…   Dziś pod koniec próby podeszła do mnie reżyserka, żeby spytać o długość spektaklu, a  ja sięgając po stoper upuściłam kartki leżące mi na kolanach…  I, jak się zapewne domyślacie, zgodnie z powszechnym prawem, że jak kanapka spada to zawsze masłem w dół, moje notatki spłynęły wprost pod stopy Pani Reżyser… tyle, że komentarzem w górę… koleżanka próbowała jeszcze ratować sytuację, ale było już za późno… przede mną stała blada Pani reżyser i oddając mi karteczki powiedziała tylko:  „o tym chciałabym z Tobą porozmawiać po próbie!”      na karteczkach wielkimi, drukowanymi literami skreślone było moją ręką kilka słów:    „I CAN’T STAND THIS,  I CANNOT WATCH IT!”     (…)   Po próbie reżyserka poprosiła mnie o rozmowę. Spytała z ironią w oczach: „to co, nie podoba Ci się cały spektakl, czy może jest coś, co nie jest takie złe?”   nie było wyjścia – musiałam podzielić się swoimi uwagami…  słuchała uważnie, ale jej twarz nie zdradzała emocji. A ja mówiłam o tym, jak z przyjemnością i z zachwytem oglądam jedne dziewczyny i dlaczego nie wierzę innym… a gdy już skończyłam padły magiczne słowa:    - chciałabym, żebyś od jutra zajmowała się czymś innym… – powiedziała reżyserka i zrobiła szalenie dramatyczną pauzę…    - … chciałabym, żebyś od jutra oglądała spektakl razem ze mną; tekst będzie sprawdzała twoja koleżanka. Ty zostajesz moją asystentką. Podobają mi się Twoje uwagi!”      tym oto sposobem pogrzebałam swoją karierę w dyplomacji.  A szkoda bo tańczę lepiej niż Fotyga ;) 