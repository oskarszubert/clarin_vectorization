Jest w starych meblach i w wiekowych murach coś co mnie urzeka… Historie zaklęte w rysach, patynie czy odpryśniętych drzazgach. Tak, jakby każdy fotel kupiony w antykwariacie był świadkiem niezwykłych historii, jakby w każdym starym lustrze przeglądała się „kobieta po przejściach i mężczyzna z przeszłością”. Jakby przy starym biurku latami wypisywano czułe słowa, które miały nie trafić do adresata… a ściany słyszały nasze kłótnie, naszą rozpacz i były niemymi świadkami naszych radości… były świadkami emocji o które nikt nigdy by nas nie podejrzewał…    Stare biurka, komody czasem kryją w sobie dodatkowe tajemnice… po uchyleniu zapadki, po przesunięciu odpowiedniej deski, lub zdjęciu blatu ukazuje się tajemna skrytka… budzi się w nas ciekawość, drżą nam ręce, zmienia się oddech, bo oto stoimy przed Tajemnicą.                  Zastanawiałaś się kiedyś co byś zrobiła gdybyś odkryła sekretne listy rodziców?    Gdyby okazało się, że marzyli o czymś innym,  że kiedyś pragnęli kogoś żarliwie…  że pisali listy miłosne, skarżąc się na swój los… Zastanawiałaś się co by było gdybyś odkryła, że Twoja matka ma romans…      …że poświęciła swoje szczęście, swoje życie  bo zmuszona była do tego obowiązującymi konwenansami,  opleciona społecznymi więzami,  zamknięta w zaściankowe i duszne reguły gry…         Zastanawiałaś się może kiedyś, co byś zrobiła, gdybyś to TY (sic!)  przez kilka dni miała szanse na przeżycie najpiękniejszej historii miłosnej świata, pełnej uniesień i niespodziewanej bliskości.  I nikt by o tym nie wiedział…  i wolna byś była od wszelkich społecznych wyrzutów, od jakichkolwiek podejrzeń…  Nikt by nic nie wiedział…  wolna od kompleksów, wolna od czasu teraźniejszego i przeszłego i przyszłego.  Tylko tu i teraz.  Tylko kilka dni, które będą sprawiać, że się uśmiechniesz do siebie przed lustrem… Zobacz : „co się wydarzyło w Madison County” film z 1995 roku opowiadający historię zaklętą w niemych ścianach prowincjonalnego domu… a odkrytą po śmierci bohaterki dzięki odnalezionym pamiętnikom…   Zobacz jedną z najpiękniejszych historii miłosnych „Co się wydarzyło w Madison County“ –  „The Bridges of Madison County“ 1995  reż. Clint Eastwood.  Obsada: Meryl Streep oraz Clint Eastwood 