Zdrowe środowisko zawodowe słysząc  słowa krytyki pod swoim adresem przez sekundę chociaż zastanowi się – czy oponent nie ma racji? Wysunie garść kontrargumentów, aby poważnie dać odpór pomówieniom. Środowisko chore, wypaczone i zgniłe będzie kąsać posłańca. Tak na wszelki wypadek. Zamiast szukać dróg samooczyszczenia, skupi się na ataku . Ks. Wojciech Lemański jest dla polskich biskupów takim posłańcem. Miał przecież odwagę upomnieć się o etykę swojego zawodu. Zaszczuty, opluty i poniżany na długo zapamięta, jak bardzo nie opłaca się przynosić szefom złych wiadomości Związek zawodowy prokuratorów z oburzeniem przyjął krytykę swoich kolegów w mediach. Przedstawiciele związku twierdzą,  że prokurator ma prawo być głupi, ale nikt nie może o tym mówić głośno. Prokuratura Rejonowa Białystok-Północ ma prawo uważać, że swastyka to symbol szczęścia i pomyślności. Profesor Jan Hartman miał czelność zwrócić uwagę środowisku lekarskiemu. Stwierdził, że nie wszystko w etyce lekarskiej gra jak trzeba, ale jako etyk służy pomocą. Kara musi być bolesna. Padł pomysł pozbawienia Pana Profesora pracy na uniwersytecie. Ale ja mam inną propozycję. Za karę wyjechać na długie wakacje sponsorowane przez firmy farmaceutyczne z przedstawicielami super etycznego środowiska. Aby zapoznać się z absurdalnością swoich argumentów. Ps. Prywatnie zalecałbym Panu Janowi by ewentualne leczenie zaplanował jednak za granicą. Na wypadek jakby miał rację ! 