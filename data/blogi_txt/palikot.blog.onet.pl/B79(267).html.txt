PSL postanowił sfinansować swoją kampanię samorządową z pieniędzy publicznych. Jednak nie z dotacji dla partii politycznych, bo tu partia ma stare długi i wciąż je spłaca, ale z pieniędzy Lasów Państwowych. Dlatego rząd złożył projekt ustawy o zmianie ustawy o lasach właśnie, a celem tego projektu jest po prostu zabranie do budżetu prawie dwóch miliardów oszczędności jakie maja lasy. Jak wiadomo lasami w Polsce rządzą działacze PSL – u, więc trochę dziwny jest fakt, że to wniosek PSL – u właśnie. Sami sobie zabierają pieniądze? Bynajmniej! Sami sobie dają pieniądze! Pieniądze z lasów trafią bowiem na rzecz programu budowy dróg powiatowych i gminnych, czyli znów do działaczy PSL – u, którzy rządzą w tych gminach. A ci zrobią z faktu budowy dróg lokalnych kampanię samorządową pt. „PSL buduje drogi lokalne”. W ten sposób działacze tej partii znów będą w Sejmie i w samorządzie i znów zagwarantują swoim działaczom w lasach pozostanie na stanowiskach. I tylko lasów żal. Lasy już dziś nie zalesiają we właściwym tempie. Polska powinna mieć około 33% procent zalesienia za kilka lat, a wciąż nie ma. Będziemy więc pewnie płacić kary do Brukseli za te PSL – owske zaniedbania. Ale jeszcze większym problemem jest, że mamy mało drewna i że jest ono drogie na potrzeby naszego przemysłu. Zamiast więc zalesiać i produkować drewno, budujemy drogi. Oczywiście drogi lokalne są też potrzebne i na ogół w kiepskim stanie. Tyle tylko, że te powinniśmy budować nie kosztem przyrody i nie na rzecz partyjnych kampanii. Sorry, Polsko! 