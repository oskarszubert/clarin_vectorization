Kilka dni temu dowiedzieliśmy się od ” naszego” ministra finansów Jacka Rostowskiego, że kasa budżetu jest pusta i brakuje 24 mld na pokrycie nowej dziury budżetowej. Rząd szuka więc oszczędności. Resorty mają ciąć wydatki, parlament ma się zgodzić na nowe kredyty dla państwa, a obywatele musza się liczyć z zamrożeniem świadczeń. Wszystko  to jest trochę szokujące po okresie kilku lat opowiadania o tym, że nasz kraj to zielona wyspa, kraina dobrobytu. Ludzie dziwią się też, że po wydaniu gigantycznych pieniędzy ze środków europejskich mamy kłopoty, a nie sukcesy. Powstaje więc wątpliwość czy rząd wie co robi? Czy  ma jakąś wizję? Jakąś  koncepcję rozwoju kraju, jakąś politykę gospodarczą, przemysłową, emerytalną, społeczną? Na domiar złego okazuje się, że rząd w tym samym czasie dal podwyżki dla urzędników i że są to miliony złotych. Jak to? Mamy deficyt, długi, bezrobocie, dziurę w budżecie, a tu urzędnicy biorą miliony premii? I rzecz nie w tym, że ktoś uważa iż te miliony załatają dziurę, bo nie załatają. Na załatanie dziury potrzeba miliardów. Tu chodzi nie o ekonomię, ale o przyzwoitość. Jak to może być, że rząd chce oszczędzać, a sam nie oszczędza. W ten sposób ta ekipa traci jakąkolwiek zdolność do przywództwa, do zmiany. Nikt im nie uwierzy, ani w oszczędności, ani w program, ani w receptę na kryzys. To kwestia elementarnej wiarygodności rządu. Jak to może być inaczej? A jednak! Na nic się zdały referenda w Elblągu i w innych miastach, czy podpisy w sprawie referendum w Warszawie gdzie właśnie szastanie pieniędzmi podnosili mieszkańcy odwołując samorządowe władze. Ta lekcja poszła na marne. Władza  wciąż „gwiżdże” na zasady. Dość tego. Nasza administracja jest źle zorganizowana, źle opłacana, populistycznie zaszczuta, partyjnie powiązana, ale to nie znaczy, że mają być premie gdy rząd prosi o zgodę na większe długi państwa. Do diabla, zlikwidujmy Senat, zmniejszmy liczbę posłów, zlikwidujmy powiaty, urzędy wojewódzkie i wówczas zapłaćmy pozostałym urzędnikom przyzwoicie, żeby nie kradli i nie załatwiali sobie premii. Ale nie odwrotnie! Najpierw zmiany, a potem premie. Jeśli ktoś myśli, że Platforma jest do uratowania, że to przejściowy kryzys, to informacje o premiach pozbawiają złudzeń. PO straciła instynkt. Jest partią władzy. Partią premii. Powinni się nazywać PP, a nie PO. 