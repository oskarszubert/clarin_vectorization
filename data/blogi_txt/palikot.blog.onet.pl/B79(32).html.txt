Opowiadał mi jeden z miejscowych ludzi z Wiżajn, jak to dwadzieścia lat temu po raz pierwszy pojechał do roboty w Niemczech. Wszystko wydawało mu się bardzo drogie, więc niezmiernie ucieszyły go  tanie konserwy. Jak się okazało, po wielu miesiącach, były to konserwy dla kotów. Ale jemu nie mieściło się w głowie, że coś takiego w ogóle może istnieć, a że słabo znał język, więc wiele zaoszczędził żywiąc się karmą dla kotów.  Znajoma mojej żony zorientowała się po wielu tygodniach, że to nie kot ale jej syn wyjada chrupki z karmy dla kotów. Pobiegła przerażona do lekarza, a ten zapewnił ją, że i sam miał taki przypadek z własnym synem i że nie ma sensu zabraniać; to samo przejdzie. I rzeczywiście, po kilku tygodniach syn znajomej żony stracił ochotę na jedzenie tego typu chrupek.  To mi przypomniało historię sprzed lat,  jak to znajomy domu, wypiwszy trochę więcej wrócił późno do wlasnego mieszkania i niezmiernie ucieszył go widok gulaszu, który znalazł w lodówce na dolnej półce. Siadł więc z apetytem do kolacji, a gdy na dół zeszła żona – przywitał ją komplementem na temat królewskości gulaszu, tłumiąc w ten sposób wyrzuty sumienia z powodu nadmiernej ilości alkoholu. Wyjaśnienia małżonki,  że to nie gulasz, a karma dla kotów, uznał za złośliwości poirytowanej pijackim wybrykiem żony. A ta machnęła ręką na pijackie upieranie się męża i poszła spać, pozwalając mu skończyć danie. Tylko kot nerwowo biegał po kuchni przeczuwając nici ze śniadania.  Dopiero następnego dnia dotarła do niego pełna informacja o gulaszu. Przychodzi taki dzień w życiu, że dowiadujemy się, iż to, co braliśmy za pełnię życia, było jedynie karmą dla kotów. Reszta, jak mawiał Szekspir, jest milczeniem. 