W 2004 roku wyjechałem z synami Emilem i Aleksandremi przewodnikami do Australii. Odwrotnie niż większość nie pojechaliśmy w okolice Sydney, lecz w okolice Perth. Tam ruszyliśmy w trzytygodniowy rajd po buszu. Z rzadka zaglądając do farm, aby się wykąpać. Spaliśmy w namiotach w korytach wyschniętych rzek, przy ognisku w śpiworach, na skarpie nad oceanem, czasem w jakichś zagubionych farmach w domach z dziewiętnastego wieku. Raz czy dwa razy w małych hotelikach. Polowaliśmy na jaszczurki, nurkowaliśmy na nieznanych rafach, oglądaliśmy z pikujących w dół samolotów wieloryby i gigantyczne manty. Jedliśmy śniadanie z kangurem, który przysiadł się do stołu, rozmawialiśmy z Aborygenami. Podróżowaliśmy na quadach wzdłuż ruchomych wydm, oglądaliśmy plantacje rozgwiazd i niezwykłe winnice.  Przede wszystkim zaś otwieraliśmy oczy na najbardziej zdumiewający typ człowieka, jakim jest Australijczyk.  * * *  Jedzie się drogami szutrowymi i przez wiele godzin nie widać niczego poza buszem i kangurami, których są tysiące. Z rzadka przebiegnie jeszcze struś emu. Przy drogach co dwie, trzy godziny jazdy stoją wystawione przez farmerów skrzynki, a na nich owoce lub warzywa, najczęściej pomidory. Przy pomidorach cena: dolar za kilogram – i skarbonka, do której należy wrzucić cenę. Nie ma człowieka, który by tego pilnował. Farmer pod wieczór podjedzie i zabierze resztę pomidorów i pieniądze. W Australii się nie kradnie! Tu człowiek ufa drugiemu.  * * *  Niejeden raz do miejsca, w których nocowaliśmy, dojeżdżał jeszcze ktoś. Najczęściej emeryci w przyczepach, którzy po zakończeniu kariery sprzedają swoje domy, kupują nowy samochód z przyczepą i ruszają w podróż na dwa-trzy lata dookoła Australii. Po zakończeniu tej wyprawy kupują dom w miejscu, które spodobało im się najbardziej i tam czekają na śmierć. To trochę jak u Aborygenów: ten ruch, ta bezdomność. Kiedy tacy ludzie podejdą to Twojego ogniska, mówią tylko jak się nazywają, jak długo są w trasie i gdzie teraz jadą. I wspólnie milczy się przy ognisku albo patrzy w niewiarygodnie rozgwieżdżone  niebo. To jest niezwykłe, z własnego doświadczenia mogę powiedzieć, że postępuje tak około trzydziestu procent emerytów. * * *   Jest takie miejsce, gdzie znajduje się ogromny klif. Pod nim można łowić niesamowite okazy wielkich ryb. Bywa jednak i tak, że przychodzi ogromna fala i zabiera do morza wszystkich rybaków. Nigdy nie wiadomo, kiedy to się stanie, ale stanie się na pewno. Jednak ktoś wciąż próbuje wbrew wszelkim oznaczeniom i sygnałom. Pewnie w Europie postawilibyśmy strażnika z bramą, aby ludzie nie mogli tego robić. A tu nie. Tu wierzy się w człowieka i zostawia mu wybór czy chce, czy też nie chce iść na spotkanie z nieskończonością. Zapraszam do obejrzenia australijskich zdjęć w mojej galerii 