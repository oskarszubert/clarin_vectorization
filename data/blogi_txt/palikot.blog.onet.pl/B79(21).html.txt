Ministerstwo Kultury odmówiło wsparcia dla projektu remontu MCK w Lublinie, choć został on uznany za jeden z trzech najlepszych na Lubelszczyźnie. Wiadomo: szef ośrodka jest z PO! W związku z tym zachodzę w głowę nad odpowiedzią na pytanie: czy mieszkańcy Lublina znają jakiś jeden przykład tego, co rząd zrobił dla Lubelszczyzny, o ile nie służyło to PiS-owi jednocześnie??! Przepraszam, że w powodzi tzw. wielkich spraw o kalibrze odpowiadającym rangą majestatowi IV RP – jak aresztowania, podsłuchy i wojny na magnetofony – stawiam sprawę tak siedmiorzędną dla rządu i Ministerstwa Kultury, jak remont MCK. Chciałbym jednak wiedzieć, czy to co widzę i słyszę, to jest objaw polityki PiS wobec Lubelszczyzny, czy może szerzej – wobec całej polskiej kultury? Czy kultura w państwie PiS podlega politycznej reglamentacji? Wrócę więc do pytania: czy znają Państwo choć jeden przykład działań rządu na rzecz Ziemi Lubelskiej, który byłby związany z potrzebą rzeczywistego rozwiązywania naszych problemów, a nie obliczonym na propagandowy efekt politycznym wsparciem dla lokalnie ustawionych kolegów? 