Obserwujemy jak zarówno PiS jak i SLD, zamiast dyskutować o przyszłości Polski, wikłają się w jałowe dyskusje historyczne. Trudno bowiem inaczej ocenić fakt, że w odpowiedzi na pomysł PiS-u o pomocy byłym działaczom opozycji w PRL, SLD zgłasza inicjatywę utworzenia funduszu, mającego za zadanie wspomóc „ofiary” reform Leszka Balcerowicza. Te pomysły to dowód na to, że PiS i SLD nie mają nic do powiedzenia w kwestii rozwiązania palących problemów gospodarczych i społecznych w naszym kraju. To miłośnicy rozdawania ryb zamiast wędek, zwłaszcza przed wyborami! Inicjatywa SLD jest obrzydliwie populistyczna. Faktem jest, że skutkiem ubocznym reform ustrojowych zainicjowanych przez Leszka Balcerowicza było pogorszenie się sytuacji materialnej niektórych osób. Nie jest jednak możliwe dzisiaj wyodrębnienie tych osób, a tym bardziej stwierdzenie, czy np. ówczesne zwolnienie z pracy danej osoby, było wynikiem jej osobistych zaniedbań, czy choćby pośrednio wynikiem reform Leszka Balcerowicza. Nie usłyszymy od Leszka Millera konkretów komu chce rozdać jałmużnę 200 zł i jakie kryteria zastosuje. Nie da się ukryć, że rzucony przez SLD ochłap to kiełbasa wyborcza. Marnego gatunku zresztą. Państwo powinno pomagać osobom, które znajdują się w trudnej sytuacji materialnej. Adresatami powinny być wszystkie osoby, które wymagają pomocy, niezależnie od tego skąd wzięły się ich problemy – czy są one skutkiem reform Leszka Balcerowicza, czy też błędów i zaniechań ekipy Leszka Milera, która rządziła w latach 2001 – 2004, czy wynikają z jeszcze innych powodów. Ale przede wszystkim państwo powinno mieć pomysł na trwałe i systemowe rozwiązania dla np. osób z dawnych PGR-ów, gdzie bezrobocie jest strukturalne i przechodzi z pokolenia na pokolenie. My taki plan mamy, zapisaliśmy go w naszym programie, ale nie będziemy się licytować z PiS-em i SLD na pusty populizm. My mamy wędki zamiast ryb. 