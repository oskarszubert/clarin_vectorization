Parę już miesięcy temu zorganizowałem konferencję w sprawie przemocy w lubelskim garnizonie policji. Jeden ze szczególnie odrażających  przykładów, który opisywałem, dotyczył gwałtu w lubelskiej Izbie Zatrzymań. Policjant z wieloletnim stażem dwukrotnie zgwałcił na komisariacie zatrzymaną studentkę. Rzecznik policji (kobieta) sugerowała na konferencji zwołanej po oskarżeniu jej kolegi przez pokrzywdzoną dziewczynę, że – uwaga! – ta kobieta była tak nieatrakcyjna, że żaden z jej kolegów nawet na trzeźwo nie zainteresowałby się nią. Pomijam fakt, że mówiła to kobieta o kobiecie, zwracam jedynie uwagę na prosty wniosek: gdyby kolegom pani rzecznik trafiła się naprawdę atrakcyjna pani, to można rozumieć, że wówczas obowiązywałby schemat rodziny Łyżwińskich: niech sobie chłopy poszaleją? Dopóki badania DNA nie potwierdziły winy policjanta cała jednostka wyśmiewała i lekceważyła sprawę. Zdesperowany przez fakt lekceważenia moich poselskich interpelacji, artykułów w lokalnych gazetach, pism i zapytań zgłaszanych także przez innych kolegów parlamentarzystów, zorganizowałem pamiętną kontrowersyjną konferencję. Tak, forma mogła zaszokować, ta konferencja do dziś odbija mi się czkawką – ale proszę mnie zrozumieć: nie widziałem już innego sposobu, by krzyczeć w imieniu tej kobiety przeciwko ludziom, którzy dopuścili się i kryli molestowanie. To był akt desperacji posła postawionego w obliczu machiny nieprawości i politycznego tchórzostwa PiS, za wszelką cenę chroniącego swoich kolesi. Wczoraj dowiedzieliśmy się z prokuratury, że podejrzany  policjant w latach 2005-2007 zgwałcił i molestował przynajmniej dziesięć innych kobiet. Powtarzam więc wcześniej stawiane pytanie: czy symbolem PiS, symbolem partii pod nazwą Prawo i Sprawiedliwość mają być penis i pistolet? Czy w dalszym ciągu nie zostaną wyciągnięte żadne konsekwencje wobec nadzorujących pracę policji  komendantów miejskiego i wojewódzkiego? Co z innymi policjantami, pracującymi w Izbie Zatrzymań? Czy w Izbach Zatrzymań na terenie całego kraju wszczęto jakieś postępowania sprawdzające? Komendanci lubelscy nie mieli dość męskiego i politycznego honoru, aby podać się do dymisji. Czy będzie go miał dość minister Kaczmarek? Na dziesiątki moich pism minister odpisywał, że wszystko jest w porządku i że poszczególne incydenty – incydenty! – nie zmieniają dobrego obrazu lubelskiej policji.  I co teraz: kolejne kłamstwa czy może pistolet przystawiony do własnej głowy, a nie do głowy ofiary? 