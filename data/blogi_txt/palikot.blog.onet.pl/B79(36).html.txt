Nawet najgorsza kobieta jest lepsza od najlepszego mężczyzny – powiedział profesor Wodziński zapytany o parytet. Parytet i feministki to piąta kolumna facetów, którzy przerzucają kolejne obowiązki na i tak przepracowane kobiety. Jeszcze to paniom wyjdzie bokiem – powiedział Marek Komorowski (kiedyś bliski współpracownik Leszka Balcerowicza). Pomiędzy tymi skrajnościami leży Arystotelesowski środek w ocenie tego problemu. Ma racje Bronisław Komorowski gdy mówi, że kobiety w Polsce – z racji swoich funkcji w okresie zaborowym gdy wielu mężczyzn wyjechało czy zginęło czy zostało zesłanych – od dawna  pełniło role społeczne, o które dopiero w latach pięćdziesiątych walczyły feministki we Francji czy w Niemczech. Prawdą jest , że to w Polsce powstał pierwszy obóz jeniecki dla pań po walce w Powstaniu Warszawskim. I także jest prawdą , że dziś udział kobiet w życiu publicznym w Polsce nie odbiega od poziomu w krajach gdzie obowiązuje parytet. Po co więc parytet – zadaje pytanie nasz marszałek? Ogromna rolę w poprawie sytuacji kobiet w polityce odegrał czas komunizmu – tu niejako z politycznego przymusu doszło do zasadniczej zmiany i ogromnego awansu kobiet, a też do powstania swoistej atmosfery oczywistości co do ról kobiet w polityce. Nic dziwnego więc , że już w wolnej Polsce panie pełniły najważniejsze funkcje  i premiera i szefa NBP i ministrów i prezydentów miast. Powtórzmy więc; po co zatem parytet? W województwie lubelskim zarówno wojewoda (z PSL-u) jak i wicewojewoda (z PO) to kobiety. Europosłanką jest Lena Kolarska -Bobińska , a posłankami parlamentu krajowego Joanna Mucha czy  Magda Gąsior – Marek. Kiedy w minioną sobotę wyręczałem prezydenta Lecha Kaczyńskiego w Krasnobrodzie – entuzjastycznie przyjęty przez mieszkańców – i poznałem osobiście panią Lewandowską , która zorganizowała mój pobyt tam , to z miejsca zaproponowałem jej , żeby była naszym kandydatem na burmistrza i w ten sposób wzięła rewanż na obecnym włodarzu miasta, który ją tak haniebnie zaatakował. Swoją drogą skoro burmistrz Krasnobrodu już bierze przykład z Lecha K i grozi kobiecie , że ją załatwi (tak Lech obiecywał Monice Olejnik) to niech wzorem swojego idola wyśle teraz kwiaty i przeprosi. Można by się więc zgodzić z przeciwnikami parytetu i powiedzieć, że nie ma w Polsce jakiś szczególnych powodów dla wsparcia kobiet bo mają one tu łatwiej niż gdzie indziej. Ja swoją drogą idąc śladem Tuska obiecuję, że na listach do parlamentu krajowego zaproponuję w pierwszych sześciu miejscach po połowie udział kobiet i mężczyzn. A także w wyborach samorządowych będę wspierał udział Pań na listach Platformy. A mimo wszystko jestem przekonany, że parytet na czas ściśle ograniczony należałoby wprowadzić. Bo jednak dwadzieścia procent to bardzo mało – taki udział jest kobiet w parlamencie. Nie ma innego wyjaśnienia dla tego faktu niż ten, że jednak w sporej części grup społecznych przekonanie o miejscu  kobiet w tradycyjnych rolach jest wciąż bardzo silne. I taka wielka społeczna akcja z promocją udziału kobiet ma sens. Funkcjonowanie parytetu przez kilka lat pozwoli wszystkim na ostateczne wyrównanie sił i argumentów. A przecież nic złego się nie stanie. Nikt mi nie powie , że męska część parlamentu to samo złoto! Tak nie jest. Przykładem chociażby – Nelli Rokita czy poseł Wróbel. A swoją drogą to i kobiety – jak choćby Ziobro – nie zawsze stanowią wzór do naśladowania. A zatem wprowadzajmy parytet. Dziewczyny – bez strachu! 