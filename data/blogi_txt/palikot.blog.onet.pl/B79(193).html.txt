Niemal codziennie media informują o sprzecznych danych dotyczących sytuacji w Polsce. Jednego dnia dowiadujemy się z raportu prof Czapińskiego,  że „Polakom żyje się coraz lepiej” , a z drugiej strony GUS informuje, że w kraju może być nawet 6 mln biednych i ta liczba się nie zmienia od lat. Jak więc jest biednie czy bogato? W porównaniu z krajami trzeciego świata bogato, a w porównaniu z Unią biednie – to oczywiste. Już Jacek Kuron zalecał tym, którzy nie są zadowoleni z sytuacji w kraju wakacje na Ukrainie lub Białorusi, a nie we Włoszech. Pytanie jest jednak nie o tak rozpięte punkty odniesienia, ale o to czy gonimy czołówkę, czy nie? Nasz udział w światowej produkcji zmniejszał się cały czas, nawet w okresie wzrostu gospodarczego. W ostatnich latach goniliśmy Europę, a był kryzys, ale wciąż odstęp jest ogromny i to pod każdym względem. Na pewno uległa poprawie nasza samoocena. To jednak nie zastąpi oszczędności na kontach i wysokości pensji. Jest więc lepiej mimo, że gorzej. Lub gorzej mimo, że lepiej. Moim zdaniem nie mamy strategii. Nie mamy planu głównego i dlatego nie potrafimy ocenić co się z nami dzieje. Porównujemy oderwane kawałki rzeczywistości, ale nie mamy miary wewnętrznej. Nie będziemy jej mieli, dopóki nie sformułujemy celu głównego. 