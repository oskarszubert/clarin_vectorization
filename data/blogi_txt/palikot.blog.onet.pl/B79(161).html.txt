Wczoraj miałem wolny dzień i spędziłem go nad Biebrzą. Z miesięcznym opóźnieniem pojawiły się wreszcie rozlewiska. Takiej sytuacji nie było od co najmniej dwudziestu lat.  Prawie w połowie kwietnia wciąż pełno lodu w biebrzańskiej wodzie!  Ptaki i zwierzęta wykończone. 150 km długości i miejscami 25 kilometrów szerokości ma ten park. Ocean krajobrazu nieoswojonego, dzikiego, egzystencjalnego. Lustra lodu w łęgach olchowych, trele kulika wielkiego, loty sznurów ptasich we wszystkich kierunkach. Jeżdżę tu od kilkunastu lat i zawsze zadziwiony wracam. Jeśli ktoś pyta co to jest medytacja, a jak wiadomo trudno ją opisać, to właśnie jest Biebrza medytacja. 