Zbudziłem się rano o 6.30. Franek też wstał, więc zeszliśmy przed kominek, który już się palił. On gapił się w ogień, a ja przeglądałem tom Leśmiana. To wybór wierszy z 1947 roku, który kupiłem dwa tygodnie temu na aukcji u Osełki; warszawskiego antykwariusza. Wydać szalonego Leśmiana zaraz po wojnie? Kogo to podkusiło i dlaczego taki wybór? Z tyłu jeszcze dym powstania i swąd palonych ciał  a tu harce w malinowym chruśniaku? Jednak nie, wyboru dokonała wojenna ręka i wierszy takich w tym zbiorze nie ma. Jest Leśmian pełen harców – ale z nicością, ze śmiercią z niebytem. To wiersze kołowrotu istnienia i nieistnienia. Wiersze koślawego niemieszczenia się w bycie. Wydane w Krakowie przez Janinę Mortkowiczową (a więc przeżyła). Ktoś je kupił na prezent pod gwiazdkę 24 grudnia 1947 roku z taką właśnie dedykacją: „Drogiemu Olkowi Zocha”.   Ten, który prezent otrzymał, nie czytał go prawie wcale i z wyjątkiem pierwszych stron książka jest jak nowa. Jakby nie starczyło impetu na czytanie wówczas w latach czterdziestych, gdy już zbliżała się hekatomba komunizmu. Gdy podczytywałem te wiersze rzuciły mi się w oczy Heideggerowskie określenia: - o stodole – kto ją tak stodolił -  o wiatraku- gdybyś się uczłowieczył - o topolach – tyś je posadził, a kto je w niebo roztopolił Może cały kryzys podmiotowości i przedmiotowości potrzebował aż wojny, aby się uwidocznić? …„Patrzący z Lublina” zaczął płakać, więc czas kończyć. 