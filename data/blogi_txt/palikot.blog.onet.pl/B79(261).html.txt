Prawica jak zwykle kompromituje się wykorzystując tragedię z Kamienia Pomorskiego do uprawiania polityki. Żałosna nekrofilia polityczna jest stałą cechą prawicy. Zamiast uszanować śmierć, od razu przerabiają ją na punkty partyjne. Żeby nie było wątpliwości – zabicie ludzi przez pijanego kierowcę to ohydna zbrodnia, powinna być ukarana. Ale nic nie da kolejne zaostrzanie kar i histeryczne grzebanie w prawie. Kary już są wysokie. Doprawdy, jeśli kogoś nie powstrzymuje kara 12 lat więzienia za spowodowanie śmierci po pijaku, to i 20 nic nie da. A prawica, która jak zwykle nie ma nic do zaproponowania, żąda wyższych kar, konfiskaty, grzywien, jakby rzeczywiście perspektywa wieloletniego więzienia była za mała. Zdziwiłem się trochę, że nie zażądali kary śmierci dla kierowców pijaków, to pewnie ich zdaniem dałoby właściwy skutek. Premier Tusk powinien zaproponować kastrację chemiczną kierowców pijaków. Aż dziw, że tego jeszcze nie zrobił! Być może dlatego, że minister Sienkiewicz ponoć wciąż idzie po faszystów i dlatego chwilowo nie ma wolnych rąk do kastracji. Ale przecież w końcu dojdzie do Białegostoku, bo to zaledwie 180 km z Warszawy, a wówczas, jak rozumiem, się zacznie. Ale całkiem na serio – problemem jest powszechne akceptowanie nadużywania alkoholu, tolerowanie jazdy po spożyciu, nasze „nic nie widzę” kiedy pijany kolega siada za kółkiem. To właśnie trzeba i można zmienić. Rząd powinien przeznaczyć niemałe środki na solidne kampanie  społeczne, edukację, uczenie nas, że telefon na policję kiedy pijany kumpel wsiada do samochodu to ratowanie jemu i innym życia i zdrowia. Innej drogi nie ma. Gdyby dziewczyna, która jechała z tym mordercą samochodem odmówiła jazdy, nie pozwoliła, żeby pijany prowadził, nie byłoby tej tragedii. Po prostu nie wydarzyłaby się, a pijany kierowca miałby tylko kaca i odebrane prawo jazdy. 7 ludzi dalej by żyło. A ile razy wielu z nas nie zareagowało na podobne sytuacje? Zamiast zmieniać kodeks, zmieńmy siebie. To łatwiejsze i skuteczniejsze. 