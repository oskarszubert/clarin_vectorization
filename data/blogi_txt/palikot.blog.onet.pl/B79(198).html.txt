Gdyby w piątek 12 lipca Sejm przyjął uchwałę wołyńską w wersji hard Kaczyńskiego, czyli o ludobójstwie, to nie można wykluczyć, że w niedzielę w Łucku doszłoby do śmierci Bronisława Komorowskiego. Zamachowiec od jajka mógłby mieć np. granat i w ten sposób kolejny prezydent kraju zginąłby na obczyźnie. Na szczęście tak się nie stało i Komorowski nie ucierpiał specjalnie w katastrofie jajecznej. Ale mógł. Mogło się stać. Bo gdyby tylko… Absurd? Kretyństwo? Idiotyczne ciągi skojarzeniowe? Logika absurdu? Mogłoby się wydawać, że taki sposób kojarzenia faktów i niefaktów, budowania z nich informacji jest niedorzeczny. Ale nie, to powszechna w kraju kultura myślenia i opisywania wydarzeń. Zeszliśmy na psy w etyce informacji. To co oglądamy, czytamy, wygląda jak świat mocno alternatywny do rzeczywistości. Medialny Matrix ma swoje własne prawdy, swoich prawdolubnych wieszczy,  wróżbitów, którz posługując się z fusami i szklaną kulą, gotowi są na zawołanie orzec czyjś upadek, wzlot, odejścia, rozejścia, zmienić przeszłość i określić przyszłość. Codziennie odbywa się ogólnopolski medialny ubój rytualny na rozumie. ( wpis ten dedykuję kwiatowi dziennikarstwa: „trzy osoby przeżyły zamach smoleński, znamy nazwiska , ale nie podamy”, ”jak powiedział nam nasz anonimowy informator…”, „według naszych źródeł zbliżonych do….”. ) 