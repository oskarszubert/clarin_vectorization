Policja nie dopuściła do powieszenia reklamy wielkopowierzchniowej (150 m2) na jednym z budynków przy pl. Konstytucji w Warszawie. To standardy reżimów zamordystycznych, daleko odbiegające od norm przyjętych w Unii Europejskiej. Jak się okazuję nie musimy czekać na Kaczyńskiego, by zakazano nam wolności słowa. To się dzieje tu i teraz! Mamy podpisaną umowę z agencją reklamową, która z kolei ma umowę ze wspólnotą mieszkaniową tego budynku. Wszystko absolutnie legalnie, zgodnie z prawem. Pieniądze zapłacone z góry na konto agencji. Wieczorem 20 listopada przyjechali na miejsce wynajęci przez agencję reklamową alpiniści. Gdy rozłożyli reklamę, zaiteresowała się nim policja. Błyskawicznie ustaliła telefon do przedstawicielki wspólnoty mieszkaniowej. Z relacji dwóch mecenasów (naszego i agencji) wynika dokładnie to samo – policjanci odczytali tej osobie treść reklamy (jak dotąd wspólnota nie wnikała w treść reklam i się tym nie interesowała) i poinformowali ją, że narusza ona prawa osób trzecich, będzie więc z tego powodu miała bardzo poważne kłopoty. Przedstawicielka wspólnoty, zastraszona przez policję, poinformowała trzęsącym się głosem agencję reklamową, że bez względu na konsekwencję zrywa umowę. W tym czasie na dole stały już dwa duże radiowozy pełne policji, na wypadek, gdyby alpiniści chcieli się zabawić w aktywistów Greenpeace. Wszystkie informacje zawarte na tej wielkopowierzniowej reklamie są powszechnie znane i zgodne z prawdą. Wszystko to było setki razy drukowane w gazetach, mówione w radiach i pokazywane w telewizjach. Przedstawione osoby są osobami publicznymi. Komentarz jest nasz, autorski, bierzemy za niego odpowiedzialność prawną. Jeśli się komuś coś nie podoba zawsze może iść do sądu – cywilnego lub karnego. Policja z całą pewnością przekroczyła ramy swojego działania. Funkcjonariusze mieli prawo, a nawet powinni, zainteresować się co się dzieję. Jednak po ustaleniu, że jest umowa na powieszenie reklamy powinna odstąpić od jakichkolwiek dalszych czynności. Tymczasem jakiś nadgorliwy funkcjonariusz wcielił się w rolę sądu i biegłego (wydał opinię o rzekomym naruszeniu dóbr), adwokata (wystąpił w obronie opisanych na reklamie osób) i gangstera (bezprawnie zastraszył przedstawicielkę wspólnoty). To wydarzenie bez precedensu w demokratycznym kraju. Gdzie gwarantowana konstytucją wolność wypowiedzi? Gdzie respektowanie wolności obywatelskich? Skąd się wzięły te cenzorskie zapędy policji, rodem z Białorusi czy Węgier? Nawet jeśli to tylko nadgorliwość jakiegoś funkcjonariusza, a nie polityczna decyzja przerażonej prawdą władzy, to reakcja powinna być stanowcza i bezwzględna.   Oczekujemy od Komendanta Głównego Policji wyjaśnienia tej kuriozalnej sytuacji. Oczekujemy też, że policja wyjaśni przedstawicielce wspólnoty, że nic jej ze strony policji nie grozi za powieszenie PRAWDZIWYCH informacji o czołowych polskich politykach. Gdyby Komendant Główny miał odwagę, udostępniłby za darmo, w ramach zadośćuczynienia, ścianę swojej siedziby na zamieszczenie tej reklamy. Tego jednak się nie spodziewamy. Wystarczy, że spowoduje, iż billboard będzie mógł spokojnie wisieć w miejscu ustalonym w umowie. 