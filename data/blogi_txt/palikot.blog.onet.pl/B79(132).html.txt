W listopadzie 2011 roku osoby w wieku 50+ stanowiły 22,1% ogółu zarejestrowanych w urzędach pracy. Z danych GUS-u wynika, że gdy osoby powyżej pięćdziesiątego roku życia trafią do rejestru bezrobotnych, to zostają w nim na dłużej. Przeciętny czas poszukiwania pracy przez pięćdziesięciolatków wynosi nieco ponad 16 miesięcy i jest dłuższy w przypadku kobiet niż mężczyzn. Oznacza to, że pracodawcy niechętnie decydują się na zatrudnienie starszych pracowników, najprawdopodobniej obawiając się wyższych kosztów ich pracy i niższej efektywności. Perspektywy zawodowe osób po pięćdziesiątce miał poprawić rządowy program „Solidarność pokoleń 50 plus”, którego horyzont czasowy przewidziano na lata 2008 – 2013. W ramach realizacji projektu wprowadzono m.in.: zwolnienie pracodawców od opłacania składek na Fundusz Pracy i Fundusz Gwarantowanych Świadczeń Pracowniczych oraz ograniczenie liczby dni choroby, za które pracodawca płaci wynagrodzenie (w przypadku choroby pracownika 50+ koszt absencji powyżej 14 dni przejmuje Fundusz Ubezpieczeń Społecznych). Ostatnie dane makroekonomiczne jednoznacznie wskazują na porażkę rządowego projektu, bo bezrobocie w tej grupie zamiast maleć, stale rośnie. Ograniczenie przechodzenia na wcześniejsze świadczenia emerytalne, również ujęte w projekcie, przyczyniło się dodatkowo do wzrostu bezrobocia, bo wcześniej często dojrzałe osoby zagrożone utratą pracy „uciekały” na wcześniejsze emerytury. 