Dawno to mi się już nie zdarzyło; wolny czas, dużo wolnego czasu. Dziesięć dni w domu. Do wczoraj jeszcze nie wychodziłem na dwór. Ale przede wszystkim brak kalendarza, terminów. Przypadkowo robione to czy tamto – co się akurat zdarzy. Czas zgęstniał i stał się podobny do miodu. Bawię się z Frankiem, ściskam Zosię niby tak jak zawsze ale jakoś bardziej, bo nic mnie nie goni. Oglądam dom od góry do dołu, bawię się widokami, światłem poranka, zmierzchem – tym nasączaniem się wnętrza przez pojedyncze pory dnia. Czytam książki, ale bez planu, bez tego co ma przynieść lektura. Trwam. Od czasu do czasu tylko wyrywany do tablicy przez pre-kampanię. 