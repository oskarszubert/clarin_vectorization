Nazwanie przeze mnie pewnych zachowań po imieniu wywołało lekką burzę. Jako, że moralni mentorzy (najczęściej wątpliwej reputacji) wywołują mnie do tablicy, spieszę się tłumaczyć. Nie im jednak a wyborcom, i to nie tylko naszym. Może nie wszyscy o tym wiedzą, więc pozwolę sobie przypomnieć, że Ruch Palikota nie jest partią będącą u steru władzy. Jeśli jednak chcemy w przyszłości zmieniać Polskę i Polaków, nie możemy udawać, że nic się nie stało… 40 tysięcy zł to duża suma, a jeśli weźmiemy pod uwagę, że właśnie takiej wysokości nagrody przyznali sobie członkowie prezydium sejmu (PO, SLD, RP, PiS, PSL) za pracę, którą i tak mają sowicie opłacaną, to jest więcej niż pewne, że zdecydowaną większość ludzi w Polsce trafia szlag. Pytam wrzeszczących moralizatorów co mam powiedzieć osobie, która zarabia miesięcznie 2 tys. zł? Że taka nagroda się w majestacie prawa należy? Czy się robi, czy się leży 40 tys. się należy? Przecież osoba zarabiająca 2 tys. zł musi na taką sumę pracować 20 miesięcy i w tym czasie żywić się powietrzem, korzonkami i spać pod mostem. To absurd. Skoro takie jest prawo i sejmowe zwyczaje, to trzeba zmienić i prawo i zwyczaje! Marszałek sejmu ma być jak żona cezara, poza wszelkimi podejrzeniami. Jakim szacunkiem mają nas darzyć Polacy, jeśli my, posłowie nie szanujemy ich? Owszem używam mocnych słów, ale przecież wszyscy dokładnie zdajemy sobie sprawę, jak zwykli ludzie nazywają Sejm – burdelem. Wiedzą bowiem, że dochodzi tam do kurewstwa, kurewstwa polegającego na sprzedawaniu własnych idei. Za pieniądze lub inne frukta. To, że ktoś w świetle politycznej błazenady łupi z kasy podatników (przypomnę, że prezydium przyznało sobie, bagatela, ćwierć miliona zł), to nie znaczy, że my musimy się na to zgadzać. My się na takie traktowanie obywateli nie zgadzamy! Jesteśmy też jedyną partią, która z tym politycznym burdelem walczy. Wszyscy uważamy, że Sejm powinien być etyczną latarnią i wskazywać drogę innym organom państwa. Niestety pod latarnią najciemniej, a do tego w burdelu nietrudno o alfonsów. Ktoś przecież musiał Wandę Nowicką namówić, by sprzeniewierzyła się swoim wartościom i wyborczym obietnicom. Uległa sejmowym wyjadaczom, Kopacz i Millerowi, którzy bez cienia skrupułów sprzedadzą ją jeszcze raz. Jakoś, dziwnie się składa, żadna z innych partii, których marszałkowie te skandaliczne premie wzięli nie pali się do odwoływania swoich posłów. Oprócz nas nikomu innemu przez myśl nawet nie przeszło, że te premie są zwyczajnie nieuczciwe. My jako jedyni wyciągamy za polityczne kurewstwo konsekwencje. Reszta rży ze śmiechu, kurewsko dobrze się czuje i bezczelnie pluje obywatelom w twarz, udając przy tym orleańskie dziewice. A nie oszukujmy się, dziewictwo już dawno przehandlowali. 