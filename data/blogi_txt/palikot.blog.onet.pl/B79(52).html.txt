A mi się ten styl i temperament wypowiedzi byłego ministra sportu podobał. Drzewiecki mówił z pasją, z emocjami, prawdziwie. Jakże to ożywcze w porównaniu z codzienną nudą politycznej paplaniny!!! Ze zdumieniem też obserwuję złą wolę i niechęć do zrozumienia jego słów. Wyrywanie z kontekstu i przemienianie zamierzonego znaczenia byle tylko móc się potem wyżywać na niepoprawnych tezach! Skąd u nas ten trywialny duch – zawsze i wszędzie?! Czy kraj, w którym Kaczyńscy doszli do władzy nie jest trochę szalony? Czy sytuacja, w której dwu braci bliźniaków jednojajowych pełni dwie najważniejsze funkcje publiczne – prezydenta i premiera – to nie jest jednak objaw pewnej choroby? Czy eliminowanie z życia publicznego ludzi nawet o nic nie oskarżonych, niczym trędowatych – jak; i tu nazwisko dowolnego przedsiębiorcy… – to nie przykład pewnej publicznej patologii? Tak; nie udawajcie takich zdrowych i trzeźwych i poprawnych gdy mieliście Leppera i Giertycha za wicepremierów! Więcej pokory! A minister sprawiedliwości Ziobro to nie jest pijany sen wariata?! I ja bym nawet bronił Drzewieckiego w imię jego ludzkiej naiwności gdybym nie widział, że jego tragizm to niezrozumienie sytuacji, to niezrozumienie procesu społecznego. I w tym przypadku obrona musiałaby wypaść na ironiczną. W Polsce jest proces deprywatyzacji przestrzeni publicznej. To się zaczęło od afery Rywina i oznacza, że objęcie funkcji publicznych zaczyna być w konflikcie i sporze z ludzkim, nieformalnym wymiarem życia prywatnego. Sobiesiak mógł być kolegą Mirka , ale gdy ten został ministrem jest już tylko gościem ministra i już. To trudno przyjąć człowiekowi w sumie szlachetnemu – jakim jest Drzewiecki!  Przez lata oglądałem ten proces w biznesie. Firma prywatna wchodzi na giełdę i staje się spółką publiczną, a właściciel nie rozumie, że już nie jest jego, choć ma dominujący procent akcji. I już nie może zatrudnić kuzyna, choć to bardzo ludzkie, ale nie do wytłumaczenia dla innych akcjonariuszy. I ten to proces dzieje się teraz w polskiej polityce i Mirek go nie rozumie i dlatego cierpi. 