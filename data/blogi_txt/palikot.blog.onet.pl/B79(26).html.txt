Zaczęliśmy od cebuli w oleju lnianym świeżo tłoczonym, podanej na czarnym chlebie, do tego kieliszek wódki, polskiej oczywiście. Dalej śledzie na dwa sposoby w oleju rzepakowym i konopnym – teraz także tłoczonym na wsi w okolicy Biłgoraja, w małych wiejskich tłoczniach. Jeden z goździkami i zielem angielskim i kolendrą, a drugi – z majerankiem, tymiankiem i pieprzem kolorowym. Absolutnie genialne! Później karp smażony i zapiekany po smażeniu, do tego chrzan w śmietanie. Szczupak w sosie chrzanowym i  w sosie grzybowym. Najpierw zagotowany lekko w rosole, a potem zapieczony w sosach. Przy karpiu przeszliśmy na wino białe; najpierw z małej piwnicy Dorigio wino Ronc di Juri – piękne sauvignon o bardzo dojrzałej budowie, co jest rzadkością w tym szczepie, później tofiowe Torcceli.  I tyle, jeśli chodzi o ryby. Dalej był barszcz z uszkami, groch z kapustą, pierogi z grzybami, fasola z olejem z oliwek. Tu zaczęliśmy od tradycyjnego Chianti od Bran Caia z 2004, typowe, mocne, wiśniowe; kończyliśmy zaś burgundem Gevrey Chambertin z 1999 - zupełnie zaskakującym swoją świeżością i jednoczesnym stajennym zapachem. Potem racuchy i kutia w towarzystwie calvadosu… Dziś z niechęcią patrzę na jedzenie… 