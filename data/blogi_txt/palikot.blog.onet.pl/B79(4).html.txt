PiS nie myśli o gospodarce i całe szczęście, bo ona rozwija się własnym torem: im mniej ingerencji państwa – a szczególnie: państwa jednopartyjnego monopolu – tym lepiej dla gospodarki. Jest jednak taka dziedzina życia gospodarczego, w której ustawodawcza ingerencja państwa byłaby ogromnie oczekiwana,a z przyczyn, które trudno rozpoznać, od kilku lat żaden parlament nie potrafi tej interwencji podjąć.  Myślę tu o potrzebie zmiany ustawy kominowej, obowiązującej w 755 spółkach, która w archaiczny sposób degraduje menedżerów zarządzających firmami należącymi do Skarbu Państwa, ograniczając ich płace i w żaden sposób nie wiążąc wynagrodzeń z osiąganymi przez te spółki wynikami finansowymi. W efekcie – zarządy państwowych firm tracą wszelką motywację do działania, trudno do nich pozyskać najlepszych menedżerów z międzynarodowym czy choćby tylko korporacyjnym doświadczeniem. Skutkiem jest także dysproporcja wynagrodzeń zarządów w sektorze prywatnym i państwowym, najbardziej widoczna w bankowości: prezes największego polskiego banku państwowego zarabia 53 razy mniej niż jego odpowiednik w największym banku prywatnym.  Mało który z najlepszych polskich menedżerów garnie się dzisiaj do pracy w spółkach Skarbu Państwa, bo tam pracuje się za karę i uścisk dłoni ministra, a nie za tzw. prawdziwe pieniądze. Prawda jest taka: czy państwowa firma wygeneruje miliard złotych straty, milion złotych zysku czy też – miliard złotych zysku, zarządzający nią menedżer otrzyma w nowym roku (z klucza wynikającego z ustawy kominowej) kilkaset złotych podwyżki. W każdym przypadku! Nie ma kontraktów menedżerskich, nie ma premii związanych z wynikami działalności gospodarczej, jest urawniłowka, w myśl której prezesi firmy zatrudniającej 20 tysięcy pracowników i szefowie spółeczki mającej 50 osób, zarabiają tak samo: 6-krotność średniej płacy w gospodarce. Czy można się zatem dziwić, że szukają źródeł dodatkowego zarobku? Że biorą na swoje barki pracę w radach nadzorczych – żeby dorobić – że są podatniejsi na korupcję i coraz częściej po prostu uciekają z tego biznesu? Jeśli po sąsiedzku, u prywatnego właściciela, dostają kilka razy więcej…? Jak tę sprawę załatwić? Przepchnąć wreszcie projekt zmiany ustawy kominowej, nad którą prace stoją w miejscu od kilkunastu miesięcy. Nikt – nawet posłowie PO, członkowie komisji skarbu państwa – nie chce twardo powiedzieć: uwolnijmy płace menedżerów, dajmy im zadania, oczekujmy wyników, rozliczajmy ich, kontrolujmy – ale też pozwólmy im zarabiać. Wówczas wyniki spółek państwowych będą coraz lepsze, rząd (każdy rząd, także ten, który stworzy PO!) skorzysta z prawa poboru dywidendy i wzbogaci budżet państwa, a do firm trafiać będą wreszcie najlepsi menedżerowie. Problem w tym, że przyjęcie takiej ustawy wymaga dziś politycznej  odwagi, pójścia na przekór taniemu populizmowi, a przed wyborami… No właśnie, kto chciałby podjąć takie ryzyko przed wyborami? 