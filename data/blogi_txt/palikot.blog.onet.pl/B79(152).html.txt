Ostatnio każdy dzień przynosi kolejny świetny pomysł Rostowskiego na łatanie budżetu. Co jeden, to lepszy. Dopiero co pisałem o rozporządzeniu, które zmusza sprzedawców szczawiu do kupienia kasy fiskalnej. Od 1 marca kasę będzie musiała mieć też kobieta sprzedająca w Krakowie obwarzanki, gospodyni handlująca miodem na targu w Lublinie czy obwoźny sprzedawca zniczy z Koszalina. Bo kasę musi mieć każdy, czyj obrót roczny przekracza 20 tysięcy złotych. Czyli średnio 1667 zł obrotu w miesiącu – z którego zysku jest co najwyżej kilkaset złotych! Ale te kilkaset złotych musi wystarczyć w marcu na kasę fiskalną za 4 tysiące – bo tańsze się skończyły. Trzeba się zapisać do kolejki. Urzędniczka z ministerstwa finansów przekonuje, że naczelnicy urzędów skarbowych znają sytuację i nie będą za brak kasy od razu karać mandatami (do 3 tysięcy złotych). Wierzymy – naczelnicy urzędów skarbowych są znani z miękkiego serca. Problem kas próbujemy rozwiązać – w środę złożyliśmy projekt ustawy, w którym sztywno określamy limit obrotu zwalniającego z obowiązkowej kasy na poziomie 12-krotnosci średniej krajowej (czyli około 44 tys. w tym roku). To zablokuje Rostowskiego – nie będzie już mógł limitu obniżyć. Ale minister ma też inne świetne pomysły. Na przykład udostępnić skarbówkom pełny wgląd w nasze konta bankowe. Urzędnicy skarbowi będą widzieli kto, komu, ile i za co przelał. A nuż przyłapie się Kowalskiego, który pożyczył od Nowaka tysiąc złotych we wtorek, a w środę oddaje przelewem. A od pożyczki należy się podatek! Albo inny pomysł – zbiorowa odpowiedzialność za niezapłacony VAT. Jeśli zatankujesz na stacji, zapłacisz, a stacja nie odprowadzi VAT-u, to skarbówka ściągnie go z Twojego konta! Bo przecież na pewno jesteście w zmowie! Rostowski chce też uracjonalnić zakupy polskich firm. W koszty będzie można wciągnąć tylko to, co niezbędne. A przedsiębiorca musi udowodnić, że jest niezbędne. Po co komu druga drukarka? Albo trzy ryzy papieru? W urzędzie starcza jedna! Wszystkie te głupie pomysły łączy jedno: założenie, że głównym celem polskiego przedsiębiorcy jest naciągać państwo. Twoim nie? Udowodnij! 