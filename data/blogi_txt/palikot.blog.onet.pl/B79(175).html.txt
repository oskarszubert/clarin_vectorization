Polemika do artykułu Katarzyny Wiśniewskiej w Gazecie Wyborczej „Cyrk u Palikota. Udało mu się ośmieszyć pomysł świeckiego państwa” (http://wyborcza.pl/1,75968,13932601.html) Katarzyna Wiśniewska stwierdza, że Ruchowi Palikota „udało się ośmieszyć ideę świeckiego państwa” – i pokazuje, że sama nie traktuje poważnie ani jej, ani religii. Poszło o serię interpelacji wystosowywanych przez posłów Ruchu. Największym echem odbiło się pytanie do ministra Arłukowicza w sprawie badań epidemiologicznych, które wymagane są od personelu sklepów spożywczych i punktów gastronomicznych. Zdaniem autorów interpelacji powinny objąć one również księży rozdających komunię, tym bardziej że wkładana jest ona wiernym bezpośrednio do ust, czego w sklepie z nabiałem, mięsem, a nawet w budce z hot-dogami raczej się nie praktykuje. Zwolennicy „przyjaznego rozdziału” państwa od kościoła – wśród nich redaktor Wiśniewska – podobne obserwacje odganiają od siebie znakiem krzyża, nie wystarcza to jednak by uznać je za groteskowe. Pod jakim bowiem względem mamy do czynienia z „cyrkiem”? Nie ma przecież żadnych przesłanek, by twierdzić że duchowni nie przenoszą chorób. Wprost przeciwnie. Wystarczy przypomnieć jeden z najbardziej poruszających fragmentów „Naszych Okupantów”, w którym Tadeusz Boy-Żeleński opisuje krakowski szpital dziecięcy. Mimo rygorystycznego – lecz obowiązującego tylko świecki personel – wydzielenia oddziału zakaźnego, raz po raz wybuchały tam śmiertelne w skutkach epidemie szkarlatyny. Nosicielkami wirusa były zakonnice, które parę razy dziennie schodziły się ze wszystkich (w tym zakaźnego) oddziałów na wspólną modlitwę i którym reguła zakonna nakazywała wspólną własność odzieży. Z ich punktu widzenia – wielokrotnie przedstawianego Boyowi – „zachorowanie dziecka na szkarlatynę … bez woli bożej nie nastąpiłoby. … Przypuszczać, że wspólna modlitwa sióstr może być rozsadnikiem zarazy, to trąciło bluźnierstwem. Skoro jedno lub drugie dziecko umarło, widać tak było trzeba dla dobra jego i jego rodziców.” Sto lat później, w dobie antybiotyków i szczepionek, skutki brudu na rękach rozdających komunię są mniej tragiczne, lecz reakcja na pytanie o higieniczny aspekt kościelnych zwyczajów pozostała niezmienna: zero merytorycznej odpowiedzi, dużo za to wrzasku o bezpardonowym ataku na wiarę. Aż dziw bierze, że łapanie pijanych księży-kierowców nie wywołuje równego poruszenia: skoro nie muszą przestrzegać standardów epidemiologicznych, to niby czemu powinni stosować się do przepisów o ruchu drogowym? Oczywiście, w interpelacjach Ruchu chodzi o coś więcej niż zmniejszenie liczby zachorowań na grypę i aftę. Pytania w sprawie komunikantów i nauczania o cudzie w Kanie (potencjalnie sprzecznym z zapisami ustawy o wychowaniu w trzeźwości) są klasycznym przykładem wykorzystywania kruczków prawnych, co pozostaje jedyną metodą działania dla słabszej strony sporu. W ten sam sposób walczono w USA o równouprawnienie Czarnych w latach 50., a później w krajach bloku sowieckiego – o swobody obywatelskie. Według Wiśniewskiej jest to metoda kabaretowa. Jako bardziej rozsądną doradza złożenie „sensownego” projektu ustawy o symbolach religijnych w miejscach publicznych – tak jakby nie wiedziała, co stało się w obecnym, zdominowanym przez prawicę Sejmie, z umiarkowanymi przecież projektami ustaw o in vitro i związkach partnerskich! Wbrew temu, co twierdzi publicystka „Gazety Wyborczej”, celem Ruchu Palikota nie jest zainstalowanie umywalek przy ołtarzach. Pytanie, czy mycie rąk mydłem pozytywnie czy negatywnie wpłynęłoby na liturgię, naprawdę nie interesuje posłów-ateistów. Chodzi o pokazanie powszechności podwójnych standardów: zwykłym barom i restauracjom zabrania się stosowania ceramicznej zastawy stołowej jeśli mają zmywarkę bez wyparzarki – w kościele można nieumytą rękę włożyć do ust kolejno pięćdziesięciu osobom. W przypadku świeckiego przedsiębiorcy drobna nawet pomyłka w wykorzystaniu środków z dotacji skutkuje wielomiesięcznymi kontrolami i prowadzi firmę na krawędź upadku – abp Głódź bezkarnie i bez skrępowania przejmuje za bezcen publiczne tereny. Zwykłemu obywatelowi uzyskanie pozwoleń budowlanych zajmuje bite kilka tygodni – proboszczom urzędnicy są gotowi nieba przychylić, a nawet najbardziej szpetnej sakralnej samowolki nikt nie ma odwagi rozebrać. Kościół w Polsce Tuska i Kaczyńskiego stoi ponad prawem, tak samo jak PZPR w czasach Gierka i Gomułki. Dochodzimy tu do kolejnej kwestii poruszonej przez Katarzynę Wiśniewską, zarówno w komentarzu atakującym Ruch, jak i w opublikowanym dzień wcześniej artykule o wątkach patriotycznych w trzeciomajowych kazaniach. Tak samo jak w PRL partyjny marksizm stanowił dominujący sposób wyjaśniania rzeczywistości i ideologiczną podbudowę ustroju, tak w III RP funkcje te pełni katolicyzm. W potocznym, dostępnym przeciętnemu Polakowi dyskursie wątpliwe faktograficznie tezy o decydującej roli Jana Pawła II w obalaniu komunizmu oraz o kościele jako ostoi demokracji przyjęto bez jakiejkolwiek debaty. Opis wcześniejszej historii Polski cofnął się do naiwnej narracji sprzed powstania szkoły Stańczyków. Rozkwitła – najpełniej w Radiu Maryja – katolicka w formie, nacjonalistyczna i heretycka w treści, a intelektualnie bezwartościowa doktryna kardynała Wyszyńskiego: tylko katolik może być w pełni Polakiem, tylko Polak może być w pełni katolikiem. Po ćwierć wieku takiego moczenia mózgu (bo trudno na szczęście mówić o solidnym praniu), okazuje się, że jedyną alternatywą wobec biskupiej celebry są tańce wokół czekoladowego orła – happening zorganizowany bynajmniej nie przez Ruch Palikota. Pomysł, by zabronić udziału w uroczystościach państwowym osobom duchownym (a przynajmniej by nie byli na nich ubrani w sutanny) wpisuje się w plan stworzenia nowoczesnej i racjonalnej – opartej na świadomej wspólnocie interesów, a nie metafizycznych mrzonkach, wspólnoty politycznej. Przykłady zachowań cechujących członka takiej wspólnoty – płacenie podatków, sprzątanie po psie, segregowanie odpadów, kasowanie biletów w środkach transportu publicznego, udział w wyborach i wspieranie rodzimej kultury – przedstawiono jesienią zeszłego roku na stronie internetowej przepisnapolske.pl.  Promocji tak rozumianego patriotyzmu próżno szukać w kościelnych kazaniach. Mimo najlepszych chęci, nie znajduje ich sama Katarzyna Wiśniewska: najbliżej lokuje słowa kardynała Nycza o potrzebie respektowania przepisów „stojących na straży godności człowieka, małżeństwa i rodziny, narodu i państwa”. Tłumacząc na język bieżącej polityki: w imię wierności Konstytucji 3 Maja nie wolno dopuścić do legalizacji in vitro, związków partnerskich, ratyfikacji Karty Praw Podstawowych ani do bliższej integracji europejskiej. Pochwała słów kardynała Nycza jako „nie zawężających wspólnoty obywatelskiej do ludzi wierzących” jest typowa dla zwolenników „przyjaznego rozdziału” – i tłumaczy, dlaczego ich wizja ma jeszcze mniejsze szanse na realizację niż program rozdziału niekoniecznie przyjaznego, ale za to skutecznego. Wiara w istnienie w Polsce kościoła „liberalnego”, „postępowego” lub „łagiewnickiego” to myślenie życzeniowe. Opiera się na naprawdę wątłych przesłankach, a głównym czynnikiem utrzymującym ją przy życiu jest strach grupki publicystów przed dokonaniem osobistego wyboru między religijnym a materialistycznym postrzeganiem świata. Twierdzenie, że w Niemczech czy Belgii dało się taki „przyjazny rozdział” osiągnąć jest słuszne, lecz – tu zgodzę się z kościelnymi konserwatystami – pomija milczeniem fakt, że jego ostateczną konsekwencją była utrata przez katolicyzm metafizycznej powagi. Paradoksalnie, propozycja ścisłego rozdziału państwa i publicznego profanum od kościoła i prywatnego sacrum jest jedyną, która daje poważnie traktowanej religii szansę na przetrwanie. Wydaje się jednak, że po stronie do której jest skierowana, nikomu już na tym nie zależy. – Krzysztof Iszkowski – dr socjologii, ekonomista. Dyrektor Planu Zmian, think-tanku Ruchu Palikota 