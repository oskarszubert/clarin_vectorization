Droga do społeczeństwa obywatelskiego długa i wyboista. Niby wszystko proste; szast, prast, 15 osób, stosowne podpisy, statut, lista obecności i wniosek o rejestrację stowarzyszenia gotowy. Jeszcze tylko wpis w KRS, konto bankowe i można działać. Ale gdzie w tym wszystkim Bardzo Ważny Urzędnik? Jest, znalazło się dla niego miejsce! Tak w ogóle to chyba nie musi znać prawa. Bo ma do tego 14 dni – w trybie nadzorcy – Bardzo Ważnego Urzędnika. BWU musi zaopiniować statut stowarzyszenia i wcale zasada „bez zbędnej zwłoki” nie ma tutaj zastosowania. Chociażby jak w Lublinie. Bardzo Ważny Urzędnik w ślimaczourzędowym trybie opiniował statut „Ruchu Poparcia Palikota – Nowoczesna Polska”. Potrzebował na to aż 14 dni. Na 10 minut przed urzędowym terminem, a właściwie tuż przed końcem pracy wydał z siebie wreszcie prawny dokument. Wysłał go do położonego 600 metrów sądu listem zwykłym. W sumie od złożenia dokumentów do sądu minęło: 34  dni, czyli 816 godzin, albo  48960 minut. I wszystko niby zgodnie z prawem, z powagą dla BWU, tylko bez szacunku do sądu, że nie wspomnę o 15 osobach, które w dobrej wierze społeczeństwo obywatelskie chcą budować i tylko dzięki Bardzo Ważnemu Urzędnikowi decyzja o rejestracji stowarzyszenia ciągnie się jak spagetti. http://www.ruchpoparciapalikota.pl   PS. W sprawie Komisji Majątkowej. Skandaliczne jest, że organ ten na przestrzeni lat zawłaszczał mienie także prywatnych właścicieli, często w porozumieniu z państwem. Tak było w Lublinie. Od kilku lat staram się pomóc w odzyskaniu punktu aptecznego położonego przy kościele pw Św. Ducha, którego to właścicielka została pozbawiona jeszcze w 1993 r. W tym przypadku „grabieży” dokonała Komisja Majątkowa, ale przy udziale Skarbu Państwa. 