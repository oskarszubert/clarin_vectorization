Warszawa, 18.19.2013  Pan Marek Biernacki Minister Sprawiedliwości RP  List otwarty  Szanowny Panie Ministrze, domagamy się złożenia wniosku do Prezesa Rady Ministrów Donalda Tuska o odwołanie ze stanowiska Przewodniczącego Komisji Kodyfikacyjnej Prawa Karnego prof. Piotra Hofmańskiego.  Powodem są szkodliwe i niebezpieczne dla Polek i Polaków propozycje nowelizacji Kodeksu Karnego przedstawione przez Komisję Kodyfikacyjną Prawa Karnego działającą przy Ministrze Sprawiedliwości dotyczące m.in. art 152 § 1 Kodeksu Karnego (brzmienie artykułu miałoby się zmienić z: „Kto za zgodą kobiety przerywa jej ciążę, podlega karze pozbawienia wolności do lat 3.” na „Kto powoduje śmierć dziecka poczętego niezdolnego do samodzielnego życia poza organizmem matki, podlega karze pozbawienia wolności od 3 miesięcy do lat 5.”)   Domagamy się także odsunięcia od prac w komisji prof. dr hab. Andrzej Zolla za jego publiczne wypowiedzi, min. wywiad dla Gazety Wyborczej z 17.12.2013 (http://wyborcza.pl/1,75478,15147723,Prof__Zoll__Nie_ boje_sie_odgrzania_aborcyjnego_sporu.html). W proponowanej zmianie Kodeksu Karnego jak i w przytoczonym wywiadzie pojawia się sformułowanie „dziecko poczęte”, które w prawie karnym nie występuje i występować nie powinno. Zasadne jest jego użycie jedynie w Kodeksie Cywilnym (prawie spadkowym) i Kodeksie Rodzinnym i Opiekuńczym w związku z uznaniem ojcostwa. W obu tych przypadkach warunkiem stosowania prawa jest żywe urodzenie dziecka. Zapisy te leżą w interesie dziecka urodzonego, a nie są sprzeczne z interesem matki lub zagrożeniem jej zdrowia lub życia.  Termin „dziecko poczęte” użyty w kontekście zapisów prawa karnego jest niezgodny z aktualną wiedzą medyczną, bowiem dziecko jest osobą urodzoną, poczęty może być embrion lub płód, w zależności od stopnia zaawansowania ciąży. Terminem „dziecko poczęte” posługują się osoby związane z Kościołem Katolickim, jedną z instytucji wyznaniowych działających w naszym kraju. Język prawa w świeckim państwie nie może mieć charakteru religijnego, być przesiąknięty katolicką nowomową. Władze publiczne w RP zgodnie z zapisami Konstytucji RP, art. 25: „zachowują bezstronność w sprawach przekonań religijnych, światopoglądowych i filozoficznych (…).”  Zgodnie z rozporządzeniem Rady Ministrów z dnia 16 grudnia 2003 r. w sprawie utworzenia, organizacji i trybu działania Komisji Kodyfikacyjnej Prawa Karnego (Dz. U. z dnia 31 grudnia 2003 r.) § 6 pkt. 2 „do zadań Komisji należy: (…) opracowywanie projektów aktów normatywnych, w tym niezbędnych aktów wykonawczych, o podstawowym znaczeniu dla systemu prawa karnego materialnego, procesowego i wykonawczego, prawa karnego skarbowego oraz prawa o wykroczeniach, z uwzględnieniem zadań wynikających z potrzeb harmonizacji prawa polskiego z prawem Unii Europejskiej (…)”. Wobec powyższego powinniśmy implementować zapisy Karty Praw Podstawowych Unii Europejskiej, która uznaje istnienie godności ludzkiej i stanowi, że musi być ona szanowana i chroniona. W rozdziale I zatytułowanym Godność Karta wymienia prawo do życia, prawo do integralności cielesnej oraz zakazuje tortur, nieludzkiego lub poniżającego traktowania, karania oraz niewolnictwa i pracy przymusowej.  Przygotowane przez Komisję Kodyfikacyjną Prawa Karnego propozycje zmian w prawie karnym jest sprzeczne z prawami zawartymi w Karcie Praw Podstawowych i z Art. 40 Konstytucji PR: „Nikt nie może być poddany torturom ani okrutnemu, nieludzkiemu lub poniżającemu traktowaniu i karaniu. Zakazuje się stosowania kar cielesnych.”  1.02.2013 roku ukazał się raport Juana E. Méndeza, Specjalnego Sprawozdawcy ds. tortur i innego okrutnego i nieludzkiego lub poniżającego traktowania albo karania, działającego przy Radzie Praw Człowieka ONZ. W swoim sprawozdaniu Méndez zwraca uwagę, że niewłaściwe traktowanie i przypadki nadużyć wobec kobiet chcących skorzystać ze świadczeń z zakresu zdrowia reprodukcyjnego mogą być uznane za torturę lub nieludzkie traktowanie. Wśród nadużyć wymienia on odmowę dostępu do legalnej aborcji np. dla ofiar gwałtów (przywołuje sprawę P.   S. przeciwko Polsce): http://www.federa.org.pl/publikacje/factsheet_sprawa_p_ _s.pdf oraz odmowę wykonania badań prenatalnych (tu z kolei pojawia się wzmianka o sprawie R.R. przeciwko Polsce): http://studentprawa.pl/prawo-w-praktyce/item/632-sprawa-rr- przeciwko-polsce-%E2%80%93-przelom-w-dziedzinie-praw- reprodukcyjnych-kobiet  Równie ważna dla Sprawozdawcy jest kwestia poufności w relacji lekarz/rka – pacjentka, a także przypadki wymuszonych sterylizacji. Oczywiście też sprawa Alicji Tysiąc: http://pl.wikipedia.org/wiki/Wyrok_Europejskiego_Trybuna %C5%82u_Praw_Cz%C5%82owieka_w_sprawie_Alicji_Tysi%C4%85c  Raport dostępny jest w całości tutaj: http://www.ohchr.org/Documents/HR Bodies/HRCouncil/RegularSession/Session22/A.HRC.22.53_English.pd f  Oprócz przytoczonego raportu nadal aktualne jeśli chodzi o prawa reprodukcyjne Polek są uwagi końcowe Komitetu Praw Człowieka ONZ z 2004 roku, które zostały wystosowane po rozpatrzeniu piątego sprawozdania okresowego Polski: „8. Komitet ponawia swoje głębokie zaniepokojenie restrykcyjnym prawem aborcyjnym w Polsce, które może zachęcać kobiety do korzystania z niebezpiecznych, nielegalnych aborcji, którym towarzyszy ryzyko zagrożenia życia i zdrowia. [Komitet] jest również zaniepokojony niedostępnością aborcji w praktyce nawet kiedy prawo na nie zezwala, na przykład w przypadkach, gdy ciąża jest wynikiem gwałtu, jak również brakiem informacji na temat korzystania z klauzuli sumienia przez lekarzy, którzy odmawiają przeprowadzenia legalnych aborcji. Ponadto Komitet wyraża żal z powodu braku informacji na temat rozmiaru zjawiska nielegalnie przeprowadzanych aborcji i ich konsekwencji dla kobiet (art. 6). Państwo powinno zliberalizować swoje ustawodawstwo oraz praktykę dotycząca aborcji. Państwo powinno dostarczyć dalszych informacji na temat korzystania z klauzuli sumienia przez lekarzy oraz na ile to możliwe – na temat liczby nielegalnych aborcji przeprowadzanych w Polsce. Te zalecenia powinny być wzięte pod uwagę w czasie dyskusji w Parlamencie nad projektem Ustawy o świadomym rodzicielstwie. 9. Komitet ponawia również swoje zaniepokojenie przyjętymi przez Państwo Stronę regulacjami dotyczącymi planowania rodziny. Przyczyną zaniepokojenia Komitetu są również wysoki koszt środków antykoncepcyjnych, zmniejszenie liczby refundowanych doustnych środków antykoncepcyjnych, brak bezpłatnych usług planowania rodziny oraz charakter edukacji seksualnej (art. 6). Państwo Strona powinno zapewnić dostępność środków antykoncepcyjnych oraz bezpłatny dostęp do usług oraz metod planowania rodziny. Ministerstwo Edukacji powinno zapewnić, by szkoły włączały do programów szkolnych dokładną i obiektywną edukację seksualną.” Zwracamy również uwagę na skład Komisji Kodyfikacyjnej Prawa Karnego. W związku z tym, iż Polska wstępując do Unii Europejskiem zobowiązała się do stosowania procedury gender mainstreaming w tworzeniu prawa dobrze by było, aby w skadzie Komisji był partytet jeśli chodzi o liczbę kobiet i mężczyzn. Zgodnie z definicją Rady Europy: „Gender mainstreaming polega na (re)organizacji, poprawie, rozwoju i ewaluacji procesów decyzyjnych po to, aby umożliwić osobom obojga płci biorącym udział w życiu politycznym równoważne spojrzenie na kobiety i mężczyzn we wszystkich dziedzinach i na wszystkich płaszczyznach.”  W obecnym składzie Komisji są dwie kobiety (w tym jedna jest członkinią Komisji, a druga sekretarzą) i 16 mężczyzn, co może w dużym stopniu mieć odzwierciedlenie w propozycjach prawnych Komisji szkodliwych dla kobiet w Polsce. Gender mainsteaming zakłada, iż każdy zapis prawny powinien być rozpatrywany z perspektywy oddziaływania na życie kobiet i mężczyzn z naciskiem na zniwelowanie różnic oddziaływania przepisów prawnych na życie obu płci.  Janusz Palikot Przewodniczący partii Twój Ruch  Małgorzata Prokop Paczkowska Członkini Zarządu Krajowego partii Twój Ruch Przewodnicząca Ruchu Kobiet Twojego Ruchu  Agnieszka Stupkiewicz Turek Członkini Zarządu Krajowego partii Twój Ruch 