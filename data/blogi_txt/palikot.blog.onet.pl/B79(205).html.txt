Nie dam sobie obrzydzić słowa ojczyzna. Mimo, że zostało zdezawuowane przez prawicę, zawłaszczone tylko dla nich, obsyfione narodowcami, to ja używam tego pojęcia z przyjemnością i odpowiedzialnością. Ojczyzna – kraj moich ojców i moich dzieci. Mój dom, moje miejsce do życia. Jest piękna! W weekend dużo podróżowałem. Byłem w Kłodzku, we Wrocławiu, Częstochowie, Sosnowcu, Bielsku – Białej. Jeżdżę tymi naszymi niedokończonymi drogami. Na dworze gigantyczne upały. W miastach niemal żywego ducha. Bezludna, rozgrzana architektura. Monumenty naszej przeszłości i obok nich symbole nowoczesnych przemian. Wspaniałe, zapierające dech w piersiach  krajobrazy doliny kłodzkiej. Rozłożystość Wrocławia nad rzeką. Filigranowość Bielska rodem z monarchii austro-węgierskiej. Poprzemysłowy krajobraz Zagłębia. Zachwycają, imponują, zadziwiają. Piszę to bez ironii – piękna jest nasza ojczyzna. Chciejmy to widzieć! 