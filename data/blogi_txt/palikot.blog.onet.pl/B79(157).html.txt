Żaden urzędnik, nawet prezydent, nie powinien się obnosić ze swoją wiarą. Wielu ludzi pyta – jak to  ? Dlaczego katolik nie ma prawa do pokazywania swoich uczuć religijnych? Co jest w tym złego? To przecież dyskryminacja! A jednak wiara to sprawa bardzo prywatna. Wręcz intymna! Państwo jest świeckie, a konstytucja gwarantuje neutralność państwa wobec jakiegokolwiek wyznania. Również dla braku wyznania ma być neutralne. Ma być takie samo dla ludzi religijnych i niereligijnych. Zatem urzędnik nie może okazywać swoich religijnych uczuć! Nie może praktykować w pracy. Zróbmy zabawę myślową i wyobraźmy sobie, że prezydent Komorowski nagle zostaje islamistą i chodzi do meczetu. Modli się pięć razy dziennie, nawet podczas uroczystości państwowych, klęcząc na małym dywaniku i bijąc pokłony w stronę Mekki. W czasie uroczystych obiadów z przywódcami innych państw  nie je, nie pije, bo właśnie ma muzułmański ramadan. Podczas świąt bożonarodzeniowych nie ubiera w pałacu choinki, nie urządza opłatkowych spotkań, ale za to jedzie na obowiązkową dla każdego muzułmanina pielgrzymkę do Mekki – z całą swoją ochroną BOR-u. Anna Komorowska pojawia się u boku męża nie w eleganckiej garsonce, a w wytwornym hidżabie, okryta od stóp do głów. Kierując do Sejmu prezydenckie projekty ustaw Komorowski zastanawia się przede wszystkim czy są one zgodne z tym co mówi Koran… Czy to jest do zaakceptowania? Nie! Czy religijność prezydenta przeszkadzałaby nam? W sposób oczywisty tak! Tak samo jest gdy prezydent jest katolikiem i chodzi do kościoła, klęka przed papieżem, czuje respekt przed biskupem, zaprasza duchownych na najważniejsze uroczystości państwowe i sprzyja dominacji w państwie swojego religijnego wyznania. A przynajmniej tak to wygląda dla ateistów. U Komorowskiego jego katolickość jest przynajmniej autentyczna, ale też przez to niebezpieczna, jeszcze bardziej niezgodna z konstytucją. Lekkomyślność Tuska i Komorowskiego jeszcze stanie im w gardle! 