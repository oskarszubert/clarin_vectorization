Przede wszystkim zmianie ulec powinna polityka rządu i sposób rządzenia, a dopiero później powinna mieć miejsce dyskusja o zmianie ministrów. Problemem jest brak koncepcji, brak pomysłu na rząd. Co najbardziej szwankuje w tym rządzie? I co nie działa w kraju? Otóż wydaliśmy netto ponad 180 mld ze środków unijnych w latach 2007 – 2013! Pieniądze o jakich tylko mogli marzyć poprzednie rządy. I mimo tak ogromnych nakładów mamy wzrost gospodarczy planowany na poziomie ok 2% PKB! Dlaczego ten wzrost jest tak słaby? Czy inaczej to samo nazywając – dlaczego poczynione inwestycje nie dają wzrostu? Źle wydaliśmy pieniądze? Przejedliśmy je? Pytanie zasadnicze, albowiem za pieniędzmi europejskimi idą długi naszego państwa. Jeśli nie odpowiemy na to pytanie, to szybkość wydawanych pieniędzy powinna nas martwić, a nie cieszyć! To nie jest bynajmniej pytanie wyłącznie do minister Bieńkowskiej, lecz także do ministra gospodarki Piechocińskiego, ministra transportu Nowaka i ministra pracy i polityki społecznej! To oni nie mają pomysłu! Inny problem to służba zdrowia. Rząd zdaje się nie ma koncepcji. Nie wie jak napawać system. Tragicznie bezmyślna jest polityka w ministerstwie rolnictwa. A właściwie brak polityki. Jednak decyzje, które podejmie premier Tusk nie będą wynikały z tego typu analizy. To będzie raczej gra wewnętrzna w PO, PR oraz interesy. Wiele wskazuje na to, że zostanie odwołany minister skarbu i to oczywiście pod wpływem decyzji Jana Krzysztofa Bieleckiego. Być może podobny los spotka Szumilas czy Muchę, ale jeśli to tylko po to, aby rozbić grupę Schetyny czy Gowina, a nie po to, żeby naprawić kraj czy resort! I to jest wielki problem tej rekonstrukcji, a mianowicie, że ona nie będzie rekonstrukcją, tylko jej pozorem. 