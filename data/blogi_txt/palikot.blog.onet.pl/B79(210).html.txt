Wczoraj wieczorem zakończyłem w Toruniu objazd po Polsce. Odwiedziłem wszystkie okręgi Ruchu. Od Przemyśla do Szczecina i od Wrocławia do Olsztyna. Nawet od Bydgoszczy do Torunia – co jest paradoksalnie chyba największą odległością do pokonania. W Toruniu byłem już na tyle zmęczony, że przez chwile wydawało mi się, że jestem w Bydgoszczy. Z tego objazdu pamiętam wiele pojedynczych i zabawnych kwestii. W Przemyślu ktoś się przedstawił jako „kosmopolita z Dukli”. W Poznaniu biegł za mną jakiś narodowiec krzycząc „nie chcemy tu gejów”. W Bielsku Białej było 39,6 w cieniu. W Sandomierzu ktoś mnie zagadnął słowami – strasznie Pan przypomina Palikota. Jakieś dwie starsze panie w Częstochowie popłakały się na mój widok ze szczęścia. Tak intensywna podroż po wielu miastach jest też źródłem wielu refleksji o tym co się dzieje w kraju. Bardzo na korzyść zmieniły się wielkie miasta. Polska ładnieje. Wiele nowych inwestycji w instytucje kultury, zmiany na dworcach, lotniskach, rynkach – to wszystko wygląda bardzo optymistycznie, choć dotyczy tylko największych miast. Z drugiej strony rzuca się w oczy wszechobecny brak przemysłu w całym kraju. Nie ma fabryk. Polska się europeizuje, ale niestety też w tym sensie, że dopada nas kryzys. Wyraźnie widać lęk przed narastającym kryzysem. Mam wrażenie, że jest też mniej turystów z zagranicy. Najbardziej fascynujące w tej mojej Odysei było jednak doświadczenie tego w jak świetnej kondycji jest partia. Owszem, ludzie się spierają. Owszem, nie wszyscy przychodzą. Owszem, czasem to wszystko nie jest dostatecznie merytoryczne, ale ludziom się chce. I to w dodatku w środku lata, w upały,w okresie poza wyborami. Na spotkania przychodzili działacze, którzy niczego nie dostali od partii! Niczego! A jednak chcieli rozmawiać spierać się, coś sobie nawzajem udowadniając. Znajdźcie dziś partię, gdziekolwiek w Polsce, żeby na spotkanie przyszli ludzie, którzy niczego nie zawdzięczają partii. To niemożliwe. Stalo się tak jedynie dlatego, że Ruch jest partią zbudowana od dołu i to jest naszą silą, ale też słabością. Siłą, bo wiele rzeczy jest bezinteresownych, a słabością, bo to jest wszystko zbyt chaotyczne, zbyt spontaniczne. Ludzie się spierają o wszystko: o nazwę, o program, o konkretne działania, o współpracę z Europą Plus, o poszczególnych ludzi, o nasze błędy i dokonania. Chce im się i już. Sprawą pilną na jesieni będzie program emerytalny, polityka gospodarcza, edukacja i zdrowie. W wielu miastach ludzie spotkani na ulicy bardzo narzekają na Platformę. Bardziej niż są w stanie wytłumaczyćsami sobie ludzie z Platformy. Coś nowego się rodzi. Jeszcze mgliście, ale już wyraźnie. Teraz kilka dni przerwy, aby przemyśleć wszystko, a potem czas na działanie. Wielka szansa przed nami. 