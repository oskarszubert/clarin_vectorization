Dziś dwa ważne głosowania. Pierwsze w sprawie referendum dotyczącego tego, czy 6 latki mają iść do szkoły, czy nie.  PO i PSL udaje spór w tej sprawie, ale tak naprawdę kłócą się zaciekle o to, kto będzie kontrolował spółki energetyczne. Koalicyjne partie po prostu toczą spór o władzę, o stołki dla kolegów. Sprawy dzieci to jedynie wygodny temat. Jak zasłona dymna. Dekoracja teatralna do walki buldogów pod dywanem. Abstrahując, publicyści komentujący sprawę referendum skłonni są poświęcić samą zasadę demokracji bezpośredniej , tak żonglować argumentami i ścigać się na coraz lepsze, byleby tylko wyszło na ich stronę. Sam jestem zwolennikiem tego, aby sześciolatki poszły do szkół, ale nie, na litość, za cenę niszczenia demokracji!!! Bo jutro tę demokrację zawiesi Kaczyński, albo jacyś fanatyczni narodowcy! Wstyd przyznać, ale pewnym sensie postawa wielu publicystów to także swoisty cynizm. Drugie głosowanie dzisiaj  dotyczy finansowania partii. Tu PO bije Himalaje cynizmu! Partia, która ma 100 mln na koncie, domaga się wstrzymania finansowania innych partii! I to w imię, uwaga…PRZYZWOITOŚCI! Otóż genialny projekt PO zakłada likwidację subwencji budżetowej, a partie mają mieć pieniądze od obywateli, którzy spontanicznie, masowo, bez żadnych „specjalnych” zachęt, będą wpłacać partiom na konto darowizny. Przecież to jest po prostu absurdalne i skrajnie cyniczne, bo wszyscy wiemy, że ludzie szczerze nie znoszą  partii i polityków. Jeśli projekt PO wszedłby w życie, partie zdane by były wówczas na lep lobbystów. I to, proszę Państwa, w imię PRZYZWOITOŚCI proponuje Platforma! Takie to dziś będziemy mieć szlachetne okoliczności pracy dla ojczyzny. 