Paradoksalnie dziś było. Paradoksalnie, bo Rita Gombrowicz – postrzegając świat naszej polityki niejako z dystansu – zwróciła uwagę, że Gombrowicz byłby dumny z… Giertycha. Że nikt tyle nie zrobił dla promocji pisarza, ile ten nieudany minister nieudanego rządu. Coś w tym jest… Zakazany owoc, do wymiarów którego sprowadził Roman Giertych twórczość Gombrowicza, zaczyna smakować coraz większej grupie Polaków, szczególnie tych młodych. Widać to było szczególnie dzisiaj, podczas naszego happeningu w centrum Lublina, gdzie po raz kolejny robiliśmy wielki konkurs na miny i po raz kolejny rozdawaliśmy „Ferdydurke”. My proponujemy dzieło Gombro w całości, Giertych chciałby je oferować w częściach. Ot, różnica godna czasów, w których żyjemy… Na stronie pupapupapupa.pl umieścimy wkrótce kolejne twarze z lubelskiej bitwy na miny. A ja serdecznie dziękuję wszystkim lublinianom, którzy zechcieli dziś zajrzeć na Plac Litewski i zapewniam, że nasza akcja jeszcze się nie kończy! Zebrane dotychczas podpisy pod żądaniem pełnego przywrócenia twórczości Gombrowicza do kanonu lektur szkolnych przekażę nowemu ministrowi edukacji. A my wkrótce spotkamy się w kolejnych miastach. I znów bić się będziemy na miny, i o Gombrowicza, i o normalność w polskiej szkole, która może wreszcie przestanie upolityczniać zjawiska kulturalne mające wymiar znacznie szerszy niż umysł ministra… 