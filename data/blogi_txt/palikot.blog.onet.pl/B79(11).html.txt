Jutro o 11.30 na Placu Litewskim w Lublinie konferencja z udziałem Rity Gombrowicz rozpoczniemy kolejną akcję dotyczącą „Ferdydurke”. Tym razem pod hasłem: „Rozdajemy Ferdy w całości, a nie w kawałkach”.  Wszyscy pamiętamy cały ten skandaliczny przebieg dyskusji o kanonie lektur szkolnych. Premier kilkakrotnie obiecywał przywrócenie tekstów Gombrowicza, a wicepremier kilkakrotnie to lekceważył. Na koniec zawarto zgniły kompromis, który polega na tym, że obowiązkowe są tylko fragmenty dzieł Gombrowicza i to jedynie „Ferdydurke”. Jak rozumiem: całość jest zbyt wybuchowa. Pewnie jutro Giertych przestanie być ministrem edukacji, jest więc szansa na kolejna zmianę. Dlatego to robimy – przypominając kolejnemu ministrowi, kimkolwiek będzie, że mistrzowie tworzą dzieła do czytania w całości, a nie wyrywkowo, pod dyktando polityków. Rzekłbym: po to właśnie nadają im pełne tytuły – jak „Ferdydurke”, by je czytać w całości, a nie skrótem…  Jak by to miało brzmieć w spisie lektur? „Ferdydur”? „Ferdy”? Czy może – według wielkiego językoznawcy Giertycha – wystarczy samo „Fe”? Jakże bliskie mydełku „Fa”… Rita Gombrowicz była bardzo młodą kobietą, gdy poznała Witolda Gombrowicza po jego powrocie do Europy. Dwudziestosześcioletnią. Poznali się we Francji, gdzie Gombrowicz ostatecznie postanowił zamieszkać. Krótko żyli razem, kilka lat zaledwie. W ich dawnym mieszkaniu w Vence jest dziś muzeum Gombrowicza, a na miejscowym cmentarzu bardzo skromny grób. Nie ma pomników i nie ma prochów w ojczyźnie. Cieszę się , że jutro będzie z nami – ona, a także księżna Irina Wittgenstein, wielka admiratorka i promotorka polskiej kultury w Niemczech. 