Moi Drodzy! To trochę ironia losu, że złe prawo, z którym walczyliśmy w Komisji Przyjazne Państwo dziś dotyka nas samych. To bubel prawny, gdy przepisy wymagają złożenia sprawozdania finansowego za okres 2 miesięcy, kiedy partia Ruch Poparcia nie rozpoczęła jeszcze działalności. Nie mieliśmy REGON-u, NIP-u ani nawet rachunku bankowego. Nie pobieraliśmy składek, nie mieliśmy żadnych wydatków. I dziś, bez wcześniejszego wezwania o uzupełnienie dokumentacji, bez prawa do obrony, odbiera nam się prawo do demokratycznego działania. To tak, jakby Kowalskiego, który nie złożył na czas PIT-u, skazać bez procesu na eksterminację. Niemniej jednak dura lex, sed lex, nawet jeśli to złe i absurdalne prawo. I dziś musimy zjeść tę żabę! Ale pamiętajmy, że każdy problem to okazja w przebraniu. Zamiast płakać nad rozlanym mlekiem, szukać winnych i wylewać żale zastanówmy się jak tę sytuację wykorzystać. Iluż przedsiębiorców straciło cały majątek, gdy skarbówka zajęła im konto za jakieś drobne błędy w księgowości? Iluż zwykłych ludzi doświadczyło szykan ze strony opresyjnej administracji z powodu mało znaczących przewinień względem niewyrozumiałych urzędników? Może właśnie nasz przykład – ofiary absurdalnego prawa, pozwoli nam zyskać ich sympatię. Może ten, z pozoru bolesny incydent, będzie przyczynkiem do większej identyfikacji i solidarności z Ruchem tysięcy pokrzywdzonych przez prawo obywateli. Dziś startujemy z akcją zbierania tysiąca podpisów pod wnioskiem o rejestrację nowej partii „Ruch Palikota”. Chcemy złożyć wniosek jeszcze w tym tygodniu. Mamy nadzieję, że sąd upora się z rejestracją do końca maja (rejestracja Ruchu Poparcia trwała dwa tygodnie). Nie oznacza to, że nasza dotychczasowa praca idzie na marne. Pełnomocnicy, założone kluby, funkcjonujące biura zostają tak jak były. Jedyna zmiana, która wymaga od nas trochę papierkowej roboty, to zmiana nazwy na Ruch Palikota w deklaracjach członkowskich oraz dokumentach powołujących struktury lokalne. A więc wszystkie ręce na pokład i działajmy dalej. Udowodnijmy sami sobie, że nic nas nie powstrzyma! Pokażmy mediom i niedowiarkom z PO i SLD na co nas stać! Janusz Palikot 