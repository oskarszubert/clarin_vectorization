Szanowni Państwo  Wraz z milionami telewidzów jesteście świadkami niezwykle prymitywnych i w swojej istocie okrutnych działań wielu dziennikarzy, polityków, nieodpowiedzialnych psychologów, w kontekście tragedii jednej rodziny z Sosnowca, wypowiadających się i żerujących wręcz na ich nieszczęsciu – mając na to rzekomą legitymizację opinii publicznej. Działania te coraz bardziej zaczynają przypominać czy kojarzyć się z publicznym linczem, primtywną sensacją, otwartą ekscytacją nieszczęściem.  Niestety do owego histerycznego kultu tragedii przyłącza się wielu nieodpowiedzialnych, czy niedouczonych psychologów polskich.  Czas na zdecydowany sprzeciw wobec takich działań.  Czas na jednoznaczny sygnał potępienia i prostestu wobec nowego patologicznego serialu medialnego, nie tylko w imię dobra i spokoju wspomianej rodziny, ale przede wszystkim po to, by podobne sytuacje w przyszłości nie miały miejsca.  Milczące przyzwolenie na to wszystko, czym przez ostatnie tygodnie żyją dziennikarze, niektórzy politycy, psychologowie, ich nieodpowiedzialne wypowiedzi, dywagacje, wyroki, spekulacje nie tylko nieuchronnie prowadzą do dalszej tragedii wspominanej rodziny, ale tworzą niezwykle niebezpieczne przyzwolenie społeczne na dalsze tego typu seriale. Wcześniej czy później histeria taka musi doprowadzić do łatwej do przewidzenia – ludzkiej tragedii.  Tak jak zrozumiała i akceptowana była pomoc mediów w początkowym biegu zdarzeń, gdy poszukiwano zaginionego dziecka, tak od momentu odkrycia zwłok, dalszy chocholi i demoniczny taniec medialny wokół nieszczęścia może być już tylko postrzegany jako równie tragiczny i potencjalnie zbrodniczy spektakl.  Spektakl – w którym coraz liczniejsze tłumy podekscytowanych gapiów i głodnych sensacji ludzi będzie na wzór dziennikarzy uzurpować sobie prawo do wydawania niczym nie uzasadnionych sądów, opinii a wreszcie prawo do publicznego linczu w różnych postaciach. Przypomina to bodaj najbardziej krwawe i haniebne praktyki publicznych egzekucji w średniowieczu.  Uważam, że sytuacja wymaga zdecydowanej reakcji i wezwania do zaprzestania zajmowania się tą sprawą, jako sensacyjnym, kultowym wręcz serialem. Sprawy zaszły jednak zbyt daleko, aby wzywać tylko do milczenia i zaniechania.  Uważam, że ci wszyscy, którzy wykazali się skrajną nieodpowiedzialnością w nagłaśnianiu owej tragedii, ci wszyscy którzy świadomie czy nieświadomie przyczynili się do nakręcania medialnej spirali histerycznych reakcji – powinni być jednoznacznie potępieni przez profesjonalnych psychologów, psychiatrów czy odpowiedzialnych ludzi mediów.  Tego typu działania – nie mogą być wzorem, godnym naśladowania, by nie doprowadzić do eskalacji tragedii.  Wyrażam wielkie zdziwienie i ubolewanie nad tym, że znany polski psycholog Jacek Santorski – nie zajął jednoznacznego stanowiska, a wręcz przeciwnie, komentował histerię medialną oraz pielgrzymki do miejsca złożenia zwłok dziecka – jako mistyczne działania tłumu.  Wyrażam ubolewanie nad tym, że znany i lubiany dzienikarz Tomasz Lis, pozwolił sobie na wciągnięcie w dysputę publiczną o tragedii, nie tylko wielce kontrowersyjnych polityków takich jak Zbigniew Ziobro, Ryszard Kalisz, ale również skrajnie niezrównoważoną, rozpaczającą na wizji psycholog Teresę Gens, która dodajmy bywa często zatrudniana jako psycholog sądowy, co wymaga niezależnej weryfikacji, ponieważ wiele jej wypowiedzi – postrzegam jako nie godnych początkującego nawet psychologa. W programie tym, padały niesprawiedliwe opinie, niesprawdzone domniemania i przedwczesne osądy, okraszane spontanicznymi komentarzami takich pań jak pani Cichopek czy pani Koroniewska.  Wzywam wszystkich profesjonalnie zajmujących się wywieraniem wpływu, psychologią, psychiatrią, kontrolingiem działań mediów i poszczególnych dziennikarzy nie tylko do zaniechania omawiania tragedii ludzi z Sosnowca, ale do zdecydowanego sprzeciwu wobec podanych praktyk nieodpowiedzialnych dziennikarzy, nieodpowiedzialnych psychologów i przypadkowych komentatorów.  Piotr Tymochowicz 