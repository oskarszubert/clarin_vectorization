Janusz, Druhu, Człeku Dzielny i Samo-Dzielny… posłałem Ci wczoraj ten fragment z „Apologii Sokratesa”, bom sobie pomyślał, że sam – w takiej „chwili” – sięgnąłbym właśnie do tego tekstu. Trzeba go zresztą przeczytać w całości, bez opuszczeń i z ciągiem dalszym (trzy następne zdania). ALE: Sokrates, mówiąc (Platonem) o własnej śmierci, był „wielkim egoistą”. Choć „uniwersalnym” – na miarę GRECKIEJ uniwersalności. Mówił o ‚swojej” śmierci, nadając jej rangę powszechnego paradygmatu/imperatywu (z ducha „epikurejskiego”): Nie ma powodu bać się śmierci, bo… Śmierć jest dobrem (sic!), ponieważ… TYMCZASEM: Sokratesowi – w relacji Platona – nie przyszło do głowy to, co natychmiast zauważył – ba! głęboko przeżywał Platon (zob.: początek „Fedona”). Co unieważnił poniekąd Sokrates (zwłaszcza jak wyprosił z celi Ksantypę – co strasznie płakała: „zabierzcie te baby!)? Unieważnił rozpacz BLISKICH, NAJBLIŻSZYCH… Nie „rozumiał” tego, że wraz z jego – Sokratesa – śmiercią, ba! jego śmiercią – umierają INNI, NAJBLIŻSI (i nawet jeśli nie była to dla niego Ksantypa i jego dwaj synkowie, to byli to: Platon, Fedon et cons.) A to jest bodaj tajemnica największa… I największa rozpacz, której nic nie uśmierzy, nie złagodzi. I tu DIALEKTYKA – sokratejsko-platońska, heglowska, heideggerowska (z „Sein zum Tode”, zawsze „moją”, „własną”…)… po prostu „wymięka”. Kompromituje się swoim „egoizmem”. 1 I nie chodzi w tym umieraniu o „mnie”, o to, że „ja” umieram – INNYMI. Jeno o NICH… o ich ZNIKANIE… O wielką, nie-samowitą (deinos, unheimlich) TAJEMNICĘ znikania. Nie do przebolenia? Nie wiem… Janusz, bądź, proszę, samo-DZIELNY… Współczuję Ci – Wam: Monisi, Bogdanowi – z oddali, ale… z bardzo bliska… Druhu, Twój cz 