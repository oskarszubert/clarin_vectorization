To juz tydzień od powrotu z Indii i od złamania żebra w drodze powrotnej. Jednym z najbardziej zdumiewających i wciąż powracających obrazków jest widok tysięcy szyldów reklamujących jakieś drobne sklepy, usługi i produkty na całej trasie mojego pobytu. Tego w polskich miastach, a szczególnie miasteczkach nie ma. Jest jakaś niezwykła krzątanina w Indiach, aby coś sprzedać. Być może jest jakiś związek pomiędzy biedą, a tą krzątaniną. Faktem jest, że dla milionów mieszkańców Indii, dla 950 mln mieszkańców tego kraju, jest marzeniem takie życie jak w Polsce. Ilość ludzi mieszkających na ulicach, w nędznych namiotach, niska jakość dróg (tak dróg!), niska jakość domów, ubrań, samochodów – to wszystko nie da się porównać w żadnej mierze z tym co mamy w kraju. A z drugiej strony chciałoby się powiedzieć, że jest jakaś magia tych Indii. Jest coś, co powoduje, że się od razu tęskni do tego miejsca. I, że nawet niestraszne są te trudne warunki socjalne jakie tam towarzyszą życiu. Otóż to – po pierwsze niezwykła pozytywność, dobra energia, jakaś taka ogólna pogoda ducha. I po drugie, co już w Polsce brzmi jak prowokacja, ale jednak to prawda, mianowicie niesamowita religijność, żarliwość tej religijności. Ludzi modlą się wszędzie;  pod drzewem, nad brzegiem rzeki, na ulicy, przed kaplicą urządzona naprędce i z byle czego. I co może najbardziej szokujące – nie ma w tej modlitwie rozpaczy, zawodzenia, żalu. Jest radość i akceptacja życia takiego jakie jest, choć nie ma się dosłownie nic. Z tego rodzaju warunków i jakości życia rodzi się pewna bezpośredniość w ludziach. Człowiek jest jakby pozbawiony gęby! Spontaniczny i bezpośredni.  Czasami wyraża się w to w sposób trochę dla europejczyków szokujący. Oto kilka przykładów;  kierowca wiozący nas do Agry z Dehli i należący do grupy narodowej  Sikhów – używający turbanów na głowach i nie strzygący włosów i jest ich  24 mln.-  bekał w czasie drogi. Co jest złego w bekaniu, które swoją drogą przypomina głos jaka? Bekanie jest zdrowe, odgazowuje jelita i czyni człowieka szczęśliwszym i żyjącym dłużej.  Albo -  przynaglony inną koniecznością zatrzymywał się  nagle na środku drogi i bez słowa wychodził i sikał w kucki przy drodze. Ta sytuacja miała jeszcze bardziej spektakularny charakter gdy to ktoś z biegnącej grupy mnichów nagle sam, albo kilka osób, zatrzymuje się, kuca , załatwia się  i biegnie dalej kontynuując jakąś religijna pieśń czy okrzyk. Tak samo jest z modleniem. Przypomina ono rodzaj czynności fizjologicznej – nagły impuls, przerwanie zawodowych czynności i po chwili powrót do codziennych spraw. Faktem jest, że dla prowadzenia działalności handlowej w Indiach nie potrzeba aż tylu zezwoleń i sprawozdań co w Europie, ale też nie w tym tkwi sedno. Jest też prawdą, że kościół jest w Indiach pozbawiony hierarchii jako instytucja. Są mistrzowie w swych aśramach i ich uczniowie i wierni i to wszystko. I choć to ważne, to nie w tym tkwi tajemnica. Indie są wciąż społeczeństwem metafizycznym, czy po prostu dawnym, starożytnym. Nie przeszły przez nowoczesność. W Rishikesh na każdym rogu ulicy stały tablice z informacjami o nauczycielach jogi. Praktykowanie dawnych tradycji i trenowanie się w rozwoju duchowym jest wciąż powszechną potrzebą i obdarzone jest szacunkiem. Może właśnie dlatego nie było tu modernizujących rewolucji, że te formy duchowe się nigdy nie zinstytucjonalizowały.  Po co o tym wszystkim piszę? Dlaczego tęsknie do Indii i myślę o tym jak kolejny raz się tam wybrać, choć żebro jeszcze boli? Z jednego tylko powodu; polskiej duszy jak niczego innego brakuje pewnego rodzaju zadowolenia z życia. Być szczęśliwym z tego powodu, co się ma i cieszyć się tym, że nam, naszemu pokoleniu przytrafiło się to, co przez setki lat było marzeniem rodaków;  wolność i względny dobrobyt. 