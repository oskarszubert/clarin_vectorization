„Syn był tylko rano w wigilie i pojechał do swatów, to mi ślozy pociekły jeszcze zanim ta moja stara suka zdechła. A mówią, że zwierzęta w wigilie gadają, ta moja tyle nagadała , że zdechła, tom się popłakała i dalej mi ślozy ciekły. A jak mąż do roboty na wieczór poszedł, to już całkiem mi ciekły, a ze dwie godziny. Tak i chora jestem: gardło boli…” Tak mi nasza pani Daniela wigilię swoją opowiedziała. Jak w duszy gra, to i ciało się dobrze ma! * * *  Po południu bracia Wilki, cieśle, przynieśli kiełbasę swojej roboty. Wilczyska przyjechały – oznajmił pan Darek. Kiełbasa fantastyczna, wpół surowa, wędzona tylko w dymie. Pytam ich: jak to robicie, że tak wręcz smak mięsa się w niej czuje? Tak, jak się w domu robiło – odpowiadają. No, ale jak? A, matka tak robiła! Jaki przepis jednak? Co, kiedy, z czym? – dopytuję niezrażony. Wie Pan – odpowiada Antoni – chodzi o to, aby się nie zaparzyła w ogniu, ot i cała filozofia… ale jaki my bimber z wiśni mamy, dwa razy pędzony! Zmienili temat… Prawdziwa wiedza jest więc zawsze niewypowiedziana! 