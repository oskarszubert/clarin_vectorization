My, ludzie Ruchu Palikota dokonaliśmy niemożliwego! W roku 2011 skruszyliśmy partyjny beton. Po raz pierwszy w naszej historii po 89 roku, wbrew wszystkim autorytetom, sondażom, władzy i mediom, partia antyklerykalna, pro feministyczna, przyjazna dla LGTB znalazła się w Sejmie i to z silną reprezentacją. Pokazaliśmy wtedy, że wszystko jest możliwe, że obywatele to prawdziwa siła, prawdziwa władza, że ludzie to potęga! Polska na chwilę była na ustach całego świata. Jak to? – pytano  – w ojczyźnie papieża, w ojczyźnie Jana Pawła II, uznanie zdobyła partia antyklerykalna? Z tymi gejami, feministkami i niemoralną marihuaną? Domagająca  się podatków dla kościoła??? Tak, to się stało! To było możliwe! Nie było państwa, gazety, telewizji w Europie, w którym by o tym nie pisano i zastanawiano się co to znaczy. Jak niezwykle zmienił się wizerunek Polski! To były naprawdę piękne dni! Dni chwały. Mamy je w sercach. A potem wydarzyły się nieodwracalne zmiany. W naszej Polsce dokonała się oświeceniowa rewolucja. Rozum wygrał! Wolność wygrała! Wygrała wiara w człowieka. Tematy tabu, tematy zakazane, tematy wywrotowe – stały się chlebem powszednim  debaty. Codzienną sprawą! Kogo dziś bulwersuje dyskusja o lichwie w kościele, o arogancji proboszczów, o niczym nie uzasadnionych przywilejach? Nikogo! No, może ludzi Radia Maryja i Jarosława Kaczyńskiego. Kogo dziś bawi rechot Donalda Tuska na widok pierwszego posła geja w parlamencie? I kto chce słuchać szowinistycznych dowcipów Millera o tym, jak się zaczyna i jak się kończy? A w sumie o tym kto kogo wykończy? Nikt! Tego nie da się już słuchać, to nie śmieszy! Oto miara zmiany. Możemy z tego być dumni! Gdy miną kolejne lata będzie się o tym pisało jak o największej zmianie w Polsce w minionych trzydziestu latach. Wstaliśmy z kolan! Wystaliśmy jako ludzie wolni. I to my to uczyniliśmy. Będziecie z tego dumni do końca życia. A pamięć o tym zostanie w następnych pokoleniach. Chcę więc tu podziękować Wam za te dwa lata. Nigdy ich nie zapomnę. Chcę też podziękować tym wszystkim, bez których nasz sukces nie byłby możliwy. Ludziom Krytyki Politycznej, Racji, środowisku Kongresu Kobiet, Racjonalistom, apostatom, ludziom Wolnych Konopi, kampanii przeciw homofobii i wielu innym.  Wasza walka torowała drogę do naszego zwycięstwa i o tym też nie zapomnimy. Chwała Wam za to. Stworzyliśmy też nową generację polityków. Mówiono, że Ruch Palikota to przypadkowa zbieranina, partia wodzowska, partia jednego człowieka. Powtarzałem – zapamiętajcie te nazwiska; Andrzej Rozenek, Robert Biedroń, Artur Dębski, Anka Grodzka, Łukasz Gibała. I wreszcie zapamiętali. Po dwóch latach! Lepiej późno niż wcale, chciałoby się powiedzieć. Tak, wprowadziliśmy całe nowe pokolenie do polityki. Tego też nikt wcześniej nie uczynił. A przecież do tej listy musiałbym dodać jeszcze wiele nazwisk: Wincentego Elsnera, Michała Kabacińskiego, Armanda  Ryfińskiego, Krzysztofa Iszkowskiego, Agnieszki Stupkiewicz, Ady Siudy. A i to nie wszystkie przecież. Tak , to jest nowa generacja polityków. Polityków przyszłości! Jesteśmy trzecią siłą w parlamencie. Mówiono, że nie mamy programu, że zajmujemy się tylko niektórymi, ponoć nieistotnymi hasłami. To mity, bo fakty są zupełnie inne. Jesteśmy najbardziej aktywnym klubem poselskim. Przedstawiliśmy ponad  100 projektów ustaw. Mamy w statucie zasady suwaka i parytetu. Mamy program gospodarczy. Mamy zaplecze eksperckie i think thank. Zrealizowaliśmy WSZYSTKIE obietnice  wyborcze w postaci projektów ustaw. Dlatego czujemy się silni!  Silni tymi dwoma latami i tą pracą, którą wykonaliśmy w całej Polsce. Dlatego mamy odwagę sięgnąć po więcej. Mamy odwagę budować nową partię. Mamy odwagę sięgnąć gwiazd!  To, co próbowało wielu innych, nam się uda. Inni się dzielą, a my łączymy. Wczoraj w nocy stworzyliśmy nową partię. Stworzyliśmy ją właśnie razem z innymi. Mieliśmy taką odwagę i mamy taką siłę. Powstał Twój Ruch. Budujemy tę partię razem ze stowarzyszeniem Europa Plus, partią Racja Polskiej Lewicy, Partią Demokratyczną, ludźmi  z PPP, SDPL – u, Unii lewicy i wielu innymi. Dziękuję, to wspaniała drużyna. Drużyna na miarę polskich możliwości i marzeń. Przed nami gigantyczne zadanie. Polska stoi przed, być może ostatnią, szansą na skok technologiczny, na dogonienie Zachodu, na życie jak w Europie. Ta szansa to 300 mld środków z Unii na nasz rozwój. Nie możemy pozwolić, aby te pieniądze zostały zmarnowane i rozdane przez Tuska, lub zamienione w szaleństwo smoleńskie przez Kaczyńskiego. Polska nam tego nie wybaczy. Sami sobie tego nie wybaczymy. Polska musi i może być europejska. Zbudujemy Polskę europejską.  Polskę – jako państwo europejskie. To jest nasze zadanie. Technologie europejskie, komfort życia w przyjaznym państwie, skuteczny wymiar sprawiedliwości, europejska opieka medyczna. Oto nasze cele. Spór pomiędzy Polską liberalną, a Polską socjalną jest anachroniczny. Europa już dawno go przekroczyła. Cały sens dzisiejszej Europy to brak zgoda na ten spór. Czas najwyższy aby też Polska wreszcie wyszła poza jałowy i niedzisiejszy  konflikt pomiędzy liberałami i socjalistami. Dość tego! Czas wyjść poza  PO-PiS. Niech sobie Tusk i Kaczyński wyjaśniają w jakimś zamkniętym zakładzie, kto ma z nich smoleńską rację. My chcemy z żywymi iść po nowe życie. Po nową przyszłość. Mówią, że to niemożliwe, że Polska na wieki będzie pełna zazdrości, resentymentu, że jak zwykle pogrążymy się w sporach, że biurokracja, jeszcze carska, nie odda władzy, że nie da się zmienić mentalności kraju po takich traumach jak zabory, wojna i komunizm. A ja Wam mówię – to możliwe!  Musimy i możemy to zrobić. Musimy stworzyć większą ilość miejsc pracy. Musimy uczynić tę pracę lepiej płatną. Musimy rozwinąć naszą gospodarkę. Znów możemy być silni!  Polacy są pracowici. Jest nas wielu, zdobyliśmy odpowiednie doświadczenie. Mamy pieniądze i damy radę! Otworzymy perspektywy dla młodego pokolenia, dla naszych dzieci. Zbudujemy sprawiedliwy system emerytalny, emerytury obywatelskiej, bez przywilejów. Zlikwidujemy ZUS. Przedstawimy i wcielimy w życie Plan Rozwoju Gospodarczego. Polska gospodarka ma być oparta na przetwórstwie rolnym (mamy maliny – róbmy dżem), obróbce drewna, informatyce, chemii i taniej energii, oraz technologiom biomedycznym. To jest możliwe! Już dziś w tych dziedzinach jesteśmy liderami. Zlikwidujemy kolejki do specjalistów w szpitalach, ograniczymy biurokrację. Urzędnik ma pomagać, a nie kontrolować. To ma być nasze państwo, a nie jakieś nam obce. I pomożemy Franciszkowi zmienić kościół na bardziej ludzki. Opodatkujemy dochody biskupów i nauczymy ich cnoty skromności. Damy radę! Możemy być najlepsi! Polska jest tego warta! 