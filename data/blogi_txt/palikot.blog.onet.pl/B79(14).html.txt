Wczoraj były urodziny mamy, więc znów się spotkaliśmy w bardzo szerokim gronie. Cioteczni bracia, wujeczne siostry, kuzynki, szwagierki, teściowie, wnuki. Podczas takich spotkań właściwie o niczym poważnym się nie mówi, niczego specjalnie się nie analizuje, ot, opowiadamy żarty, anegdoty. Wszyscy się śmieją, choć różnie się nam w życiu powodzi. Mama – zachwycona ilością gości i wrzawą, i jednocześnie umęczona przygotowaniami. I myślę, że tak jak w bardzo wielu polskich domach, przy takich okazjach nie rozmawiamy o polityce, nie potrzebujemy jej. To ona nas potrzebuje, ale… nie dostanie tego od nas! 