W związku z dyskusją o zapłodnieniu in vitro, Elżbieta Radziszewska zaproponowała ratyfikowanie przez rząd Europejskiej Konwencji Bioetycznej. Określa ona minimalny poziom ładu w sprawach embrionów ludzkich. Dziś w tej sprawie panuje całkowicie wolny rynek, czyli nie ma żadnych reguł etycznych czy innych ograniczających swobodę działania przepisów. Polskie kliniki są bardzo skuteczne i mają wielu klientów z Europy i świata. Regulować więc – czy nie? Rzecz dotyczy życia, a zatem trzeba się temu głęboko przyjrzeć i zwykłe wyznanie liberała tu nie wystarczy. Problemy łatwo wymienić: czy embrion jest podmiotem i od kiedy?, czy metoda ta jest dozwolona wszystkim czy tylko rodzinom nie mogącym mieć dzieci?, czy dobór komórek może mieć inną zasadę niż stworzenie życia?, innymi słowy – czy dopuszczamy interwencje genetyczne? Kto jest matką, a kto ojcem etc. Pytania znamy, a  zadaniem jest odpowiedź. Jeśli dopuszczamy choć jeden przypadek sztucznego zapłodnienia, to tak naprawdę ostatecznie przygotowujemy decyzję o całkowitej swobodzie, która wcześniej czy później będzie miała miejsce. To jednak nie zwalnia nas z obowiązku starania o opanowanie tego procesu i ucywilizowanie go. Chyba, że przyjmiemy założenie Kościoła o całkowitym zakazie w tej sprawie, co pewnie jest trudne, bo wielu ludzi takiego rozwiązania nie zaakceptuje. Pewnie więc trzeba będzie przyjąć jakieś dość surowe ramy dopuszczania do zapłodnienia in vitro: minimalizowanie liczby zapładnianych komórek, brak interwencji genetycznej w skład embrionu itp. W  całej, nieśmiałej na razie, dyskusji w tej kwestii widzę dwa lęki: o życie płodów i o naturę człowieka. Troskę o życie, o życie ludzkie łatwiej uznać, aczkolwiek wbrew pozorom kryją się w niej wszystkie wielkie problemy tożsamości. Pasjonujące jest to drugie wyzwanie. Czy człowiek z wymienionym sercem, sztucznymi żyłami, sztuczną nogą lub ręką jest jeszcze, jest wciąż tylko lekką modyfikacją czy bramą pomiędzy całkowicie „naturalnymi” ludźmi a człowiekiem modyfikowanym genetycznie i pochodzącym z zapłodnienia in vitro?   Co nas przeraża w tym, że będziemy się rodzić według standardów lepszej selekcji? To tylko dalszy ciąg ewolucji! Czy z tego faktu, że będziemy starannie dobrani genetycznie wynika, że znika tajemnica naszego istnienia? Czy w kryjącej się tu możliwości wielokrotnego zmieniania swojego potencjału jest groza utraty podmiotowości i zamienienia człowieka w produkt? Przecież kwestii woli i sumienia to nie zmienia? A może? Może te kategorie należą tylko do człowieka tak jak go dziś pojmujemy i stąd ten lęk przed światem bez reguł etycznych, gdzie rządzi jedynie bezwzględna trafność w doborze kodu genetycznego?  Jeśli nasze normy etyczne są obiektywne to przeżyją i tę próbę, a jeśli nie są, to też i nie żal… W każdym razie myśl o przeszczepie wątroby  czy serca była dla naszych przodków szokująca, a i dziś wielu z nas lęka się i nie daje zgody na pobranie organów po własnej śmierci. I być może nasze lęki będą dla następnych pokoleń tak samo niezrozumiałe i śmieszne, jak dla niektórych z nas są lęki naszych babek. Ponoć po przeszczepie serca zmienia się człowiekowi charakter: czy już to nie jest tak naprawdę wyzwaniem, które nas przerosło?    PS.Informuję ponadto, że nasz kraj nie ratyfikował również protokołu 12-go Europejskiej konwencji Praw Człowieka (o dyskryminacji), Protokołu dodatkowego do Konwencji Praw Człowieka (możliwość skargi w sprawach dyskryminacyjnych) oraz konwencji ONZ w sprawie osób niepełnosprawnych… Uff… 