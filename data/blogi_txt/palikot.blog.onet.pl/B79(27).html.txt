Wczoraj czytałem Focjusza (patriarcha Konstantynopola z IX wieku)  Bibliotekę i Pseudo-Hipokratesa „o śmiechu Demokryta”. Wspomnienia dzisiejszej Turcji. Kraj barwny, żywy o niezapomnianych urokach krajobrazu, mieszanina Grecji starożytnej, islamu, Babilonii i wczesnego chrześcijaństwa. (wzruszający dom Matki Bożej koło Efezu). Wspaniałe jedzenie, muzyka, dobre wina. Zachwycający Bosfor! Wciąż kraj trochę starożytny - w sensie hierarchii społecznej, ról kupców i handlarzy jakich już nie ma w Europie. To dzisiaj chyba najciekawszy kraj w nieco martwej Europie.  Biblioteka Focjusza to tak naprawdę wykaz tego, co nie przetrwało ze starożytności do dziś, a co jeszcze istniało w IX wieku. Dzisiejsza Turcja, choć tak barwna, też jest jedynie wspomnieniem tego, co w niej rzeczywiście tętniło energią różnych źródeł. I dlatego wiele we mnie zrozumienia dla śmiechu Demokryta. Śmiechu wobec wszystkiego, co przynosi życie, także nieszczęścia. 