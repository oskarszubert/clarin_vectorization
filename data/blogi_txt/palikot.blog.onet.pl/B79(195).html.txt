Europa potrzebuje zmian i to zmian poważnych, jeśli mamy wyjść z kryzysu. Potrzebujemy przede wszystkim kolejnej fali uprzemysłowienia, bo dla milionów Europejczyków, także dla nas Polaków – brak jest miejsc pracy. Brak jest też perspektyw, że te miejsca pracy powstaną. Wszyscy się nad tym głowią jak to uczynić? Głębsza integracja Unii, która daje takie szanse uwalniając wiele pieniędzy dziś zablokowanych – jest politycznie bardzo trudna, a efekty skali widziane z Brukseli są w konflikcie z polityką i narodowymi interesami. Dopiero być może nacjonalizacja polityki europejskiej to umożliwi, jako reakcja na zagrożenie konfliktami. Te ogromne oszczędności w finansowaniu długu publicznego, funkcjonowaniu narodowych armii czy kosztów energii – są więc na razie niemożliwe, ale trzeba o nich ciągle mówić. Powstaje więc pytanie: jeśli nie przez głębszą integrację, to jak uruchomić Europę? Jakość wydawania pieniędzy europejskich musi być inna. I to w każdej dziedzinie. Jeden tylko przykład. W minionym okresie w ramach polityki rozwijania obszarów wiejskich, większość rolników w Polsce dostała traktor, a prawie że nie powstały nowe fabryki przetwórstwa rolno-spożywczego. I to jest prawdziwy dramat – niekompetencja ministrów i rządu. Środki są u nas tak wydawane, aby zadowolić różne grupy interesów, a nie żeby realizować jakąś strategię w kulturze, przemyśle czy rolnictwie. Platforma tego nie potrafi i nie potrafił tego PiS. Jednak obu tym partiom udało się wykreować inne, sztuczne pola sporu politycznego. Tak więc mamy traktory zamiast fabryk. 