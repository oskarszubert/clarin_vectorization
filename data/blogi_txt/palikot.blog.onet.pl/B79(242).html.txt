Ikonowicz siedzi w więzieniu. Ma wyrok! Na szczęście nie taki duży, bo zaledwie 90 dni. Mógłby nie siedzieć! Wystarczyłoby gdyby wpłacił 1600 PLN. Moglibyśmy mu pomóc w tym. Bez problemu. Pewnie też sąd mógłby, gdyby był odrobinę bardziej przytomny, nakazać choćby odbywanie kary w domu na zasadzie obroży elektronicznej. Nie nakazał. Ale nie o to w tym chodzi, aby uciec od odpowiedzialności, wymigać się od kary, wybrnąć z tarapatów, odzyskać wolność. To, że Ikonowicz siedzi to po prostu jego dramatyczny protest. To walka o dobre imię, ale też akt niezgody na świat. Niezgody na brak solidarności. Na zostawianie na ulicy tych, którym nie wyszło. Kiedy sąd ateński skazał Sokratesa na śmierć za zły wpływ na młodzież, to Sokrates mógł bez żadnego problemu uciec od tej odpowiedzialności – więzienie miało dziurę, a uczniowie oferowali pomoc. Było powszechną praktyką, że skazani uciekali. Wówczas sąd orzekał zakaz wstępu do Aten i żyło się gdzieś na obrzeżach, albo po sąsiedzku. Sokrates jednak nie chciał uciekać. Chciał aby jego śmierć była swoistym memento. Wyrok na niego się dokonał i uderzył w Ateny. Pozostał na wieki. Sokrates tak postąpił, bo tak należało – doprowadzić do końca absurd tego wyroku i niejako śmiercią zdjąć barierę i charakter incydentu. On nadawał tej sprawie, przez swoją śmierć, powagę jakiej nie zakładali sędziowie. I dopiero ta powaga wykonanego wyroku zmieniła Ateny. Ikonowicz na szczęście nie musi umierać. Ale musi tak samo nadać powagę głupiemu wyrokowi sadu. Incydentowi. Dlatego siedzi i do tego głoduje. Głoduje też jego żona i wiele innych osób. W tym poseł Twojego Ruchu Jacek Kwiatkowski. O co w tym chodzi? Nie o wyrok. Ani nawet nie o sprawiedliwość. Chodzi o solidarność społeczną. Dziś można osobę, która nie płaci za czynszu wyrzucić na ulicę. Tak po prostu. Wystarczy łatwa decyzja sądu. Potem komornik, eksmisja  i już. Po problemie. Nie ma człowieka, który nie płacił. Sprawa załatwiona zgodnie z prawem. Wielu ludzi uważa, i słusznie, że tak powinno być. W końcu ktoś kto kupił mieszkanie i je wynajmuje i utrzymuje z tego swoją rodzinę, płaci odsetki do banku, musi z czegoś żyć. Wielu właścicieli kamienic  nie stać na nieściąganie opłat. Nikt z nas nie kwestionuje tego prawa. Nie robi tego też Ikonowicz. Jemu i nam, którzy go wspierają chodzi o to co dalej? Co dalej z ludźmi wyrzuconymi na ulicę? Z tymi, którzy nie maja z czego płacić? Czy ma to nam być całkiem obojętne? Mają sobie sami radzić, a jak nie oszczędzali, nie gromadzili, nie pracowali, to niech umierają na ulicach? Ktoś może powiedzieć, że to nie nasz, wszystkich obywateli, problem. To problem państwa. Jest przecież pomoc społeczna i ona powinna się tym zająć. Tak mówimy i uważamy, że sumienia mamy czyste. Bo przecież płacimy podatki, a państwo ma działać. Trudno aby wszyscy zajmowali się pomocą społeczną. Niektórzy dodadzą do tego jeszcze i to, że wspierają rożne akcje charytatywne. Jednak państwo nie działa. A tak potraktowani ludzie umierają w nędzy, w tragicznych warunkach. Wchodzą też w obszar osób drugiej kategorii – tych, których nie stać na mieszkanie. To w ich imieniu jest ten protest. Co można więc zrobić? Rozwiązań jest przynajmniej kilka. Można, tak jak w Niemczech dopłacać do czynszu tym, którzy popadli w przejściowe kłopoty – utrata pracy, choroba, kryzys w rodzinie. Wówczas przez jakiś czas państwo płaci czynsz za tych ludzi. Tego jednak nie można nadużywać. To wymaga sprawnej i odpowiedzialnej kadry w pomocy społecznej. Ale jest to jakieś wyjście. Można też, tak jest w wielu krajach, budować więcej mieszkań socjalnych. Małych, ale czystych i tanich. Konieczny byłby tu jakiś program rządowo- samorządowy, który stworzyłby mechanizm finansowy dla takiej aktywności. To też rozwiązałoby istotną część problemów wobec osób, które na trwałe utraciły możliwość regulowania czynszu. Jest jeszcze wiele innych, cząstkowych propozycji. Rzecz w tym, że nikt się tym na serio nie zajmuje. Że to wszystko co robi państwo, co robimy my, to jest tylko na niby. I trzeba to zmienić. Dlatego  Piotr Ikonowicz siedzi w więzieniu. 