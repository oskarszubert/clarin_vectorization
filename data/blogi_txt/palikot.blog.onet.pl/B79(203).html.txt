Komorników ludzie nie lubią. Nic dziwnego, w końcu dokonują oni ni mniej ni więcej tylko egzekucji. Pewna staruszka otrzymawszy pismo od komornika zaczęła lamentować. Egzekucja? Za co egzekucja? Nieszczęśniczka wzięła słowo „egzekucja” dosłownie i sądziła, że z powodu zadłużenia zostanie postawiona pod ścianę i rozstrzelana.  Dla wielu jednak osób w naszym kraju czynności komornicze prowadzą do ruiny, wykluczenia społecznego, życiowej tragedii. Przyczyny są dwie. Jedna jest konsekwencją zbyt niskich dochodów, które ludzie uzupełniają zadłużając się i działaniem wierzycieli. Druga to już sposób postępowania samych komorników, którzy bywają mniej lub bardziej bezwzględni i nie zawsze działają zgodnie z literą, czy też duchem prawa. Wielu ludzi popada w zadłużenie z powodu nieuczciwości  i chciwości banków, firm dostarczających różnego rodzaju usługi, jak choćby internet, czy telefonia komórkowa. W naszym systemie prawnym pozycja dłużnika jest niezwykle słaba, a wierzyciela nadmiernie silna. Często, zwłaszcza banki, zbyt szybko sięgają po egzekucje komorniczą zamiast dążyć do ugody i umożliwić dłużnikowi spłatę zobowiązań na łagodniejszych warunkach, którym ten byłby w stanie sprostać. Jednym słowem mamy system, w którym silniejszy może bardzo szybko „pozamiatać” słabego. A na końcu tej drogi jest właśnie komornik, któremu ludzie są skłonni przypisywać większość winy za swoje nieszczęście. Jest to pogląd w dużej mierze niesprawiedliwy, ale wynika z postępowania części komorników, którzy działają często wykazując się szczególnym okrucieństwem, które ma się nijak do niezbędnej skuteczności w działaniu. Do takich praktyk należy blokowanie konta dłużnika, na którym są wyłącznie kwoty z mocy prawa nie podlegające zajęciu jak choćby alimenty, czy wyjęte spod egzekucji minimalne wynagrodzenie.  Taka czynność sprawia, że dłużnik jest nagle odcięty od wszelkich środków na utrzymanie.  Podobnie jest z dochodami osób pochodzącymi z umów cywilno-prawnych zlecenia, czy o dzieło. Często są to jedyne dochody jakie dłużnik osiąga, a prawo pozwala je zająć w całości, ale tego nie nakazuje. Są komornicy, którzy zajmują część tych dochodów, pozostawiając coś na życie. Jednym ze szczególnie dolegliwych i niepotrzebnych obyczajów jest zajmowanie różnych sprzętów domowych i nachodzenie dłużników mieszkaniach. Jest to metoda, którą co światlejsi komornicy już dawno zarzucili jako relikt przeszłości, gdyż większość zajętych w ten sposób lodówek, pralek, komputerów osobistych nie ma żadnej, albo tylko symboliczną wartość rynkową.  Głośna jest sprawa pewnego komornika, który ściągał dłużniczkę po ulicach, aby zająć jej samochód. W wyniku tego pościgu doszło do wypadku, w którym zginęło dziecko ściganej dłużniczki. Wreszcie niemniej ważne jest zachowanie w stosunku do dłużnika.  Znane są przypadki znęcania się psychicznego ze strony komorników, które doprowadzają do chorób psychicznych i samobójstw.  Pewien komornik na Woli podczas eksmisji wezwał straż miejską żądając, aby uśpiła szczekającego psa eksmitowanej kobiety.  Kobieta trafiła do szpitala psychiatrycznego i w wyniku traumy jakiej doznała, stała się osobą niepełnosprawną psychicznie. Inna kobieta w Mińsku Mazowieckim, której sąd przyznał lokal socjalny, odebrała sobie życie po przeczytaniu listu od komornika, w którym informował ją, niezgodnie z prawdą, że zostanie wyrzucona na bruk. W tym samym Mińsku komornik wyeksmitował, wbrew opinii lekarza pogotowia człowieka konającego na raka, który w dzień po eksmisji zmarł. Obok takich skrajnych przypadków istnieją ludzie, którzy swój zawód wykonują w pełni profesjonalnie w zgodzie z zasadami etyki. Do nich należy komornik z Kołobrzegu, który odmówił eksmitowania osoby niepełnosprawnej na bruk.  Wielu przedstawicieli tego zawodu, łącznie z samorządem komorniczym protestuje przeciwko przepisom, które zmuszają ich do wykonywania czynności, które narażają ich na potępienie, a tych religijnych na smażenie się w piekle.  W liście do ministra Gowina Krajowa Izba Komornicza krytykuje ustawodawstwo, które zezwala na eksmisje na bruk osoby, które powinny być objęte szczególną troską i pomocą ze strony państwa, a już na pewno  ochronione przed taką eksmisją. Świat, w którym ludzie płaciliby swoje zobowiązania kierując się uczciwością, poczuciem honoru i obowiązku nie istnieje. Nie istnieje też świat, w którym wszyscy są w stanie spłacać w terminie swe długi dysponując po temu wystarczającymi dochodami.  To sprawia, że instytucja komornika jest potrzebna. Zwłaszcza, że obok należności banków, korporacji czy właścicieli kamienic są do ściągnięcia alimenty, czy nie wypłacone wynagrodzenia za pracę. Inna sprawa, że te ostatnie są ściągane mniej skutecznie i z mniejszym, by tak rzec, zapałem.  Chodzi jednak o to by te czynności nie miały charakteru jakiejś kary, represji czy odwetu, lecz czysto ekonomiczny, zapewniający pewność obrotu w gospodarce. Dlatego niezbędne jest  przyjrzenie się kosztom egzekucji komorniczej, które sprawiają, że ciężar długu wzrasta nadmiernie. Komornik dysponuje tu również pewną swobodą, „widełkami” i w pewnych sytuacjach może stosować taksę maksymalną lub minimalną. Warto by to czynił to uwzględniając sytuację dłużnika. Wreszcie nic się nie stanie jeżeli te opłaty ulegną zmniejszeniu. I w tym kierunku idzie nowelizacja prawa, którą wniósł pod obrady Sejmu Ruch Palikota. A co do wymiaru moralnego, to warto zastanowić się nad możliwością wprowadzenia do prawa o komornikach instytucji „klauzuli sumienia”. Z klauzuli takiej korzystają dziś aptekarze mający prawo odmowy sprzedawania środków antykoncepcyjnych. Co jest przejawem działania u nas państwa wyznaniowego. Tym bardziej należy umożliwić komornikom odmowę, która kłóci się z jego poczuciem przyzwoitości i człowieczeństwem.  Bo jeżeli istnieje klauzula, z powodu której rodzą się nie chciane dzieci, to niech chociaż będzie i taka, która pozwala odmówić  wyrzucania dzieci na bruk. 