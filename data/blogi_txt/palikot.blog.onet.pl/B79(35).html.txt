Duet ministrów Czumy i Czai, czyli: Czu-Cza, okazuje sie bardzo sprawny i skuteczny. Przygotowana przez nich reforma wymiaru sprawiedliwości to prawdziwa rewolucja – jeśli wejdzie w życie w przygotowanej postaci. Czeka ją jeszcze obstrukcja opozycji , jak zawsze, i, zapewne, veto prezydenta. Choć być może Kaczyńskiemu nie będzie się chciało i poleci do Juraty.  Co to za zmiany? Od pierwszego stycznia wchodzi w życie, już uchwalona, ustawa o sądzie elektronicznym, który to sąd w trybie postępowania całkowicie elektronicznego będzie zasądzał sprawy dotyczące windykacji! Ponieważ stanowią one około 70 procent spraw cywilnych, oznacza to radykalne odciążenie sądów i w konsekwencji – możliwość przyśpieszenia pracy całego wymiaru sprawiedliwości. A właściwe tempo decyzji to istota sprawiedliwości!  Tak się robi rewolucję dziś, a nie – panie Ziobro – machając telefonem na konferencji prasowej! Co dodatkowo dla mnie ważne to to, że instytucja sądu elektronicznego będzie miała siedzibę w Lublinie! W ten sposób część zadania, które postawił sobie rząd Donalda Tuska –wzmacnianie Polski Wschodniej – uda się znakomicie! Jest to też swoisty pomnik dla zmarłego profesora Hołdy, który rekomendował sędziego Czaję na wiceministra sprawiedliwości. Kolejna rewolucyjna zmiana, nad którą Sejm będzie debatował  jesienią, to połączenie zawodu radcy prawnego i adwokata. Ile to już lat trwają próby doprowadzenia do skutku tego projektu politycznego… Dziesięć? Tak jakoś – przez dobrych dziesięć lat nic się nie udawało! Czy uda się tym razem? Zobaczymy. Determinacja kierownictwa i premiera może wreszcie doprowadzą do wprowadzenia tego projektu w życie. Tym bardziej, że ustawa, choć rewolucyjna, jest jednocześnie pozbawiona bolszewickiej estetyki, która towarzyszyła projektom PiS-owskim.  Z połączeniem zawodów radcy i adwokata wiąże się też, choć to niezależny element systemu, ustawa o dostępie do zawodów prawniczych. Jej istotą jest zasada jednego egzaminu wspólnego dla kandydatów na wszystkie typy zawodów prawniczych. A ponieważ będzie możliwość kilku ścieżek „praktyki” – nie tylko w formie aplikacji – więc rzeczywiście wygląda to na realne otwarcie zawodów prawniczych.  Jest wreszcie jeszcze jeden projekt, choć najmniej zaawansowany, a mianowicie: zmiana procedury sądowej i przejście od formuły pisania do formuły nagrywania zeznań. Tu kryją się dwie wielkie korzyści dla nas wszystkich: tempo prac sądów oraz rzetelność sądowego protokółu.  Gdybyż ta zmiana weszła w życie! Nic już nie będzie takie jak wcześniej!  I już całkiem na koniec jeszcze jeden projekt – już przygotowany, choć nieuchwalony. Pomoc prawna dla obywateli w sprawach cywilnych. Tak! Tak ! Rząd liberalny przygotował obowiązkowe świadczenia państwa dla obywateli w zakresie pomocy prawnej w sprawach cywilnych! Przypomnę, że dziś to dotyczy jedynie spraw karnych! Doprawdy  te propozycje razem oznaczają, że za kilka lat wszystko w Polsce będzie się działo, w wymiarze sprawiedliwości, znacznie szybciej i sprawiedliwiej!  Swoją drogą przerażająca jest zupełna bezradność ekipy PO w propagowaniu takich działań i sukcesów.  Od pierwszego wywiadu Adama Łaszyna o rzekomych jego trikach, które postawiły – ożywiły – Tuska na nogi (dla „Gazety Wyborczej” w 2007 roku) do dziś nie potrafimy przekonać opinii publicznej i mediów, że ten rząd naprawdę coś  robi! Wszystko, łącznie z tekstem, który Państwo teraz czytają jest uznawane wyłącznie za PR (odwrócone RP), a nie za najzwyklejszą informację, że coś jednak zdołaliśmy zrobić, coś się udaje, coś zmieniamy!  No curz… (Proszę, by administratorzy nie robili korekty i zostawili tę prośbę w tekście.) 