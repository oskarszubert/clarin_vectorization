Byłem wczoraj z małżonką i z Frankiem (czekającym i śpiącym  w samochodzie) na Klątwie wg Wyspiańskiego, w reżyserii Opryńskiego i Szmita. Nadrzecze to przykład obywatelskiego ośrodka kultury, który jest w stanie zgromadzić 600 osób w otwartej przestrzeni na wsi pod Biłgorajem. I pozostaje w ten sposób wielkim wyzwaniem dla instytucji kultury zarówno samorządowych, jak i  ministerialnych. Co zrobić, aby to właśnie tacy ludzie jak Szmitowie, a nie urzędnicy,  prowadzili gminne ośrodki kultury? Jak wesprzeć systemowo takie inicjatywy i jak zapewnić system audytu, który przyniesie oczekiwane zmiany? Był chłodny jesienny wieczór. Siedzieliśmy na niskich ławkach w teatralnej amfiladzie z ducha greckiego teatru. Sztuka opowiada o tragedii (autentycznej) w małej polskiej wsi. Ksiądz ma dzieci ze swoją gosposią. We wsi susza i przekonanie, że to klątwa od Boga – za grzech. Guślarz przepowiada ofiarę jako jedyną drogę do przebłagania nieba. Sołtys przygotowuje wielkie ognisko. W akcie miłości do księdza, chcąc ratować jego duszę, kochanka-gosposia-matka wrzuca dzieci do ognia, a wieś ją kamienuje. Są momenty, gdy za sprawą genialnych śpiewów wiejsko- greckiego chóru oraz szumu przetaków biłgorajskich, tekst dostaje tego antycznego wymiaru, który jest zawsze oznakż wielkiego teatru. Aktorzy wchodzą w trakcie głoszonych kwestii na stare pnie drzew i wówczas przywołują w naszej wyobraźni greckie kolumny.  To dobry spektakl, choć zabrakło mi w nim jeszcze jakiejś metody dystansu do tekstu i sentymentu, jaki w nim dominuje. Wyspiański też intelektualnie nie był chyba zdolny do ogarnięcia całej kwestii zawartej w pytaniach: czy miłość może być grzeszna? Jaka jest relacja pomiędzy uczuciem a sumieniem? Wolność a ofiara? Tym niemniej to jest dobra robota. I Bogu niech będą dzięki. 