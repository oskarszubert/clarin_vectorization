Och, jak ja lubię wyprowadzać Was z równowagi! Jak mi się brzuch trzęsie ze śmiechu i łzy płyną po policzkach, gdy czytam Wasze oburzone komentarze. Gdy ruszacie do boju z epitetami, pouczeniami i moralnymi, estetycznymi osądami. Mam wówczas świetny humor przez połowę dnia. I jak tylko zdarzy się okazja, w trakcie bieżącej krzątaniny, zaglądam tu na chwilę i czytam wszystkie co bardziej wnerwione komentarze. Wówczas, roześmiany, unoszę się lekko nad ziemią i powoli wracam do zajęć.  Jest we mnie takie gombrowiczowskie przekonanie, że człowiek wytrącony z równowagi ciekawszy jest i przede wszystkim żywy. Egzystencja wychodzi z Was i galopuje przez chwilę. Jeden jednak jest warunek: to musi być serio! Oburzenie udawane jest jak inna maska bez wyrazu życia. Za udawanie kara jest straszna – głębokie uczucie niesmaku. Cytat z Gombrowicza: macie wówczas pełno mojego trupa w ustach! Mam też takie przekonanie, że im głupsze tym ciekawsze (im mądrzej tym głupiej!). Zatem do boju!!! Atakujcie! Wyklinajcie! Odsądzajcie od czci i od wiary Waszego posła. Bo to przecież trochę jakbyście i Wy robili politykę… 