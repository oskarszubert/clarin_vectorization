W ramach ulubionej ostatnio przez poznańską administrację nagonki na Teatr „Ósmego Dnia”, szczegółową kontrolę przeprowadził w teatrze też ZUS. Nie dość, że radni miasta Poznania  obcięli budżet teatru o 40%, że odsądza się od czci i wiary Ewę Wójciak w lokalnych mediach, to i Zakład Ubezpieczeń Społecznych postanowił sprawdzić czy w Teatrze jest wszystko w porządku. Co takiego zaniepokoiło ZUS? To, że dyrektorka Teatru po raz pierwszy od lat była na zwolnieniu chorobowym. Chyba pierwszy raz w ogóle w historii swojej tam pracy. Jak wiadomo był to okres apogeum nagonki na twórczynię  Teatru po tym, jak wyraziła swoją opinie na fb o papieżu. Co stwierdził pokontrolnie ZUS: „W związku z postępowaniem kontrolnym płatnika składek ujawniono, że w dniu 16.03.2013 tj. w okresie orzeczonej niezdolności do pracy zaświadczeniem lekarskim (…) wydanym w (…) uczestniczyła Pani jako aktor w przedstawieniu Teatru Ósmego Dnia pt.: „Do władzy Wielkiej i Sprawiedliwej” (…).  Jak zeznała Pani do protokołu, za udział w przedstawieniu nie pobrała Pani wynagrodzenia. W związku z tym oddział ZUS wystąpił do lekarza wystawiającego Pani zaświadczenie lekarskie o podanie, czy udział jako aktor w przedstawieniu (…) miał wpływ na Pani zdrowie. W odpowiedzi uzyskano informację, że udział w przedstawieniu mógł mieć wpływ na Pani stan zdrowia, jednakże tylko wówczas, jeśli w przedstawieniu wykonywałaby Pani gwałtowne ruchy głową lub gwałtowne zmiany położenia ciała. Uwzględniając fakt, że odgrywała Pani w przedstawieniu rolę aktora, a zatem zmiana położenia ciała była nieunikniona (…) Oddział ZUS w Poznaniu odmawia Pani prawa do zasiłku chorobowego.” Amen! 