Kolejne media prezentują swoje analizy zmian, jakie przeszedł Prezes. Czy zmiana jest prawdziwa, czy głęboka, czy długotrwała – zastanawiają się dziennikarze i eksperci. Temat trzeba przyznać ważny i interesujący. Dlatego choć materiału do analizy jest mało, bo Prezes mówi niewiele, rację ma prof. Jadwiga Staniszkis „Jarosław Kaczyński nie milczy, tylko mówi rzeczy ważne, z pewnymi przerwami.” A, że przerwy długie, no cóż. Ważne rzeczy wymagają skupienia. Jak powiedział Jacek Kurski „Brak dowodu, to poważna przesłanka, że taki dowód istnieje”. Zmiana Prezesa jest więc udowodniona, mimo braku wystarczającej ilości dowodów. Zgodnie z logiką IV RP, o którą już PiS nie walczy. Ale logika pozostaje w mocy. Warto w tym miejscu zadać pytanie, co z zapleczem Prezesa, kadrami partyjnymi, szykującymi się do objęcia władzy przy Krakowskim Przedmieściu? Czy wirus miłości zmieniający agresywnych, ksenofobicznych, arogantów w wielkich polityków, równych królom, bohaterów narodowej wyobraźni zaraził także dalsze szeregi polityków PiS? Czy odkłamany wizerunek pozwoli zapomnieć wypowiedzi i poglądy głoszone przez nich przed laty? Dlatego wart pytać, z kim Prezes wybiera się do Pałacu, gdyby (co nie daj Boże) wygrałby wybory. „Na szczęście o awansach w PiS nie decydują gazety, tylko Jarosław Kaczyński” mówił poseł Kurski do dziennikarzy po posiedzeniu Rady Politycznej Partii, na którym wybrano nowych wiceszefów partii (12.01.2008). Że nic się zmienia w tej sprawie świadczy ostatnia wypowiedź Posła Ziobry po wyborze na przewodniczącego Rady Regionalnej PiS w Małopolsce (23.05.2010). „Decyzją szefów poszczególnych okręgów ta funkcja została powierzona mi jako wiceprezesowi PiS po akceptacji tej decyzji przez pana prezesa Jarosława Kaczyńskiego.”  Kogo więc zabrałby ze sobą Prezes? „Będę konsekwentny w odzyskiwaniu dla ludzi PiS urzędu po urzędzie, przedsiębiorstwa po przedsiębiorstwie, agendy po agendzie. Odzyskamy te miejsca, których obsada zależy od państwa. PiS musi tam rządzić. [...] Trzeba jasno powiedzieć, że 16 miesięcy po wygranej PiS żaden działacz czy zwolennik naszej partii, który wykrwawiał się w naszych kampaniach wyborczych, nie może cierpieć głodu i niedostatku. Ci ludzie muszą w satysfakcjonujący sposób przejąć władzę w części sektora podlegającemu rządowi” powiedział Kurski na zjeździe okręgowym gdańskiego PiS (04.03.2007). I wszystko jasne. Pójdą równym szeregiem za Prezesem.  „Nie ma PiS bez Jarosława Kaczyńskiego i tylko on ma szansę poprowadzić ugrupowanie do zwycięstwa. Tylko on może zrealizować program PiS i przeciwstawić się krwiożerczemu liberalizmowi, który opanowuje Polskę” – rzekł Tadeusz Cymański do dziennikarzy przed Kongresem PiS (03.03.2010) Ciekawe, jak teraz brzmiałaby ta wypowiedź. „PiS to partia Jarosława Kaczyńskiego. Zostało zbudowane na jego autorytecie, nie na dyktaturze. Zdecydowana większość ludzi jest w PiS ze względu na Kaczyńskiego, tak jak ja. Gdyby go nie było, to pewnie mnie nie byłoby w PiS. Jego pozycja nie jest zagrożona. Ci wszyscy, którzy mówią, że ktoś chciałby podnieść rękę na Jarosława Kaczyńskiego muszą wiedzieć, że Jacek Kurski mu tę rękę odrąbie. Sądzę, że podobnie zachowałby się Ziobro.” – w wywiadzie dla „Dziennika” (12.012010). Zapamiętajcie te słowa. I nie zapomnijcie 20 czerwca. Czy szef klubu PiS Marek Kuchciński odważyłby się jak w TVN24 11.02.2007 na uchylenie rąbka prawdy o rzeczywistych poglądach Prezesa na relacje polsko-rosyjskie? „Gdyby tam był Jarosław Kaczyński, to myślę, że mogłoby dojść do rękoczynów z Putinem” powiedział Pan Poseł uzasadniając nieobecność przedstawicieli Polski na Konferencji Bezpieczeństwa w Monachium. Oczywiście można założyć, że prawdziwe przesłanie zawarte w cytowanych przeze mnie wypowiedziach ujawniła poseł Nelly Rokita w swoim wystąpieniu sejmowym (20.11.2009) mówiąc „Chciałam zapytać, dlaczego niektórzy posłowie Prawa i Sprawiedliwości nie kłamią, a dlaczego niektórzy posłowie Platformy kłamią?”. Kłamią, mówią prawdę? To się okaże, co jest modne w tym sezonie. Póki co miłość, szacunek, współpraca. Póki co. Gdybyście jednak mieli jeszcze jakieś wątpliwości na kogo głosować w wyborach prezydenckich 20 czerwca pamiętajcie co powiedział 21.03.2006 poseł PiS Marek Suski „Jeśli rodzina kandydata walczyła o Polskę, o niepodległość, a dziadek był w Armii Krajowej, a pradziad uczestniczył w powstaniu styczniowym, to taki ktoś daje gwarancję genetycznego patriotyzmu”. Wychodzi na to, że poseł Suski przewidział wynik najbliższych wyborów. Tylko Bronisław Komorowski. 