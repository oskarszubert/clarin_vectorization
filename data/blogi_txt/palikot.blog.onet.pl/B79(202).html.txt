Hanna Gronkiewicz Waltz jest przerażona. Donald Tusk jest przerażony. Przerażona jest cala Platforma. W całej PO panuje lęk, strach i wszelka nieokreśloność. Oto władza może wymknąć się z rąk! A raczej uciec spod tyłka. Samochody, ochrona, gabinety, garnitury… to wszystko drodzy platformersi może się skończyć. Trudno Donaldzie, Haniu, Czarku, Pawle rozstać się z apanażami. Przecież przyzwyczajenie to druga natura człowieka. Słodko jest być człowiekiem władzy. Życie pełną gębą. Najsilniejsze afrodyzjaki podane na złotej tacy. Partia władzy wszelkimi możliwymi sposobami chce uniknąć utraty stanowiska prezydenta Warszawy. Była próba odwołania burmistrza Guziała przez wojewodę z Platformy – za karę, że zbiera podpisy. Potem premier nawet wzywał wyborców, aby nie iść na referendum! Swoją drogą, to jakieś kuriozum, żeby premier kraju demokracji tak postępował, niczym Kaczyński. A jednak… dla władzy wszystko! Teraz posłowie partii władzy dla odmiany twierdzą, że podpisy były zbierane niezgodnie z prawem. Ręce opadają. Platforma stacza się, staje się karykaturą samej siebie. To partia władzy, nie partia obywatelska. Jaka jest dziś różnica pomiędzy Tuskiem a Kaczyńskim? Obydwaj wzywali do nie brania udziału w referendum! Szokujący brak różnic.  Lęk przed utratą władzy to też lęk przed tym, że różne grzechy i grzeszki wyjdą na jaw, gdy wejdzie nowa ekipa. A tuż przed serią wyborów mogłoby to być bardzo, ale to bardzo nieprzyjemne. Niewykluczone, że Warszawa padnie po prostu ze strachu PO i działań wynikających z tej paniki. To ten paniczny lęk może być ostatecznie źródłem klęski. Gdyby PO nie bała się, to dlaczego tak bardzo nie chciałaby ponownych wyborów i konfrontacji ze społeczeństwem? 