1. PiS nie wróci do władzy. Gdyby nie powstała E+ tak właśnie by było – PiS wróciłby do władzy. Stałoby  się tak z kilku powodów. Część wyborców PO rozczarowana tą partią zostałaby w domu. Część tych, którzy już ostatnio nie mieli na kogo głosować postąpiłoby podobnie. Wyborcy SLD nie wierząc w zwycięstwo tej partii i nie akceptując twardego charakteru Ruchu w wielu kwestiach społecznych również nie poszliby  do urn. Różni wyborcy Aleksandra Kwaśniewskiego także zostali by w domu. PiS wygrałby wybory i następnie przeciągnął część PSL i PO w swoje szeregi. Kto wie, swoją drogą, czy część młodych działaczy SLD jak Gawkowski, dla których Kwaśniewski jest hieną, nie dała by się namówić Kaczyńskiemu na romans z władzą? 2. Polska przyjmie euro i nie wypadnie  z głównego nurtu integracji europejskiej Tchórzostwo Tuska, swoisty oportunizm PO, spowodowały, że wielu obywateli odwróciło się od idei euro w Polsce. A jest to idea polityczna, a nie ekonomiczna. Nieprzyjęcie euro oznacza wypchniecie Polski z jądra Unii i powrót na pozycje pomiędzy Niemcami (Unia) a Rosją.  Skutki takiego stanu  rzeczy bywały już  i byłyby tym razem  katastrofalne. Więcej – silny impuls z Polski na rzecz głębszej integracji, wesprze tę część europejskiej klasy politycznej, która właśnie w tej sprawie widzi realną odpowiedź na marginalizację ekonomiczną Europy, oraz na wzrost faszyzmu. 3. Lepiej wydamy około 400 mld z Brukseli w latach 2014-2020 Polska źle wydała ponad 180 mld jakie dostaliśmy z Unii w latach 2006- 2013.  Gdybyśmy wydali je dobrze, mielibyśmy fabryki i wzrost gospodarczy. A my ledwie uniknęliśmy recesji. Wydaliśmy te pieniądze bez żadnego pomysłu gospodarczego, bez wizji rozwoju. Dlatego pozostały one rozproszone na wiele często potrzebnych rzeczy, ale nie dały efektu skoku rozwojowego. Dzięki projektom Ruchu, oraz konwersatoriom „Dialog i Przyszłość” w fundacji Aleksandra Kwaśniewskiego, które stały się osią koncepcji gospodarczej E+: wsparcia małego i średniego biznesu, polityki antytranswerowej, oraz koncepcji aktywnego gospodarczo państwa, nie da się uniknąć prawdziwej dyskusji o polityce gospodarczej i w konsekwencji ulegnie zmianie sposób działania państwa i wydawania pieniędzy. 4. Zostanie zatrzymana berlusconizacja Polski Gdyby nie powstanie E+ to pewnie PO wprawdzie przegrałaby wybory, ale mogłaby się utrzymać przy władzy dzięki koalicji z PSL i SLD – o której już dziś Tusk mówi wprost. Obserwowany zatem poziom pychy u Gronkiewicz Waltz w Warszawie, czy we władzach Elbląga, Lublina , Łodzi uderzyłby w nas wszystkich ze zdwojoną siłą po kolejnych „wygranych” wyborach. Dziś nie tylko Janina Paradowska, ale istotna część mediów zachowuje się tak jakby głownie broniła PO, a nie patrzyła jej na ręce. Służby specjalne, agencje, prokuratura, telewizja publiczna , samorządy,  urzędy wojewódzkie, największe spółki – to wszystko jest uzależnione od PO. Prowadzi to do niezwykłych patologii społecznych. Tworzą się sitwy, układy i zależności nieformalne władzy i obywateli, a demokracja wchodzi w fazę berlusconizacji. 5. Kontrreformacja Kościoła Kościół w Polsce jest dziś głównym hamulcowym pozytywnych zmian w kraju. Ostoją wstecznictwa i zacofania. Platforma wielokrotnie ustępowała pola wobec kolejnych oczekiwań kleru. Jednak Platforma słaba i związana w trójstronnej koalicji byłaby szczególnie podatna na pokusy poparcia ze strony  Kościoła w zamian za oceny z religii, dotacje, koncesje, etc. Niczym wątroba przed śmiercią –  Kościół Katolicki mógłby na lata zatruć życie społeczne. Na szczęście to nie będzie możliwe. I nie tylko dlatego, że wątroba Głodzia nie wytrzyma , ale dlatego że jest E+. 