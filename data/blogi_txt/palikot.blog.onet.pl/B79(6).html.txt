Posmarowaliśmy sobie twarze musztardą, założyliśmy ogórki za uszy i piliśmy wódkę. Kto stawiał tezę, ten polewał. Kto tracił argumenty – temu wybijaliśmy zęby. * * *  Według profesora Wodzińskiego, którego odwiedziliśmy w Ubliku (od Ublick – rodzina pruska na Pojezierzu Ełckim) jest duża zbieżność, wręcz identyczność, pomiędzy staroruskim i starogreckim. Podobna gramatyka, słowa, a nawet pisownia. Moja słaba znajomość greki i żadna staroruskiego pozwala  jedynie się z  tym  zgodzić. Powstaje więc pytanie: dlaczego w Rosji nie było i nie ma filozofów, a jest i była wysoka kultura religijna? * * *  W Polsce też nie mieliśmy filozofów. I nawet Kołakowski, Ingarden czy Leśniewski z całą szkołą lwowsko-warszawską tego nie zmienią. I dzieje się tak, choć nasz język przecież pod wpływem łacińskim ukształtowany. A jednak naszym żywiołem jest tylko (aż!) poezja. * * *  Może więc rzucić to wszystko i zająć się greką. Tłumaczyć na nowo Platona i pisać komentarze. 