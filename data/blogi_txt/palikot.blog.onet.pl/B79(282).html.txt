Donald Tusk wymyślił stworzenie specjalnego Komitetu Nominacyjnego, który podlegałby tylko premierowi i zajmował się obsadzaniem rad nadzorczych spółek Skarbu Państwa. Premier zwariował? Zamierza obniżyć i tak już kiepską obecnie jakość zarządzania majątkiem państwowym? Po pierwsze, za nadzór nad spółkami Skarbu Państwa, a więc także za powoływanie członków rad nadzorczych, odpowiadają obecnie urzędnicy w poszczególnych ministerstwach – głównie ministerstwie Skarbu Państwa. Urzędnicy Ci pobierają za to wynagrodzenie. Tymczasem Tusk proponuje utworzenie Komitetu Nominacyjnego, którego koszty funkcjonowania wyniosą 650 000 zł rocznie i który będzie wykonywał dokładnie to samo zadanie. Oznacza to, że polski podatnik będzie dwa razy płacił za to samo. Wpisuje się to też w ogólna politykę premiera zwiększania biurokracji ponad wszelka miarę. Po drugie, pomysł ten oznacza dalszą putinizację Polski – kolejna ważna kompetencja zostanie zabrana ministrom i przejdzie bezpośrednio w ręce premiera Tuska. Taka praktyka gromadzenia w jednych rękach jak największej władzy, charakterystyczna właśnie np. dla Władimira Putina – prezydenta Rosji, jest dokładnym przeciwieństwem modelu państw Europy Zachodniej, polegającego na decentralizacji władzy. Po trzecie, wejście w życie pomysłu powołania Komitetu Nominacyjnego będzie stanowiło legitymizację praktyk, o których głośno było np. przy okazji wyborów w PO na Dolnym Śląsku. Wtedy to działacze Platformy Obywatelskiej proponowali funkcje w spółkach Skarbu Państwa w zamian za popieranie jednego z kandydatów. Po wejściu w życie pomysłu Donalda Tuska zjawisko to może się nasilić. Ministrowie bowiem podlegają przynajmniej kontroli parlamentarnej – muszą przychodzić na posiedzenia komisji sejmowych i w obecności kamer telewizyjnych odpowiadać na trudne pytania opozycji, tłumacząc się w ten sposób ze swoich decyzji. Tymczasem Komitet Nominacyjny będzie całkowicie wyjęty spod kontroli parlamentu, a tym samym opinii publicznej. Ułatwi to – pracującym w cieniu i z dala od czujnego oka opozycji oraz dziennikarzy – członkom Komitetu twórcze rozwijanie na masowa skale zasady „nie głosuj na Schetynę a załatwimy stanowisko twojej żonie w KGHM”. My w zakresie zarządzania majątkiem Skarbu Państwa proponujemy rozwiązania, które są dokładnym przeciwieństwem pomysłów Donalda Tuska. Uważamy, że wszystkie kierownicze stanowiska w spółkach Skarbu Państwa powinny być obsadzane w drodze otwartych, jawnych i maksymalnie przejrzystych konkursów, tak żeby naszymi państwowymi firmami zarządzali apolityczni fachowcy, a nie przyjaciele i rodzina polityków PO i PSL. 