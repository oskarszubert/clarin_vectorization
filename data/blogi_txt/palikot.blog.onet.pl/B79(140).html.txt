Z JE ks. abp. Gerhardem Ludwigiem Müllerem, prefektem Kongregacji Nauki Wiary, rozmawia Agnieszka Gracz Wiara w luksus Ojciec Święty Benedykt XVI, ogłaszając Rok Wiary, w liście „Porta  fidei” podkreślił, że wiara wzrasta, gdy jest przekazywana. Jak wpisuje  się w ten czas wezwanie do nowej ewangelizacji? – Wiara, nadzieja i miłość, trzy cnoty Boskie, wynikają z Bożej  łaski. Mamy Rok Wiary, którego owocem będzie wkrótce papieska encyklika.  W kontekście łaski należy również rozumieć świadectwo i nową  ewangelizację. Nie jest ona formą muzeum, ale wynika przede wszystkim z  żywej wiary, z żywej relacji z Jezusem Chrystusem. Każdy człowiek musi w  sobie pielęgnować wiarę, a także przez nową ewangelizację rozwijać depozyt wiary, odkrywać go i wzmacniać relację z Chrystusem. Jezus jest  żywym źródłem, nie jest źródłem, które się zdewaluowało, które minęło. W  tej perspektywie należy rozumieć nową ewangelizację. Zadaniem tego Roku  Wiary jest też ukazywanie aktualności wiary w Boga, w Chrystusa. Ten  skarb ponownie trzeba odkrywać i nim należy żyć. Ekscelencjo, co sprawiło, że w krajach tradycyjnie katolickich mamy dziś tak wielu ludzi, którzy nie znają już Chrystusa? – Jest wiele przyczyn tego stanu, którego dziś doświadczamy i z  którym Kościół musi się zmierzyć. Ich podłoże leży w rozumieniu tego świata, w pojawieniu się zjawiska sekularyzacji postępującego w wyniku  zmian technologicznych, społecznych, ale również w wyniku tendencji  filozoficznych, które w pewien sposób dały podwaliny stanu, z jakim  przyszło nam się borykać. Doprowadziło to do różnego rodzaju form  egoizmu człowieka, ukierunkowania go tylko na siebie. Obserwujemy  tendencję do ośmieszania wiary katolickiej. Wielu uważa, że między  rozwojem technicznym, nauką a wiarą jest ogromna nieprzystawalność. Dziś  pojawiła się też skłonność do określania człowieka wykształconego jako niewierzącego. Jest to oczywiście absurd. Nie jest prawdą, że człowiek  wykształcony może wszystko racjonalnie wytłumaczyć. W związku z tym  często ośmiesza się wiarę katolicką, traktując ją jako coś, co było  właściwe dla średniowiecza, czy swoistą formę „uwstecznienia”, jako coś  niewłaściwego dla człowieka XXI wieku, dla człowieka współczesnego, tzw.  postmodernistycznego. Analizując przyczyny dzisiejszej niewiary, trzeba dodać, że XIX wiek  dał podwaliny pod współczesny ateizm, a ufność w postęp doprowadziła do  tego, że modna stała się próba samozbawienia człowieka w sensie postępu.  Nie ma jednak samozbawienia. W XX wieku, szczególnie po II wojnie  światowej, wiara w postęp została zastąpiona wiarą w luksus, pieniądze,  bogactwo. Politycy często, zamiast służyć swemu narodowi, nadużywają władzy, są skorumpowani, i chociaż nie można uogólniać, często sami  próbują się jedynie wzbogacić, piastując różne urzędy. Ta sytuacja dotyczy chyba nie tylko polityków… – Oczywiście, państwu powinni służyć nie tylko politycy, ale ci  wszyscy, którzy w wymiarze ustawodawczym, wykonawczym i sądowniczym są odpowiedzialni za społeczeństwo. Nie mogą oni nadużywać wiary i zaufania  publicznego, ale powinni służyć swojemu narodowi. Wiara chrześcijańska  nie jest przeciwna postępowi, ale rozumie go inaczej. Mamy świadomość,  że Bóg nas zbawia, że nie zbawimy siebie sami, bo jest to niemożliwe.  Nie jesteśmy przeciwni postępowi, ale postrzegamy go w kategoriach  służby człowiekowi. Nie oznacza to, że ludzie wierzący nie mają  korzystać z dóbr, z nowości technicznych… Mają z nich korzystać na  zasadzie: czyńcie sobie ziemię poddaną. To biblijne stwierdzenie jest postrzegane w wymiarze Kościoła i wiary chrześcijańskiej jako zadanie.  Ważne jest, by uszanować godność człowieka, jego osobowość, ale też  wymiar solidarności ludzkiej. Kościół stoi na straży szacunku dla  każdego człowieka. Korzenie odejścia wielu społeczeństw od Chrystusa są zróżnicowane.  Dziś wiele osób ma trudności z pójściem pod prąd, ponieważ wielu z nich brakuje męstwa. Jest im łatwiej iść za panującą modą, trendami społecznymi proponującymi życie bez wiary, bez zaangażowania i bez  odwagi. Niestety, zanika wówczas sens człowieczeństwa. Ważne jest to,  abyśmy jako katolicy potrafili się zmobilizować, ukazywać, że człowiek  wierzący to taki, który korzysta z przemian, ale rozumie je w kontekście  swojej relacji do Boga, do Chrystusa, do człowieka i w kontekście  swojej własnej wiary. Antyreligia głupców Czy zgodzi się Ekscelencja, że wobec zalewu nowego pogaństwa i  antychrześcijańskich postaw potrzebna jest nam dziś na nowo apologetyka?  Wierni w mediach, w internecie i w rozmowach muszą umieć bronić prawdy  wiary, umieć uzasadnić, w co i dlaczego wierzą… – Dziś neopogaństwo jest nastawione na niszczenie chrześcijaństwa,  katolicyzmu. Ci, którzy są jego przywódcami, sami nie są zadowoleni z  własnego życia, dlatego przenoszą swoje kompleksy i brak wewnętrznego  spokoju na innych. Przede wszystkim atakują chrześcijan, obwiniając ich  za wiele rzeczy. Obserwujemy też silną tendencję do niszczenia wszystkiego, co katolickie. Kiedy analizujemy historię, możemy zauważyć, że ci XX-wieczni  protagoniści, w osobach m.in. Hitlera czy Stalina, byli osobami  psychicznie niezrównoważonymi, życiowo niespełnionymi, nieposiadającymi jakiegokolwiek życia duchowego, a więc ateistami w najgorszym wydaniu.  Oni doprowadzili do ogromnych mordów, nieszczęść i tragedii  XX-wiecznych. Zadaniem na dziś jest uwrażliwianie społeczeństwa,  szczególnie ludzi młodych, dojrzewających, poszukujących właściwych  wzorców i modeli życia, ukazywanie im skrywanych pod powierzchnią postaw  ateizmu, egocentryzmu, hedonizmu i ich konsekwencji dla ludzkości. Bo  tak naprawdę człowiek jest powołany, aby głębiej konstytuować swoje  własne życie, szukać spełnienia nie tylko w samym sobie, ale o wiele bardziej w relacji do Boga, która odzwierciedla wiarę człowieka. Niestety, trzeba podkreślić, że dziś wiele osób przejawia ignorancję w  zakresie historii. Gdybyśmy przeanalizowali cały ruch ateistyczny w  Związku Sowieckim lat 30. XX wieku czy program ideologów nazistowskich i  porównali to z dzisiejszymi protagonistami walczącymi z Kościołem,  próbującymi ośmieszyć biskupów, kapłanów, wiernych, zobaczylibyśmy, jak  wiele jest tu zbieżności. Można to zaobserwować choćby w  antyklerykalnych czasopismach czy w destrukcji płynącej z wielu  programów telewizyjnych. Niestety, w ten sposób łatwo jest dziś panować nad człowiekiem. Przykładem może być niedawna tragedia w Stanach Zjednoczonych, gdzie nastolatek zabił kilkadziesiąt osób, w tym grupę  dzieci. To jest właśnie destrukcja, która nie wynika z wiary. Człowiek  prawdziwie wierzący nie jest w stanie świadomie uczynić krzywdy  bliźniemu. Natomiast takie zachowania są owocem wspomnianej destrukcji. Czy nie wynika to też z braku odpowiedniego wychowania młodego pokolenia? – Dziś często pomijamy prawdziwe wychowanie. Wychodzimy z czysto materialistycznego punktu widzenia, chcąc zapewnić środki materialne i  tzw. godziwe życie. Niestety zapominamy o tym, że każdy młody człowiek  potrzebuje miłości i akceptacji, przyjęcia go takim, jakim jest,  pokazania mu trwałych zasad, które płyną z autentycznej wiary. Jeśli  tego zabraknie, rodzą się frustracje, które później eskalują nawet w  taki dramatyczny sposób, jak wcześniej wspomniana tragedia w USA. Bardzo potrzebne jest zaangażowanie drugiego człowieka w wychowanie. Jeśli  zabraknie właśnie miłości i akceptacji, wsparcia, obecności, rodzą się  takie zachowania. Duch człowieka potrzebuje odniesień, a serce człowieka  potrzebuje przyjęcia. Dumni z Chrystusa Ksiądz Arcybiskup zwrócił uwagę na dyskredytowanie Kościoła,  kapłanów… Jakie działania przeciw wierze i Kościołowi Chrystusa  obserwuje Ekscelencja na naszym kontynencie? – Chrześcijaństwo jest dziś religią najbardziej prześladowaną.  Każdego roku pojawiają się statystyki wskazujące na ogromną liczbę  ludzi, którzy oddają swoje życie za wiarę w Chrystusa. W Europie może  nie mamy do czynienia z fizycznymi prześladowaniami sensu stricto, ale  możemy mówić o prześladowaniach duchowych. Mogą one dotyczyć np.  redaktorów, szefów katolickich rozgłośni czy gazet. Jeśli ktoś odważnie mówi, że opowiada się za wiarą chrześcijańską, jej nakazami moralnymi,  jest ośmieszany, dyskredytowany, określany mianem fundamentalisty, co ma  oznaczać, że jest kimś nieodpowiednim we współczesnym świecie. Tego  typu prześladowania są obecne w Europie. Chciałbym jednocześnie zwrócić uwagę na bardzo ważny element tych  cierpień w wymiarze duchowym: powinniśmy być dumni z faktu, że wierzymy w  Chrystusa i przynależymy do Niego, że nas ośmieszają czy próbują  zdyskredytować. Jeśli w tak banalny, prosty sposób przeciwnicy próbują  nas lekceważyć, świadczy to też o tym, że nie są na tym samym poziomie  intelektualnym co my. Od pewnego czasu, szczególnie w Europie, wzmagają się tendencje  dążące do eliminowania wiary ze sfery publicznej. Jakie skutki może to  przynieść? – Tutaj można zaobserwować, że ateizm jest „religią” ludzi  niemądrych. Sądzę, że jest to najbardziej adekwatna odpowiedź. Nie  możemy pozwolić na eliminowanie wiary ze sfery publicznej. Dla ludzi  wierzących zawsze będzie to absurdem. Powinniśmy być dumni, że jesteśmy pośród społeczeństwa i jemu służymy. Niech raczej próbują się usprawiedliwiać ci ludzie, którzy wyznają ateizm i działają na społeczeństwo destruktywnie. Katolicy działają na społeczeństwo pozytywnie. Chrześcijaństwo wnosi w jego funkcjonowanie i w życie  publiczne bardzo dużo wartości. Nie mamy powodów, aby się tu  usprawiedliwiać. Wręcz przeciwnie, mamy powody, aby być dumnymi z  obecności w sferze publicznej. Jest to dla nas również zadanie. Przecież  np. kobieta i mężczyzna, którzy są wiernymi małżonkami, nie mają  jakiegokolwiek powodu usprawiedliwiać swojego życia wobec tych  wszystkich śmiesznych postaci, które próbują kreować destruktywne i  żałosne modele życia dwojga osób. Wierne życie tych małżonków wynika z godności, z kanonów wiary i z relacji osobistych do siebie. Dotarła do mnie wiadomość, że jeden z posłów Ruchu Palikota określił  polskich biskupów jako „złodziei i terrorystów”. To jest ta argumentacja  sprzed lat, ta sama argumentacja ludzi, którzy zamordowali oficerów  polskich w Katyniu czy 80 tys. kapłanów, zakonników w Związku Sowieckim.  To próba dyskredytacji Kościoła. Nie możemy pozwolić na to, aby tacy ludzie nas zastraszali. To jest absolutnie niedopuszczalne. Przecież to  właśnie oni atakują godność ludzką, niszcząc ją. W sposób bezpośredni  atakują wolność religijną. Jeśli państwo jest państwem prawa, to za  takie słowa powinno się wytoczyć proces. Takie osoby nie powinny być  dopuszczone do Sejmu, tak jak tzw. Partia Piratów w Niemczech. Demony w ruinach ołtarzy Zadaniem Kongregacji Nauki Wiary jest zarówno obrona dogmatów wiary  katolickiej, jak i jej promowanie i ukazywanie całego bogactwa nauczania  Kościoła. Ekscelencjo, jakie są priorytety tej dykasterii w trwającym  Roku Wiary? – Przede wszystkim należy wymienić tu pojęcie Objawienia i w tym  kontekście trzeba rozumieć zadania Kongregacji Nauki Wiary. To, co  Boskie, pochodzi z Objawienia i ukazuje się nam poprzez wiarę w Boga. Wiary nie można rozumieć tylko jako kondycji człowieka w wymiarze  immanentnym, czasoprzestrzennym na ziemi. Mówiąc inaczej, nie należy jej  postrzegać jedynie w wymiarze kondycji moralnej, psychicznej,  psychologicznej czy socjologicznej człowieka. Trzeba ją rozumieć  szerzej. Wiara oczywiście przeradza się w relacje do drugiego człowieka,  a jako rezultat finalny może mieć wymiar społeczny, a więc relacji  człowieka do człowieka, ale też do Boga i świata. Należy jednak pamiętać wciąż o tym najważniejszym wymiarze. Bo wiara przede wszystkim uskrzydla człowieka, daje mu możliwość wzniesienia się z immanencji ku  transcendencji. To, co w człowieku w wymiarze ludzkim zostało zniszczone  przez grzech pierworodny, w wymiarze Boskim zostało wzniesione ku Bogu.  Wiara wznosi człowieka do wymiaru transcendentnego, dając mu  przynajmniej w jakimś stopniu możliwość zgłębienia go. Dopiero w tym  spotkaniu z Bogiem człowiek odnajduje swoją ludzką godność. Wówczas może określić to, do czego jest przeznaczony, w jaki sposób ma odkrywać  tajemnicę swojego życia i jego sens. W Bogu ten sens jest widoczny i  absolutny. Zatem w wierze człowiek odnajduje swoją godność i sens życia. Jednak  dziś coraz częściej doświadczamy zagrożeń dla wiary katolickiej… – We wszystkich krajach, w których wiara katolicka, wiara  chrześcijańska jest znieważana czy wręcz niszczona, obserwujemy  jednocześnie brak wobec niej alternatywy ze strony nurtów ateistycznych.  Nie są one zdolne dać nic w zamian, ale niszczą chrześcijaństwo, niszcząc ludzką godność. Dla wiary nie ma więc alternatywy! Nie tylko w  Europie, ale i w innych państwach, i na innych kontynentach. Tam, gdzie  pojawiają się nurty ateistyczne, obserwujemy brak szacunku dla godności  ludzkiej. Jest to ewidentne i na tej płaszczyźnie Kościół ma również  wiele zadań do spełnienia. Chrześcijaństwo bez kompleksów Ogromnym wyzwaniem jest tu przede wszystkim brak poszanowania życia ludzkiego w świecie… – Życie ludzkie nie jest „produktem technicznym” obojga rodziców, nie  należy go postrzegać w kategoriach ateistycznych, dla których wymiar  ekonomiczny jest faktorem korzyści i strat. W chrześcijaństwie, w  Kościele katolickim człowiek od poczęcia do naturalnej śmierci  traktowany jest z godnością. Natomiast dla tych, którzy myślą i  postrzegają świat w wymiarze ateistycznym, życie mającego przyjść na  świat dziecka, które np. może być w jakimś stopniu chore, jest  nierentowne. Na takie podejście do życia Kościół absolutnie się nie  zgadza. W przypadku państw europejskich i Stanów Zjednoczonych, które mają podobną płaszczyznę kulturową, demokrację próbuje się dziś rozumieć  jednostronnie. To te kraje usiłują liberalizować ustawodawstwo  antyaborcyjne, chcą na nowo definiować małżeństwo, deprecjonując  sakrament małżeństwa, próbują ograniczyć rolę rodziców… Są to działania  wynikające ze złego rozumienia demokracji. Tak naprawdę nie odnoszą się  do pojęcia dobra wspólnego, o które zarówno demokracje, jak i rządy poszczególnych państw zobowiązane są się troszczyć. Odnoszą się za to do  pojęcia „dobra własnego”, czyli źle rozumianego pojęcia „dobra  wspólnego”. Nie powinno tak być, ponieważ „dobro wspólne” oznacza dobro  dla wszystkich ludzi, tak aby każdy człowiek miał też prawo i możliwość  urodzenia się, życia i rozwoju. To jest podstawą zadań, które powinny  być priorytetowe dla wszelkich przemian i rządów. Ale niestety tak nie  jest. Czy w Roku Wiary Kongregacja Nauki Wiary planuje opublikować jakieś nowe dokumenty? – Kongregacja, choć nie planuje w najbliższym czasie wydania  konkretnego dokumentu, zajmuje się opracowaniem, które będzie mówiło o  autentycznej interpretacji postanowień Soboru Watykańskiego II. Jak  wiemy, są różne tendencje postrzegania nauczania Soboru. Niektórzy  rozpatrują go na płaszczyźnie historycznej. Inni chcą wrócić do czasu „przedsoborowego”. Ostatni sobór postrzegany jest więc ambiwalentnie. W  związku z tym Kongregacja Nauki Wiary pragnie ukazać autentyczną  interpretację Vaticanum II, aby wskazać kierunek po 50 latach od jego  rozpoczęcia. Przede wszystkim trzeba pamiętać, że Chrystus jest zawsze  ten sam. On jest drogowskazem historii. Christus heri, hodie, semper! – mówiliśmy, rozpoczynając trzecie tysiąclecie chrześcijaństwa. Chrystus  jest dla każdego człowieka zawsze ten sam i tak pozostanie, ale On jest  też „Punktem Wyjścia” całego communio sanctorum, wspólnoty świętych.  Wiara buduje więź pokoleń. Nie możemy czuć się lepsi od minionych  generacji, dlatego że mamy większe możliwości techniczne. Powinniśmy być  im wdzięczni za to, że jesteśmy, że żyjemy. W wymiarze wiary nie możemy  też mieć kompleksów wobec tych, którzy przyjdą po nas. Wiara jest spoiwem, które łączy wszystkie pokolenia od Chrystusa aż do dziś i do  końca czasów.   http://www.naszdziennik.pl/wiara-kosciol- na-swiecie/19041,neopoganstwo-karmi-sie-krwia-chrzescijan.html 