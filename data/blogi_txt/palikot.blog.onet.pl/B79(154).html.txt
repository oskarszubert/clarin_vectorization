„To do czego dąży Pan Duda jest przede wszystkim szkodliwe dla Was pracobiorcy, bo my przedsiębiorcy damy sobie radę. Najsłabsi pracobiorcy mogą rady nie dać.”  To cytat z bloga Cezarego Każmierczaka- prezesa Związku Polskich Pracodawców, opozycjonisty, legendy dawnej Solidarności, człowieka internowanego, prześladowanego, podziemnego wydawcy „bibuły”. Walczył o wolność, walczył o solidarność, ale czy walczył o dzisiejszą Solidarność? Chyba nie. To on napisał list otwarty do przewodniczącego Dudy: „przedsiębiorcy mają głęboko w dupie, jaką Pan zechce ustanowić płacę minimalną oraz czy zlikwiduje Pan umowy cywilno-prawne.” Na Kaźmierczaka rzucili się wszyscy, od lewa do prawa. Któryś z oddziałów KPN- u nawet wydał na niego wyrok śmierci. Bo jakże to tak? Jak można tak bezczelnie szczerze powiedzieć, że podniesienie płacy minimalnej, zwiększenie kosztów pracy przez jeszcze większe jej opodatkowanie, to wycieranie sobie obłudnej gęby hasłami walki z bezrobociem. Że to piramidalna hipokryzja, ściema na której związki zawodowe pasą się od lat. Że chodzi im tylko o palenie opon i kukieł, utrzymanie swojego związkowego nimbu, a prawdziwe problemy mają szczerze gdzieś. Kaźmierczak wyjaśnia na swoim blogu: „Jest zupełnym paradoksem, rodem z Mrożka, że w Polsce związki zawodowe dążą do jak najwyższego opodatkowania pracy! Nie trzeba mieć Nobla z ekonomii, żeby wiedzieć, że im dane dobro jest bardziej opodatkowane, tym go mniej. Tymczasem w Polsce wszyscy Ci obrońcy “świata pracy”: lewica kawiorowa i lewica antysystemowa, socjalistyczna prawica i związki zawodowe od rana do wieczora powtarzają zgodnym chórem: Wyżej opodatkować pracę! Ozusować wszystkie umowy! Niech praca będzie droższa, niech będzie jej mniej! Będziemy mieli tytuł do wystąpień! Czy ktoś słyszał głos z tamtej strony, żeby bardziej opodatkować konsumpcję czy kapitał. Powiedzmy, typowe lewicowe żądania. Nie. Żądania dotyczą tylko opodatkowania pracy!” Ma rację! Nakładanie kolejnych obciążeń na pracodawcę, dążenie do podnoszenia płacy minimalnej, krępowanie swobody zatrudnienia – o tak, to nośne hasła! Ale to najczystszy populizm, obrzydliwie obłudny i ohydnie oszukańczy. Każdy kto umie dwa do dwóch dodać wie, że wysoka minimalna płaca spowoduje zwolnienia pracowników, bo nikt nie zmusi pracodawcy do utrzymywania zatrudnienia, na które go nie stać. Wysoka minimalna poprawi sytuację kilkudziesięciu tysięcy urzędników zatrudnionych w budżetówce. Cała reszta, czyli 70% pracujących, którzy biorą pracę z sektora prywatnego ma się czego bać – bezrobocia! A najbardziej zagrożeni są najsłabsi pracobiorcy! My w Sejmie nie podnieśliśmy za tym ręki, co nam do dzisiaj wypomina Miller z Jońskim. Podobnie jest z ozusowaniem każdej umowy „śmieciowej”. Składki płacone do ZUS są dzisiaj tak dużym kosztem pracy, że jeśli wprowadzimy, jak chce Duda, obowiązek ozusowania każdej umowy o dzieło, umowy zlecenia, to ta forma zatrudnienia zejdzie do szarej strefy, czyli spowoduje pracę „na czarno”, bez jakiegokolwiek kwitu, kompletnie na gębę – jak w niewolnictwie. My zaproponowaliśmy: ozusujmy wszystkie umowy, ale zmniejszmy składkę o 30%. Paradoksalnie zwiększyłoby to wpływy do ZUS (zniknęłaby szara strefa, stałaby się nieopłacalna), a jednocześnie wszyscy pracujący mieliby zabezpieczenie zdrowotne i emerytalne. Każmierczak nie walczy ze związkami zawodowymi. On im przypomina do czego powinny służyć – do ochrony praw pracowniczych, a nie szkodzenia im. Daje też propozycję: szukajcie rozwiązania w opodatkowaniu wielkiego kapitału bankowego, naciskajcie na sprawiedliwy podział dóbr i nawołujcie do solidarności bogatych z biednymi. Tylko kto zechce go posłuchać? 