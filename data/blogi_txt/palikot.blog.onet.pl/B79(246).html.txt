W związku z Konferencją Stron Ramowej Konwencji Narodów Zjednoczonych w sprawie Zmian Klimatu (tzw.COP19), która odbędzie się w Warszawie od 11 do 22 listopada 2013 r., Twój Ruch wzywa koalicję rządzącą PO-PSL do aktywnego i odpowiedzialnego  włączenia się do unijnej debaty na temat ambitnych celów klimatycznych po roku 2020. Osłabiając stanowisko negocjacyjne UE, polski rząd zmniejsza szanse na osiągnięcie globalnego porozumienia klimatycznego. Organizacja konferencji w Polsce oznacza, że nasz kraj będzie przez kolejny rok pełnił rolę „Prezydencji COPu”, co powinno być dla polskiego rządu impulsem do zmiany obecnej strategii polegającej na blokowaniu, zaskarżaniu, niewdrażaniu i krytykowaniu unijnych regulacji klimatycznych. Strategia ta jest szkodliwa dla polskiej gospodarki i społeczeństwa, powoduje polityczną izolację Polski na arenie Unii Europejskiej i naraża nasz kraj na międzynarodową krytykę. Jest oparta na stronniczych analizach i sprzeczna z polską racją stanu. Jednocześnie Twój Ruch wzywa koalicję rządzącą do jak najszybszego wdrożenia wszystkich dyrektyw będących częścią unijnego Pakietu Klimatyczno- Energetycznego, a w szczególności Ustawy o Odnawialnych Źródłach Energii, implementującej unijną Dyrektywę o OZE. Ustawa musi zostać przyjęta nie tylko w celu odblokowania  inwestycji w odnawialne źródła energii, ale także po to, aby uniknąć ogromnych kar finansowych, które grożą Polsce za opóźnienia w jej implementacji. W połowie września, przedstawiając wizje przyszłości polskiej energetyki, premier Donald Tusk oświadczył, że czuje się odpowiedzialny jedynie „za Polaków, którzy żyją tu i teraz, a nie w dalekiej przyszłości”. Słowa te potwierdza obecna rządowa polityka energetyczna, lekceważąca zdanie niemalże 70% Polek i Polaków, którzy uważają, że środowisko należy chronić właśnie ze względu na przyszłe pokolenia. To w imieniu tych obywateli i obywatelek Twój Ruch jako pierwszy złożył tzw. poprawkę prosumencką, umożliwiającą produkcję energii elektrycznej na własne potrzeby oraz sprzedaż wyprodukowanej nadwyżki do sieci bez konieczności prowadzenia działalności gospodarczej. Wersja poprawki PO przyjęta w Senacie, uniemożliwia dynamiczny rozwój energetyki prosumenckiej, dając jedynie możliwość sprzedaży energii poniżej ceny rynkowej. Twój Ruch stoi na stanowisku, że zamiast nieskutecznego przeciwstawiania się polityce klimatycznej UE, polski rząd powinien wykorzystać Pakiet Klimatyczno-Energetyczny jako impuls do modernizacji gospodarki, drastycznej poprawy efektywności energetycznej oraz szerokiej promocji oszczędności energii i rozwoju sektora OZE. Budowa innowacyjnej i niskoemisyjnej gospodarki może zaowocować powstaniem w Polsce setek tysięcy nowych miejsc pracy, rozwojem małych i średnich przedsiębiorstw i radykalną poprawą jakości powietrza. Dzięki mądrej klimatycznej strategii, zakładającej wykorzystanie unijnych funduszy na modernizację energetyki, polska gospodarka może stać się bardziej konkurencyjna, polska wieś bardziej innowacyjna, a nasze rachunki za prąd i ogrzewanie – niższe. Spotkanie stron Ramowej Konwencji Narodów Zjednoczonych w sprawie Zmian Klimatu (najważniejszej międzynarodowej umowy regulującej globalną współpracę na rzecz ochrony klimatu) organizowane jest corocznie pod egidą ONZ. Celem tegorocznej Konferencji (COP 19), która odbywa się od 11 do 22 listopada w Warszawie, jest rozpoczęcie negocjacji mających doprowadzić do podpisania w 2015 roku nowego globalnego porozumienia na rzecz ochrony klimatu. Proces jego wypracowywania rozpoczął się w zeszłym roku podczas konferencji COP18 w Durbanie, gdzie zapadła decyzja, aby obowiązujący obecnie Protokół z Kioto został po roku 2020 zastąpiony nowym porozumieniem, które nałoży wiążące cele redukcji emisji zanieczyszczeń powodujących zmiany klimatyczne na wszystkie kraje (a nie tylko na kraje rozwijające się). Nowe porozumienie ma być przyjęte na konferencji COP21, która odbędzie się w 2015 roku w Paryżu. W Warszawie uzgodniona musi zostać mapa drogowa prowadząca do przyjęcia nowego porozumienia. Strony konwencji już w przyszłym roku powinny zadeklarować cele ograniczenia emisji gazów cieplarnianych po roku 2020. Tylko w ten sposób możliwe będzie sprawdzenie, czy zaproponowane cele będą w sumie wystarczająco ambitne, aby powstrzymać wzrost globalnej temperatury ponad krytyczny poziom 2 st. C, którego przekroczenie będzie wiązało się z katastrofalnymi skutkami dla naszej planety, jej mieszkańców i światowej gospodarki. Zapraszamy na Konwencję Twojego Ruchu na temat energetyki organizowaną w Opolu 16 listopada 2013r., podczas której będziemy debatować nad szansami dla Polski związanymi z promowaniem zielonej energii. 