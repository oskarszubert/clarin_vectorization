Wszyscy, oprócz Twojego Ruchu, wściekle atakują OFE. Miller, Tusk, Kaczyński grzmią, perorują, argumentują, jeden przez drugiego. Ironia losu polega na tym, że to oni sami OFE tworzyli i bronili przez lata. Teraz rząd premiera Tuska postanowił zabrać pieniądze ludziom, tak jakby to były pieniądze publiczne, czyli niczyje. Jednocześnie rząd nie przedstawia żadnej alternatywy. Nie prezentuje konceptu całościowego systemu emerytalnego. Nie reformuje ZUS-u i KRUS-u. Nic! Tylko SKOK na kasę. A SLD, niczym najwierniejszy koalicjant, biegnie z pomocą. A jakże, też domaga się likwidacji OFE! Dlaczego Miller nie zlikwidował OFE przez cztery lata kiedy był premierem? Zdumiewająca hipokryzja? Leszek Miller pobiera skromną emeryturę w wysokości ponad 4 tys. miesięcznie. Do tego uposażenie i dieta posła – łącznie ponad 200 tys. rocznie. Nie zaglądam mu w portfel, jego sprawa i jego sumienie, kiedy patrzy w oczy emerytom żyjącym za 700 zł, którzy stracili zdrowie ciężko pracując całe życie. Te 4 tys. Millerowi wypłaca i wypłacać będzie ZUS. Czy dziwi w takim razie, że towarzysz Miller przede wszystkim troszczy się o kondycję ZUS-u kosztem OFE? Wypłacalny ZUS to przede wszystkim gwarancja jego wysokiej emerytury. To dopiero cynizm! Likwidować OFE – czyli emerytury młodych ludzi, aby samemu nie stracić.  W nosie ma czy dla dzisiejszych 20 i 30-latków wystarczy kiedyś w ZUS na wypłaty. Ważne aby dzisiaj jemu nie zabrakło! Tusk dokonał rekonstrukcji w wyniku, której nic się nie zmieniło. Czy Szczurek, czy Rostowski, to wszystko jedno. I tak OFE na potrzebę chwili i łatania dziur trzeba zniszczyć. A po nich, choćby potop! 