Żywieniowa wariatka lubi ciepełko, dlatego już od wczesnej wiosny przy życiu trzymała ją nadzieja na takie temperatury, jakie mamy teraz. Przymierzała skąpe szmatki. Nie, nie ma skłonności ekshibicjonisty, nie chodzi też o konkurs kto więcej cyca wywali na światło dzienne tak, żeby jednak sutki – jak ostatni bastion honoru – pozostały w ukryciu. Wariatce zależy wyłącznie na łapaniu witaminy D. Ale żeby odsłonić co nieco ciała, ta „powierzchnia” musi być z gatunku nie wylewających się. Trzęsąca się galareta mogłaby wystraszyć słońce. A tu kicha. Wariatce nie udało się wbić w żaden łaszek w poprzedniego sezonu! No to obcinamy słodycze. Po tygodniu zero efektów. Obcinamy tłuszcz. Jak by to delikatnie ująć – efektów jeszcze mniej, czyli efekt raczej odwrotny. Zmniejszamy porcje jedzenia – łaszki się wciąż kurczą! Waga, trzeba się zważyć… Wariatka wykonała kilkukrotnie powtarzany rytualny spacer wokół łazienki, wypiła melisę, wyregulowała oddech. W końcu wzięła głęboki wdech i z pewnością siebie godną Chucka Norrisa wparowała do łazienki. Z zaciśniętymi zębami stanęła na wadze. Eee. Noszę zdecydowanie przyciężką odzież. Zrzuciła wszystko z siebie w 3 ułamki sekundy. Hmmm, ubyło za mało. Siku! No jasne! W pęcherzu mam z pewnością 3 kg! Nie, w pęcherzu było zdecydowanie mniej. A waga zdawała się gadać: No i co się tak gapisz tempa dzido! Nie trzeba było żreć, to bym pokazała mniej! No tak, ludziskom się wydaje, że do ciał dietetyczek tłuszcz nie może się przyczepić, bo każdą komórkę pokrywa kropla płynu do naczyń. A tu doopa… A przytyta dietetyczka, to jak fryzjerka ze spaloną trwałą ondulacją i blondem w odcieniu – jak mawiał mój fryzjer – Mariola z Nowego Tomyśla. No i żeby skrócić historię. Wariatka – w związku z przygodami szpitalno-wakacyjnymi (tutaj) – i tak musiała zrobić badania kontrolne stanu zdrowia. No i wyszło szydło z worka. W życiorysie na blogu chełpi się, że odchudzić można nawet kobiety z chorobą Hashimoto. No to teraz dziewczynko przyjdzie Ci to sprawdzić nie tylko na innych, ale też na sobie. PS. Ania, Agi dwie, Beata! Ja po dwóch tygodniach eksperymentów trafiłam najpierw w takie ilości jedzenia, żeby wreszcie przestać tyć. Za mną pierwszy tydzień z wynikiem „waga w dół”. Łatwo nie jest, ale umówmy się, że damy rade ok? Krem z brokułów z prażonym słonecznikiem Za czym wariatka zatęskni w związku ze zmianą diety na „tarczycową”? Za sulforafanem, czyli brokułami. No to na pożegnanie. - 2 dorodne świeże brokuły (mogą być też mrożone) - kostka bulionu wege - 1 łyżka suszonego estragonu - 3 łyżki oliwy z oliwek  - 2 łyżki śmietany lub pół szklanki mleka, żeby ciut zabielić - sól - kilka łyżek łuskanego słonecznika Brokuły ugotować w małej ilości wody. Rozpuścić kostkę bulionu. Zmiksować blenderem. Dodać oliwę, zioła, lekko zabielić. Doprawić do smaku (ja nie używam soli, ale jeśli musicie…). Latem zupę można podawać „nie gorącą”. Jako dodatek kiełki z brokułów (w jednym kiełku jest tyle samo sulforafanu, czyli substancji o działaniu m.in. przeciwrakowym, co w całym brokule), idealnie pasuje też uprażony bez tłuszczu słonecznik. Smacznego.    Otagowany jako: choroba Hashimoto, dieta przy hashimoto, niedoczynność tarczycy, odchudzanie, schudnąć z hashimoto 