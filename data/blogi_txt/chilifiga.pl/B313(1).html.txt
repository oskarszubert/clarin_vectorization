- Mamo, co to za góra? - Śnieżnik. - Największy w Sudetach? - Nie, wyższa jest Śnieżka. - Aha, czyli czasem jednak dziewczyna jest wyższa od chłopaka! Pogaduszki okraszone dziecięcą logiką uprzyjemniały nam długi weekend. Przyznałam się z grubsza gdzie byłam (nasz facebook), to wypada jeszcze doprecyzować. Kotlina Kłodzka, z naciskiem na Kletno, a te fantastyczne naleśniki z jagodami wcinaliśmy właśnie w schronisku pod Śnieżnikiem. Mniam! Nie wiem co w nich jeszcze było, ale zadziałało, bo Maja, która pół godziny wcześniej zesztywniała na wieść, że to jeszcze nie szczyt, po takim obiedzie ochoczo ruszyła w kierunku wierzchołka. Ochoczo nie oznacza jednak szybko, bo zdaje się, że pobiliśmy rekord w powolnym wchodzeniu na Śnieżnik. Gdyby ktoś próbował równolegle z nami wczołgać się tam zawinięty w dywan, to miałby spore szanse na zwycięstwo. Nie ważne, w końcu jednak dotarliśmy, zgięci w pół, z sinymi ustami. A powyższe „dolegliwości” wywołał u nas fakt delektowania się po drodze jagodami. Właściwie nasza górska wyprawa przebiegała od krzaka do krzaka. Kiedy już łudziłam się, że dziewczątka po prostu więcej owoców w siebie nie wcisną i choć ostatni odcinek szlaku pokonamy sprawnie, okazało się, że czeskie jagody smakują zupełnie inaczej… Tak, to był bardzo jagodowy weekend.:-) Najfajniejsza pora na chodzenie po górach. Gorzej, że księżniczkom tak się spodobały słodkie, owocowe obiadki, że postanowiły sobie przedłużyć długi weekend o poniedziałek. - Co chcecie na obiad? - Coś słodkiego, z jagodami. Nie miałam jagód, ale przez te kilka dni naszej nieobecności co nieco w ogródku dojrzało, więc jakoś sobie poradzimy. Risotto bakaliowe z owocami - 200 g brązowego ryżu - garść rodzynek - 2-3 czubate łychy płatków migdałów - świeże owoce – u nas borówki, maliny i poziomki. Ryż zalewamy 1,5 szklanki wody. Gotujemy wraz z płatkami migdałów pod przykryciem 15 minut. Dorzucamy rodzynki i gotujemy kolejne 20 minut. Sprawdzamy, czy woda odparowała (jeśli jest zbyt dużo wody, to podgrzewamy przez chwilę mocniej bez przykrycia) oraz czy ryż jest wystarczająco miękki (jeśli nie, to można już garnek zestawić i zostawić przykryty na 10 minut).  Układamy na talerzu, dekorujemy świeżymi owocami. Na śniadanie lub słodki letni obiad albo i na deser. Pyszne i zdrowe danie. Owoce jagodowe mają działanie antyrakowe (delfinidyna w borówkach, kwas elagowy w owocach jagodowych – więcej tutaj), a że nie użyliśmy ani grama cukru, a i pozostałe składniki spełniają wszelkie wymogi diety leczniczej, to z czystym sumieniem polecam.  Otagowany jako: dieta antyrakowa, owoce jagodowe, owocowe risotto, przepisy antyrakowe, słodki obiad, słodkie risotto 