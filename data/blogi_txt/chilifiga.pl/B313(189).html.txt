Bywam odrobinkę złośliwa. Po prostu czasem czuję, że jadzik sączy się w kąciku ust. Ocieram go wierzchem dłoni i już wiem, że muszę komuś umilić dzień. Komu by tu dziś? Najwdzięczniejszym obiektem do znęcania się jest kobieta w amoku przygotowań do przyjęcia z okazji I Komunii Świętej (czyli np. chilifigowa Natasza:-). Kiedy wydaje jej się, że już wszystko dopięte na ostatni guzik, zawsze znajdzie się jakaś życzliwa koleżanka, która przytomnie przejrzy fora internetowe i oferty firm, aby zrobić listę rzeczy absolutnie niezbędnych na komunijną imprezę. Wylejmy zatem jadzik. Natasza! Sprawdź czy wszystko masz: - Podziękowania dla gości w formie bransoletek, ewentualnie kart pamiątkowych, ale wtedy koniecznie bogato zdobionych i pokrytych masą perłową. - Ozdobne pudełko na ciasto komunijne (taka wydawka „na drogę”). - Czekoladki, ewentualnie cukierki krówki, na papierku nadruk – wizerunek gwiazdy dnia w wianuszku, z miną wprost z obrazów Wyspiańskiego. - Dwumetrowy baner dekoracyjny nad wejściem (żeby ktoś przez przypadek nie trafił do sąsiadów). - Gipsowe odlewy książeczki do nabożeństwa, jako dekoracja stołu. - Ewentualnie również gipsowe drobne, dziecięce dłonie złożone do „amen” (dla wielbicieli horrorów). - Białe mydło w kształcie aniołka (No moim zdaniem hit!). - Pamiątkowa pozłacana księga dekorowana bardziej bogato niż barokowy kościół. - Pamiątkowa statuetka z grawerem. No i ciesz się, że do komunii idzie córka, a nie syn, bo wtedy musiałabyś obowiązkowo wyposażyć młodego w błyszczący niczym perła krawat z nadrukiem wizerunku Jezusa Chrystusa w full kolorze, a także złotymi zgłoskami tkanym napisem „Filip ? I Komunia Święta”. Nataszo, a także inne mamy dzieciątek pierwszokomunijnych! Zaproponowane dotąd na chilifiga smakołyki na przyjęcie nie przewidziały transportu w specjalnym ozdobnym pudełku (ani czekoladowy suflet, ani ptasie mleczko raczej nie podołają). Dlatego pozwalam sobie zaproponować dziarski sernik, który z pewnością zachowa fason podczas podróży. Sernik z polewą malinową w czekoladzie Spód - 250 g ciastek, zwykłych herbatników - 100 g masła - 2 czubate łychy wiórków kokosowych Sernik - 1/2 kg sera w kubełku - 1/2 kg twarogu - 1 budyń waniliowy - 120 g cukru - 1 cukier waniliowy (lub otarta laska wanilii) - 3 jajka - 50 g masła Polewa - 150 g owoców (mrożone maliny plus np. wiśnie) - 100 g czekolady gorzkiej - 100 ml słodkiej śmietany 30% Ciastka kruszymy, dodajemy wiórki i masło. Wykładamy spód tortownicy, pieczemy 10 min. w 180 st. C Produkty w temp. pokojowej. Sery miksujemy blenderem na jednolitą masę, dodajemy: budyń, cukier, wanilię, miksujemy, dodajemy po jednym jajku i masło. Wlewamy do tortownicy na upieczony wcześniej spód. Pieczemy w temp. 175-180 st. C ok. 45 min. Zostawiamy w piekarniku przynajmniej na kilka godzin (najlepiej całą noc). Schładzamy dodatkowo w lodówce. Owoce miażdżymy blenderem (można lekko osłodzić). Masą smarujemy wierzch sernika. Pokruszoną czekoladę podgrzewamy w garnuszku w śmietanie, mieszając, aż powstanie śliczna, błotna brejka, którą polewamy sernik. Można posmarować także boki sernika. Idealnie, jeśli sernik ma jeszcze choć 3 h na poczekanie na gości w lodówce. Prosty, ale efektowny. Tak pyszny, że jego kawałek uratuje nastrój, gdyby się okazało, że ktoś z Was nie przygotował wszystkich wymienionych wyżej elementów przyjęcia z okazji I Komunii Świętej.   Otagowany jako: menu na I Komunię Św., najlepszy sernik, prosty przepis na sernik, przepis na sernik, sernik,                                                  sernik z masa malinową i czekoladą 