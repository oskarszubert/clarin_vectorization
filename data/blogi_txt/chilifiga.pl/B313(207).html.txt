Prażone migdały, suszone pomidory, winogrona, wędzony łosoś. Bardzo szybkie danie i bardzo smaczne. Smakuje nawet kulinarnie wybrednym bachorom. Trzeba je tylko najpierw wytarzać w śniegu. U nas sypie od tygodnia i obecnie widzę zza okna wielkie białe nic. Nawet przejeżdżające samochody wyglądają jak wielkie białe nic, bo po prostu ich nie widać. Nie zdziwiłabym się, gdyby dziś zamiast listonosza pojawił się u mnie Yeti i trzy pingwiny. Mój mąż naciagnął na koła samochodu jakieś podejrzane ochraniacze, dzięki którym jakoś nie ślizgam się po ulicy. Bachory przeszczęśliwe. Zniknęły wczoraj w ogrodzie i wróciły po trzech godzinach nawet nie specjalnie odmrożone. Podobno wykopały podziemne tunele (tyle, że śnieżne), a nawet mini zoo i wybieg dla koni. Zanim zdążyłam powiedzieć, że obiad na stole, pożarły makaron z łososiem i mlasnęły niczym śnieżne kojoty. - Olga, to był łosoś – poinformowałam. Makaron z wędzonym łososiem i świeżymi winogronami… - Ryba? - Ryba. - Nie znoszę ryby – oznajmiła przerażona. – I co teraz? - Złożysz ikrę. - Co złożę? Boże, jestem chora! - Ale dobre było? - Sama nie wiem… To już postęp!   W celu otrucia dziecka łososiowym tagliatelle potrzebujemy: Łosoś, winogrona, suszone pomidory, cebula, prażone migdały   * paczkę wędzonych płatów łososia  * 6-8 suszonych pomidorów (mogą być w oliwie)  * kiść winogron  * miseczkę uprażonych płatków migdałowych(prażymy na suchej patelni aż się zrumienią)  * białe wino (lub jeśli z założenia nie podajemy dzieciom alkoholu, to nie)  * creme fresh (lub gęstą śmietanę)  * cebulę pokrojoną w piórka  * oliwę z oliwek I oczywiście makaron tagliatelle  Na oliwie z oliwek podsmażamy cebulkę i dodajemy do niej pokrojonego w paseczki łososia. Dolewamy wina lub wody, dodajemy gęstą śmietanę, pieprzymy i gotujemy na małym ogniu jakieś 10 minut. Na koniec dodajemy suszone pomidory (też pokrojone w paseczki) oraz połówki winogron. Danie posypujemy prażonymi migdałami.  Dzieciom, które nie lubią ryb, nie mówimy, że to ryba.    Otagowany jako: dzieci,                                                  kuchnia włoska,                                                  Makaron z łososiem, suszone pomidory, tagliatelle z łososiem 