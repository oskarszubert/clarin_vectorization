Pomysł dla wszystkich, którzy nie lubią piec, którym ciasto zawsze opada lub wkrada się do niego podstępnie zakalec. Sernik na zimno. Bez pieczenia i zbytecznych ceregieli. Można zrobić wersję klasyczną, można kokosową, można nawet cytrynową – wszystko zależy od tego, jakie smaki najbardziej lubimy.  W wersji klasycznej sięgamy po: 500 g twarogu (z wiaderka) 150 g serka mascarpone tabliczka białej czekolady 150 ml śmietany kremówki ziarenka z laski wanilii lub zapach waniliowy Miksujemy twaróg z serkiem mascarpone i roztopioną białą czekoladą, osobno ubijamy śmietanę i dodajemy do serowej masy. Całość wlewamy do formy (średnica 18 cm) i wstawiamy na noc do lodówki. Przed podaniem dekorujemy owocami. Uwaga! Jeśli chcemy, by sernik był bardziej twardy, do ubitej kremówki dolewamy rozpuszczoną w odrobinie wody żelatynę (1-2 łyżki). Bez żelatyny masa będzie dość miękka i trzęsąca się niczym strachliwy Prosiaczek, przyjaciel Puchatka. Jeżeli za diabła nie chcemy dodawać żelatyny, zamiast tortownicy możemy użyć małych szklanych miseczek i zrobić mini serniki, których nie trzeba później wykładać na talerz. W wersji kokosowej użyłam twarogu, 2 tabliczek białej czekolady, 3 łyżek wiórków kokosowych i 150 ml kremówki. Wykonanie – jak wyżej. W wersji cytrynowej ucieramy do sernika skórkę z jednej cytryny i dodajemy kilka kropli zapachu cytrynowego - poza tym  stosujemy przepis jak do sernika klasycznego (twaróg, mascarpone, śmietana – jeśli chcemy możemy zrezygnować z czekolady, ale wtedy należy masę dosłodzić cukrem). To chyba najłtawiejszy przepis na sernik jaki znam. Jeżeli musimy koniecznie mieć spód – zastosujmy ten z sernika Bailey’s, czyli pokruszone blenderem czekoladowe ciastka z dodatkiem masła. Nie musimy go piec, wystarczy jak stężeje w lodówce. Na ciastkowy spód wylewamy masę serową.   Jutro w ramach brutalnego przełamania smaku – śledzie pod pierzynką Otagowany jako: kokosowy sernik, kremowy sernik, łatwy i szybki przepis na sernik, sernik bez pieczenia, sernik z truskawkami, szybki sernik na Wielkanoc 