Jak to dobrze, że Brytyjczycy mają najlepszą telewizję i najgorsze jedzenie! Gdyby nie to cudowne połączenie, nie byłoby Rose Gray, Ricka Steina, Jamiego Olivera… Gdyby nie fasolka z pomidorami na śniadanie, fryty i świąteczne puddingi żadne z nich nie wyściubiłoby nosa z kraju w poszukiwaniu innych smaków i aromatów! A gdyby nie BBC, nie miałabym oślinionych płytek w takim zasięgu od telewizora, z jakiego widać dokładnie dania przygotowywane przez nich w programach. Greckie warzywa… dymiące Znam co prawda twardzieli, którzy idą w zaparte, tworzą mapki występowania tradycyjnych brytyjskich dań i zachwalają je (te dania znaczy, nie mapki). Ale jakoś największe wyspiarskie kulinarne talenty robią co mogą, żeby swoim pobratymcom pokazywać, jak się gotuje… np. nad Morzem Śródziemnym. I dobrze, bo to baaardzo zdrowe jedzenie (przepraszam, nie mogłam się powstrzymać! Jeszcze kiedyś pomolestuję na ten temat!). Swoją drogą ciekawy kontrast z Włochami, które mają fatalną telewizję (widzieliście kiedyś ich programy „zakupowe”?!) i genialne jedzenie (Viva Contaldo! Viva Carluccio!).  Ricka Steina kocham za spokój i powagę, z jaką pochłania informacje od swoich spotkanych podczas podróży nauczycieli gotowania – jak o tym, że od tego jak kroimy pomidora, zależy efekt końcowy i smak potrawy. Podobno greckie warzywa pieczone można totalnie sknocić, jeśli pomidora rozczłonkujemy z rozpędu na ósemki lub szesnastki.  Greckie warzywa pieczone - 2 bakłażany (tradycyjnie – plastry najpierw posolić, pojawiające się na nich kropelki „potu” zdjąć ręcznikiem papierowym) - 2 małe cukinie (małe, żeby można było użyć całe, ze skórą) - 3 spore papryki (czerwone i żółte) -  4 pomidory (krojone nieregularnie! Z pomidora trzymanego w jednej dłoni odkrawamy po prostu po małym/średnim kawałku, a każdy inny) - koperek świeży (cały pęczek), ewentualnie suszony, ewentualnie - oliwa z oliwek Warzywa kroimy w… cokolwiek. Posypujemy obficie koperkiem, polewamy kilkoma łyżeczkami oliwy i wstawiamy do piekarnika. Najpierw 200 st., po kwadransie obniżyć do 180. Przynajmniej 45 minut. Wyłączyć piekarnik i zostawić jeszcze na chwilę (można już uchylić drzwiczki), żeby aromaty dokładnie się z sobą zaprzyjaźniły. Kilka minut i pochłaniać łapczywie. I bez wyrzutów. Produkty wymienione na dużą porcję (głęboką blachę), ale nie ma sensu robić mniej.   Otagowany jako: dieta,                                                  podróże kulinarne, przepisy,                                                  smak, warzywa 