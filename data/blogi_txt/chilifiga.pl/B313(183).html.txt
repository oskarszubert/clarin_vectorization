Piękną mamy wiosnę tej zimy, zatem brak wymówek do dalszego byczenia się i wracamy, po małej przerwie, do biegania. Jak na pierwszy raz zdecydowanie przesadziłam z dystansem, ale tenże nie zależał tym razem od mojego widzimisię. Trzy godziny w średnim tempie pokonane za siwą suką po łąkach i polach. Gdyż jak wiadomo suki, które znajdą nadszarpniętą zębem czasu nogę sarny nie są skore do powrotu do domu… Żeby nie znienawidzić własnego psa mogłam zrobić tylko jedno – sałatkę z buraków. Spojrzenie mówiące „Błagam! Nie wyrzucaj obierek! Daj mi je! Błagam! Już będę grzeczna!” przebija wszystkie disnejowskie postaci, a nawet maślane oczy kota ze Shreka. Nikt tak na mnie nie patrzy, gdy obieram pieczone buraki. A ja skubię łupinki powolutku, z namaszczeniem. To moja zemsta za nogę sarny… Sałatka z pieczonych buraków na rukoli z dojrzewającym serem Kompozycja genialna. Fantastyczna także np. z twarogiem wędzonym przyprawianym na ostro. Dzięki temu, że u nas właśnie zakończyły się ferie zimowe, wraz z dzieckiem oraz narzeczonym do domu wjechał spory zapas oscypków i korbaczy. Wiem już zatem w jakich jeszcze konfiguracjach będziemy pałaszować buraki w najbliższych dniach. Na razie jednak zapraszam na zestawienie fantastyczne (z serem dojrzewającym mieszanym, z mleka krowiego, owczego i koziego). Przetestowane bezczelnie na przyjaciółkach… jeżeli Matka Polka potrafi zjeść sporą porcję, nie zostawiając dla swych dzieci ani odrobinki, to znaczy, że jest dobrze.  - rukola - niewielkie buraki - ser dojrzewający mieszany - pestki dyni Sos – w równych proporcjach: miód gryczany płynny, musztarda sarepska, ocet jabłkowy i oliwa z oliwek. Buraki myjemy i każdego z osobna zawijamy w folię aluminiową. Pieczemy w piekarniku nagrzanym do 200 st. C ok. 1 h i 20 minut. Czas zależy oczywiście od wielkości bulw, dlatego warto sprawdzić wykałaczką, czy są miękkie. Po wyjęciu z piekarnika odwijamy folie i pozwalamy burakom ostygnąć. Kroimy w ósemki, układamy na porcji rukoli. Na nich rozrzucamy cieniutkie paseczki sera. Posypujemy pestkami dyni uprażonymi na patelni bez tłuszczu. Skrapiamy całość sosem. Próbujemy ograniczyć się do takiej porcji, by zostało także dla rodziny lub przyjaciół. Otagowany jako: najlepsza sałatka z pieczonych buraków, najlepsza słatka, oryginalna sałatka, pieczone buraki, pieczone buraki z serem, sałatka z buraków i sera, sałatka z pieczonych buraków, sałatka z rukolą 