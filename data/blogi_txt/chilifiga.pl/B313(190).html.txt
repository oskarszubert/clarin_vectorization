Świąteczne porządki. Żywieniowa wariatka uparła się jak oślica i w ciągu jednego dnia wypucowała wszystkie okna, ściągnęła firanki i namoczyła, wyszorowane moskitiery wstawiła do garażu. Ufff. Zasłużyła na kąpiel w wannie z widokiem na sielską okolicę. Tenże widok dzięki umyciu okna (dużego, balkonowego, sięgającego do podłogi), zdjęciu firanek i moskitiery stał się jakby wyraźniejszy. Cudny. Brakuje tylko jelenia na rykowisku – dumała wariatka, mocząc się w pienistej kipieli. Odchyliła głowę, zamoczyła włosy, zmrużyła oczy, bo słońce tego dnia grzało wprost cudnie. Wprost w jej okno, jakby w poszukiwaniu smug zostawionych na szybie. Gdyby faktycznie przechodził jakiś jeleń, to by mógł zerknąć do wanny, hehehe. Albo stado saren, albo banda robotników,  którzy akurat dziś postanowili robić jakieś pomiary na drodze, z genialnym widokiem na… Aaaa! Ratunku!  Wariatka zjechała tyłkiem w wannie jeszcze niżej (znacie ten dźwięk?), żeby powyżej brzegu nie wystawał ani czubek głowy, który mógłby zasugerować przypadkowemu obserwatorowi, że warto poczekać co wyłoni się jeszcze z kąpieli. Przez długą chwilę trwała w przekonaniu, że wykoncypuje plan awaryjny, np. jednym dziarskim skokiem opuści wannę i skryje się w kącie łazienki, albo jej ręka wydłuży się do niemożliwego rozmiaru i dosięgnie ręcznika, albo może duuuży ptak, akurat przelatując, nasra wprost na wyszorowaną szybę. Nie, w tej okolicy nie ma tak gigantycznych ptaszysk, żeby kupa takowego mogła mnie zasłonić. Więc może po prostu panowie szybko sobie pójdą? Nic z tego. To była moja najdłuższa kąpiel od wielu lat. Dokładniej odkąd urodziłam pierwszą córkę nie pozwoliłam sobie na luksus moczenia się w wannie 45 minut! Zresztą tym razem średni luksus, bo woda szybko ostygła, a bałam się wychylić rękę, żeby nie zostać zauważoną, albo żeby błysk strumienia dolewanej wody nie zwrócił uwagi robotników. Ech, ale za to kiedy wreszcie się oddalili, czyściutka jak nigdy zabrałam się za testowanie kolejnych przepisów, aby w dzień Wigilii nie było przynajmniej kulinarnych niespodzianek. Makowy sernik z nerkowców  Czyli ani sernik, bo bez sera, ani makowiec. Dziwoląg. Ale nie czepiajmy się nazwy, niech zostanie roboczo, że to sernik z nerkowców. Najważniejsze, że jest rewelacyjny! Zdaniem mojej drugiej połowy być może najlepszy przepis z bloga chilifiga. Nie szykujcie tego w ilościach „sernikowych”, sytość uzyskuje się naprawdę za sprawą już małego kawałka. Kalorii sporo, ale w przeciwieństwie do innych „ciast”, tu mamy wyłącznie prozdrowotne składniki! Wegański sernik z nerkowców to prostu wulkan pozytywnej energii i absolutnie zero syfu. Składniki na malutką tortownicę (18-20 cm). Niezbędny będzie dzbankowy robot, bo blender może nie podołać. Choć moja koleżanka odgraża się, że zrobi go, choćby miała mielić orzechy w młynku do kawy. I już.  Sernik z nerkowców – spód sernik z nerkowców – spód - 1/2 szklanki daktyli - 1 szklanka płatków migdałów - 2 łyżki maku Migdały i daktyle zalewamy wodą, na noc lub przynajmniej 6 h. Odsączamy starannie i wraz z makiem miksujemy, ale nie na zupełną miazgę, kawałki migdałów mają być wyczuwalne. Ugniatamy na dnie tortownicy. Sernik z nerkowców – masa Sernik z nerkowców – świąteczny kusiciel! - 1,5 szklanki nerkowców - 6-7 łyżek soku z cytryny (ok. 1,5 cytryny) - 50 g oleju kokosowego - 2 łychy miodu (raczej gęsty) - laska wanilii - ok. 2 łyżki maku (muszę przyznać, że mak dosypywałam „na oko”, żeby było widać dekoracyjne ciemne drobinki dla kontrastu, ale żeby nie przesadzić) Orzechy namaczamy na noc. Następnie odsączamy i starannie osuszamy. Miód i olej podgrzewamy i mieszamy. Miksujemy na gładką masę (cierpliwości!) wraz z orzechami nerkowca, zawartością laski wanilii i sokiem z cytryny, a także dodawanym na końcu makiem. Wkładamy do tortownicy na przygotowany spód. Wstawiamy do zamrażarki na 2 godziny. Wyjmujemy na pół godziny przed podaniem. Jeśli coś zostanie, można znów wstawić do lodówki i przechowywać na pewno 2-3 dni. Ale kto by pyszny wegański sernik z nerkowców przechowywał tak długo?!;-) sernik z nerkowców  Otagowany jako: jak zrobić sernik wegański, makowy sernik z nerkowców, najlepszy sernik, najlepszy sernik wegański, orzechy nerkowca, przepisy świąteczne, przepisy wegańskie, sernik bez pieczenia, sernik na zimno, sernik wege, sernik z nerkowców, sernik z orzechów, seromak, sprawdzony przepis na sernik, świąteczny sernik z nerkowców, święta wegańskie, święta wege, wegański przepis na sernik, wegański sernik, wegański sernik z nerkowców, wegański seromak, wyjątkowy sernik z nerkowców, zdrowe desery 