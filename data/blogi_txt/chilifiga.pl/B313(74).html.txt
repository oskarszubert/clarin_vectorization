Żywieniowa wariatka gnała na zebranie w przedszkolu z przeświadczeniem, że usłyszy, jakie to jej dzieci mądre, sympatyczne i rozgarnięte. W ogóle mensa, a przynajmniej ideały do klonowania. No i jedzą jak anioły bez grymaszenia, bo z takimi genami się nie dąsamy. Młodsze dziewczę jednakowoż budziło pewne wątpliwości, ponieważ o ile panie zwykle klaskały w rączki na widok niespełna trzyletniego szkraba pochłaniającego trzeci talerz zupy, a potem drugie danie też z dokładką, to jednak Maja potrafi powiedzieć „nie”, zwłaszcza jeśli konsystencja dania jej nie przekonuje. -  Jak tam dziewczynki? – zapytuje zatem żywieniowa, z pewną dozą nieśmiałości. - Dobrzeee – odpowiada pani, a żywieniowa już z braku eksplozji entuzjazmu czyta, że coś jest nie teges. Bystra pani z kolei odczytuje w lot obawy matki, zatem aby jej nie dobijać, szybko przystępuje do opowieści: - Ale niech się pani nie przejmuje! Bo ona generalnie ładnie je, ale dzisiaj coś jej nie zasmakowało. A był to kapuśniak. Maja zajrzała do talerza i delikatnie go odsunęła. Panie, nie do końca znające jeszcze stanowczość blond anioła, postanowiły przemówić do jej jakże młodego rozsądku. - Majuniu, zjedz zupkę, jest bardzo zdrowa. - Nie – prosta decyzja, nieodwołalna. -  Ale to pyszna zupka, dlaczego nie chcesz jej jeść? - Jest ośliniona – stwierdza Majucha. - Ależ Majeczko, na pewno nie, zupka nie jest ośliniona – tłumaczy pani, żeby wybić argumenty smarkaczowi. Niestety, Maja jest gotowa na odparcie takiego stwierdzenia – spluwa siarczyście do talerza i ogłasza ze spokojem godnym jej ojca: -  Jest. Co za wstyd! Panie rechotały ze śmiechu, a żywieniowa nie wiedziała jak się wcisnąć pod parkiet. No bo żeby mała napluła z pogardą na nutellę albo ciastka, to jeszcze by ją można pochwalić. Ale na kapustę?! Na kopalnię witamin?! To jest wstyd! Domyślcie się, ile żywieniowa musiała się nagimnastykować, żeby wprowadzić do menu takiej księżniczki wszystko to, co jej zdaniem (wariatki znaczy) powinno się w nim znaleźć. A dlaczego dziś przypomniała mi się ta opowieść? Bo zrobiłam humus, a Maja długo nie tolerowała potraw, co do których nie miała pewności co to jest i nie było widać dokładnie składników. Nie chciała jeść wielu zup, fasolową długo gardziła, jednak wystarczyło pokazać jej półprodukty, żeby ręka zaczęła wykonywać właściwe ruchy: od talerza do buzi. Tak było z ciecierzycą, którą Maja do dziś pochłania wyłącznie w postaci ugotowanych kulek. Gotuję zatem od razu sporo – część dla niej, reszta na humus. Humus z kiszonymi cytrynami Ciecierzyca, rodzina – uwaga – bobowate;-) Genialnie brzmi prawda?  Ciecierzyca jest fantastycznym zamiennikiem mięsa (białko, aminokwasy, a do tego błonnik, witaminy, no żyć nie umierać!). Tym razem w wydaniu prostym, ale pysznym i orzeźwiającym, dzięki cytrynowemu aromatowi – pasta na chleb. - 2 szklanki ugotowanej ciecierzycy - 3-4 ząbki czosnku, przeciśnięte przez praskę - połówka kiszonej cytryny - 3 łyżki zalewy z kiszonych cytryn (jeśli samemu je kisiliśmy! Jeśli nie, to lepiej sprawdzić skład – powinien być sok z cytryny i sól ew. inne przyprawy – i dodać więcej samej cytryny) - 2 łyżki oliwy - 1/2 szkl. wody - sól i zioła do smaku (np. tymianek cytrynowy) Ugotowaną ciecierzycę zmiksować z pozostałymi dodatkami na jednolitą masę. Jeśli jest zbyt gęsta, można dodać więcej wody. Tradycyjnie do humusu dodaje się jeszcze pastę sezamową, ale w tej wersji mocno orzeźwiającej ja „wolę bez”. Świetnie smakuje z dodatkiem świeżego tymianku cytrynowego.  W dietach niskotłuszczowych (antyrakowych i antymiażdżycowych) należy dodać mniej oliwy lub w ogóle z niej zrezygnować.      Otagowany jako: ciecierzyca,                                                  co z ciecierzycy, humus,                                                  humus z kiszonymi cytrynami, kwaskowy humus, najlepszy humus, orzeźwiający humus 