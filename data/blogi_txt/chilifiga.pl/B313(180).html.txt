Danie z serii prostych, szybkich, smacznych okrutnie i odrobinę seksualnych. A to ze względu na brokuły – czytaj selen, poprawiający krążenie i redukujący stres. Dobrze, że brokuły można dostać niemal w każdym markecie i nie trzeba ich szukać po całej Polsce. Podobno ponad 1,7 miliona lat temu nastąpiła rewolucja seksualna, a wszystko to przez zmianę diety. Wcześniej, gdy tzw. australopiteki żywiły się niemal wyłącznie roślinnością, rozrzuconą na dużych odelgłościach, panowała „moda” na poligamię. Tam gdzie pokarm, tam kobieta. Kiedy jednak homo erectus zasmakowali w mięsie i zaczęli posługiwać się ostrymi narzędziami, dalekie wyprawy stały się niebezpieczne. Pozostawali więc na miejscu, na ogół z jedną samicą. Wierność stała się cenna, a dążyła do niej głównie kobieta, która koniecznie chciała utrzymać przy sobie partnera, opiekuna rodziny i zdobywcę pokarmu w jednym. Przez kolejne wieki bywało różnie. Królom wierność raczej się nie podobała, a niejaki Bolesław Chrobry był nawet uwikłany w seksualny skandal, kiedy to zhańbił młodocianą Przecławę, zupełnie zapominając o małżonce. Wybujały temperament cechował też króla Władysława IV, Jana Kazimierza, Jana III Sobieskiego, no i oczywiście Stanisława Augusta. Później też różnie bywało, ale koniec końców ustalono, że jesteśmy monogamiczni i jeden partner nam wystarczy. No to nakarmy go dziś brokułami.   Potrzebujemy: 2 brokułowe drzewka 150 g gęstej śmietany 150 jogurtu greckiego 2-3 ząbki czosnku sól paczkę płatków migdałowych masło  Płatki migdałowe prażymy na maśle, aż nabiorą pięknego, złocistego koloru. Brokuły gotujemy – nie powinny być zbyt miękkie, raczej lekko chrupać. Jeśli chcemy, by zachowały intensywny zielony kolor, gotujemy je bez przykrywki. Śmietanę, jogurt, wyciśnięte ząbki czosnku oraz sól dokładnie mieszamy, aż powstanie kremowa, śmietanowa konsystencja. Ugotowane, przestudzone i odsączone brokuły kładziemy na talerz, polewamy sosem jogurtowo- czosnkowym, a na wierzch wykładamy migdały. Już.  Skandalicznie proste i niewiarygodnie smaczne. Nawet dla kogoś, kto nie przepada za brokułami.  Otagowany jako: brokuły afrodyzjakiem, prażone migdały w sałatce, przepis na szybką sałatkę z brokułów, sałataka z brokułów jogurtu czosnku i migdałów, sałatka brokułowa, sałatka z brokułami, zdrowe borkuły 