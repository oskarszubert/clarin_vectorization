Co to jest kaloria? To mała, wredna istota, która mieszka w Twojej szafie i co noc zszywa ci coraz ciaśniej ubrania. Jeśli wierzymy tej definicji, nic nie powstrzyma nas przed przygotowaniem tej zapiekanki. Jest ona dość kaloryczna, przyznaję, ale ponieważ kaloria i tak siedzi w szafie, możemy dzisiaj zaszaleć! Na słodki obiad mam zawsze ochotę po mroźnym spacerze. A właśnie wróciłam z śnieżno-wietrznej przechadzki z psem. Byliśmy w lesie i spotkaliśmy jednego borsuka, który na nasz widok zwiał. Nie dziwię mu się – pies i baba przerabiająca jelenia na gulasz. Nigdy nie wiadomo, czy nie ma ochoty na schabowego z borsuka? A potem to ja zwiewałam, bo przypomniało mi się, że jakiś czas temu we Francji uciekła czarna pantera, podobno z jakiegoś ZOO i zaczęła wędrować po Europie. Po Francji zapuściła się w Ardeny, a potem rzekomo dotarła do Eifel, czyli w moje rewiry. Oczywiście wszyscy ją widzieli, tyle, że każdy w innym miejscu. Pamiętam, że po Polsce jakiś czas temu krążył śnieżny leopard czy coś w tym rodzaju i też go nie złapano. Czarnej pantery na razie również. Ale na wszelki wypadek postanowiłam samotnie nie wędrować po lesie (labradora nie liczę, on się boi wiewiórki), bo choć pantera przypomina kota, to ma jednak zdecydowanie większe zęby i pazury i nawet nie zwiejesz przed nią na drzewo, bo będzie na nim przed tobą. Szanse zaś na to, że w lesie spotkasz Mowgliego z misiem Balou, którzy cię ocalą, są moim zdaniem niewielkie. No więc wróciłam, lekko przemarznięta. I zapałałam wielką chęcią przygotowania makowo-pistacjowo-brzoskwiniowej zapiekanki. Z kopytkami!  Do roboty! Potrzebujemy: 3 jajka kostkę masła (Monika na mnie warknie, ale naprawdę awokado tutaj nie pasuje!) 100 g masy makowej (gotowej) 250 g serka homogenizowanego 50 poszatkowanych orzeszków pistacjowych 400 g kopytek ziemniaczanych (można zrobić samemu, w przypadku braku czasu lub chęci – kupujemy gotowe) 40 g brązowego cukru 5 łyżek bułki tartej 1 łyżeczkę proszku do pieczenia i duuużą puszkę brzoskiwń (latem bierzemy świeże) Słodkie i soczyste Trzy czwarte kostki miękkiego masła ucieramy z 20 g cukru i masą makową. Dodajemy po żółtku (białka dajemy do osobnej miseczki) i ucieramy dalej. Dodajemy serek, 3 łyżki bułki tartej, łyżeczkę proszku do pieczenia i ciągle ucieramy. Następnie ubijamy pianę i dodajemy do naszej masy makowej. Naczynie żaroodporne nacieramy masłem i wykładamy na spód całą masę. Brzoskwinie kroimy w połówki i razem z kopytkami wciskamy w masę. Do osobnej miski wsypujemy pistację, resztę masła, 2 łyżki bułki tartej i pozostałe 20 g cukru. Wyrabiamy ręką, aż powstanie coś na kształt kruszonki. Rozdzielamy ją na brzoskiwniach i kopytkach i wkładamy na 35 minut do piekarnika nagrzanego do 190 stopni.   Całość możemy po wyjęciu posypać dodatkowo cukrem pudrem. Smacznego! Po zjedzeniu naszego obiadu udajemy się do szafy zatłuc kalorię.  Otagowany jako: borsuki,                                                  łatwy przepis na zapiekankę, pistacjami i brzoskwiniami, pistacje i brzoskwinie na ciepło, przepis na zapiekankę z makiem, pyszna zapiekanka, śnieżna pantera, zapiekanka z makiem 