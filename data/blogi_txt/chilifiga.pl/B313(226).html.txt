Walentynki można lubić albo nie. Ale jedno trzeba im oddać – uruchamiają kulinarne fantazje, a to przecież w kuchni lubimy najbardziej. Podczas walentynkowych warsztatów kulinarnych prowadzonych przez Mirosławę Bogucką, szefową cukierni Batida w Warszawie, święto zakochanych zapachniało bananami, migdałami i czekoladą. I było niezwykle kolorowo. Zacznijmy od pop cakes, czyli czekoladowych lizaków, których nie powinno się robić bez udziału dzieci. Ich fantazja w dekorowaniu sięga bowiem dużo dalej niż myślimy. Efekty – już niebawem. Potrzebujemy: 200 g pokruszonych herbatników 60 g serka mascarpone 25 g rozpuszczonej czekolady (np. z 53 % kakao) 30 g masła pół łyżeczki cukru waniliowego łyżeczkę armaniaku, rumu czy likieru wiśniowego do smaku (opcjonalnie) Polewa: 200 g czekolady 10 ml oleju posypki w różnych kolorach Herbatniki kruszymy bardzo drobno (najlepiej w mikserze). Następnie do miękkiego masła dodajemy serek mascarpone i mieszamy z ciasteczkowymi okruchami. Do masy wlewamy rozpuszczoną czekoladę, dodajemy cukier waniliowy i alkohol. Masę starannie mieszamy i formujemy z niej kulki wielkości orzecha włoskiego.  W każdą kulkę wkładamy patyczek (wcześniej znaurzony w płynnej czekoladzie) i chłodzimy kulki w lodówce, żeby stwardniały. W tym czasie przygotowujemy polewę – roztapiamy czekoladę i starannie mieszamy ją z olejem. W polewie zanurzamy lizaki, a następnie dekorujemy je wybraną przez nas posypką.    Jeśli marzą nam się jeszcze bardziej kolorowe Walentynki warto skusić się na bananowo-migdałowe muffinki z włoskimi orzechami. Bez mąki, więc dobre dla bezglutenowców! Potrzebujemy: 220 g mielonych migdałów 2 jajka 70 g cukru 3 bardzo dojrzałe banany 100 g orzechów włoskich pół łyżeczki cynamonu pół łyżeczki proszku do pieczenia szczyptę soli cukier waniliowy do smaku Suche składniki (migdały, proszek do pieczenia i cynamon) mieszamy w dużej misce. Jajka ubijamy z cukrem, cukrem waniliowym i szczyptą soli. Do ubitych na jasną, gładką masę jajek dodajemy suche składniki i rozgniecione widelcem banany i dokładnie mieszamy. Masę przekładamy do foremek na muffinki i pieczemy ok. 30 minut w piekarniku nagrzanym do 150 stopni.   Krem do muffinów: 225 g białego, gładkiego twarogu (może być serek mascarpone) 60 g cukru pudru 160 g bitej śmietany pół łyżeczki cukru waniliowego Ubijamy śmietanę z cukrem i łączymy ją z twarogiem. Przekładamy krem do woreczków z przyciętą końcówką i nakładamy na upieczone, wystudzone muffinki. Na koniec dekorujemy według uznania – owocami, posypkami, wiórkami czekolady, pralinkami.   Tak smaczne, kolorowe i pachnące Walentynki, to ja nawet lubię Jutro u nas w domu – dziecięca produkcja pop cakes – relacja już niebawem!  Otagowany jako: cukiernia Batida, lizaki pop cakes, łatwy przepis na muffinki bez mąki, muffiny bezglutenowe, oryginalne pomysły na Walentynki, walentynkowe warsztaty kulinarne 