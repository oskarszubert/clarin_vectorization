Żywieniowa wariatka uwielbia dłubać w ziemi. Ma parę iglaków, ale to tak dla picu. Zabawa jest wtedy, gdy roślina w ogrodzie jest największym dziwolągiem we wsi, można ją jeść, ma zestaw przynajmniej 5 witamin i obowiązkowo działanie antyoksydacyjne. Wariatka ma więc – poza takimi banałami jak borówki czy świdośliwa – mini kiwi, cytryńca chińskiego (z którego każda część jest jadalna i prozdrowotna), a nawet jagody goji, które w dodatku już w pierwszym roku zaczęły ochoczo owocować. Ku uciesze wariatki, która teraz lata z tackami, czai się na promienie słoneczne i odgania muchy, żeby nie zbezcześciły suszących się owoców. To wszystko nuda… Żywieniowa, poszukując w necie kolejnych chętnych do jej ogródka, trafiła na kiczowatą opowiastkę. Że niby w jakiejś chińskiej wiosce ludzie żyli dziwnie długo. Upierdliwym naukowcom się nie spodobało, że robią to bez ich wiedzy i zgody, więc postanowili sprawdzić co jest przyczyną tejże niesubordynacji. Naukowcy pobrali próbki z wszystkiego co znajdowało się w okolicy i… bingo! Zielsko, z którego mieszkańcy wsi robili sobie herbatkę, okazało się rośliną, która gwarantuje zdrowie, na długo. Na jak długo, tego żywieniowa nie jest w stanie stwierdzić już teraz. Na wyniki jej testów będziecie musieli poczekać kilkadziesiąt lat;-) Gotowe herbatki i specyfiki można kupić w naszym pięknym kraju, ale to banał. Żywieniowa postanowiła mieć to zielsko u siebie w ogrodzie. Na wypadek zimy stulecia także w domu. Znalazła o dziwo w Polsce sadzonki (czyli jednak nie jestem taka jedyna walnięta na tym świecie:-) W międzyczasie namówiła do nabycia zielska swoją mamę i sąsiadkę, natomiast mama sąsiadki została postawiona przed faktem dokonanym. Przyjechało. Jest. Żywieniowa spodziewała się zniewalającego zapachu, bijącego od rośliny ciepła lub odczuwalnych prądów. Niestety nie poczuła nic. Atmosferę rozładowali domownicy: mama stwierdziła, że „dziangulan” wygląda zupełnie jak marycha, a narzeczony żywieniowej wraz z sąsiadem już uknuli plan, że jeśli herbatka będzie niezbyt smaczna, to trzeba będzie ziele ususzyć i skręcić… Na razie żywieniowa będzie zielsko testować humanitarnie, na sobie. W międzyczasie przeanalizuje ponad 200 badań, jakie na tym ziółku zrobiono (bo tandetnym opowiastkom z Internetu, zalatującym dosłownie kiczem i chińszczyzną oczywiście nie ufa). Pierwsze, na jakie trafiła, są obiecujące: podwójna ślepa próba i inne bajery, a wyszło, że jiaogulan wyraźnie wspomaga odchudzanie! Czad. W warunkach laboratoryjnych znacznie spowolnił migrację komórek rakowych (badane na komórkach raka okrężnicy i raka przełyku). I co najważniejsze, szczury pasione „dziangulanem” mają się dobrze. Jiaogulan gynostemma pentaphyllum, czyli ziele długowieczności. Chińczycy ze słynnej wioski piją z niego herbatkę lub dodają liście do potraw/sałatek. Ja zacznę od tej drugiej opcji. A o jiaogulanie jeszcze napiszę, jak przebrnę przez wszystkie badania na jego temat. Pieczarki z jiaogulanem Jiaogulan kłuje w język i pachnie niezbyt upojnie (Natasza jak zobaczy ten wpis, to mi załatwi skierowanie do psychiatry!). Dlatego pieczarki, bo one swoim aromatem zabiją niefajną woń. Czy warto? Żeby schudnąć i wyzdrowieć ludzie sobie znacznie gorsze rzeczy aplikują, więc jeśli takie liście mają zadziałać, to ja mogę jeść wprost z krzaka;-)  - świeże pieczarki - natka pietruszki - pieprz i sól - olej rzepakowy (niekoniecznie) - świeże liście Jiaogulan Gynostemma Pentaphyllum Pieczarki myjemy, osuszamy, dusimy z solą i pieprzem 15 minut pod przykryciem. Następnie 5 minut podgrzewamy bez przykrycia na mocnym ogniu, aby przestały pływać. Podajemy z liśćmi jiaogulan. Ps. Uwaga! Na wszelki wypadek przejrzałam dokładnie badania mówiące o skutkach ubocznych i piszę od razu, w razie, gdyby ktoś z Was zachęcony już zamawiał sadzonki i chciał równolegle ze mną testować także na sobie jiaogulana. Ostrożnie (lub w ogóle nie) muszą stosować osoby przyjmujące leki zmniejszające krzepliwość krwi (ziele ma także takie działanie, a nałożenie się tych działań mogłoby spowodować np. krwotok), obniżające ciśnienie (ziele też obniża ciśnienie…), a przede wszystkim osoby przed i po przeszczepach (tak po ludzku, w uproszczeniu, dlatego, że osoby takie mają celowo, lekami obniżaną odporność, żeby organizm nie odrzucił przeszczepu, a zielsko nasze cudne odporność podnosi…). Otagowany jako: dieta antyrakowa, gynostemma,                                                  jak spowolnić rozwój raka, jiaogulan, przepisy antyrakowe, ziele długowieczności 