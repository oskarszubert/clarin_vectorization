Komunijne zamówienie Olgi – baaardzo dużo czekolady. I żeby była ciepła i trochę się ciągnęła. Ale nie może być za słodka. Bardzo proszę – czekoladowe suflety, delikatne i puszyste, w środku z lejącą się, cieplutką masą czekoladową. Do tego – bita śmietana, maliny, truskawki, liście mięty, co tam tylko nam się zamarzy. Komunia dzisiaj to wyzwanie. Podobno na liście topowych prezentów znajduje się KOŃ. A jeśli dziecię nie chce konia, może dostać quada. To straszne, bo ja dostałam wyłącznie zegarek oraz srebrny pierścionek i byłam bardzo szczęśliwa. Teraz widzę, że niesłusznie. Trzeba było naciskać na konia, najlepiej wraz ze stajnią i stajennym, albo przynajmniej na mega wyścigowy rower, który w czasach Wigry 3, wyniósłby mnie na wyżyny popularności. W przypadku Komunii Olgi skupiamy się na czekoladzie oraz innych wypiekach, które częściowo moja córka planuje wykonać samodzielnie. Mam nadzieję, że nie w swojej kremowej sukience. Wczoraj podjęłyśmy próbę sufletów, aby idealnie dopracować czas pieczenia – suflet musi być bowiem upieczony na zewnątrz, ale płynny w środku.  Na 6 sufletów (wielkość muffinków) potrzebujemy: 200 g gorzkiej czekolady 180 g masła 2 jajka 2 żółtka 70 g ciemnego cukru 45 g mąki Czekoladę rozdrabniamy mikserem, dodajemy do niej masło i podgrzewamy na małym ogniu, aby oba składniki się rozpuściły i połączyły. W osobnym naczyniu mieszamy jajka, żółtka i cukier. Dodajemy mąkę i czekoladową masę i dokładnie mieszamy  (można mikserem) aż powstanie gęsta, jednolita masa. Przekładamy ją do foremek na suflety lub foremek muffinkowych.  I teraz najważniejsze. Pieczemy w 230 stopniach (góra-dół) maksymalnie 10 minut, ale jeśli stwierdzimy po 8-9 minutach, że wierzch sufletów jest mocno upieczony, możemy je śmiało wyciągać z piekarnika. Za długi czas pieczenia spowoduje, że nie uzyskamy płynnego środka. Suflety najlepiej zjeść od razu, kiedy są ciepłe – z dodatkiem owoców, bitej śmietany czy lodów waniliowych.    Otagowany jako: ciasto na Komunię, łatwy przepis na czekoladowe suflety, Soufflet au Chocolat, suflety czekoladowe 