Jest ósma rano, a ja siedzę na tarasie w piżamie i jest mi ciepło!!!! Świeci słońce, Olga odjechała na hulajnodze do szkoły, Filip śpi, dzisiaj ma wolne od przedszkola, za to czeka go wizyta u dentysty. Przeglądam sobie prasę. Oj… „Rozwiązłe kobiety są winne trzęsieniom ziemi” – oznajmił w Teheranie jeden z ważniejszych irańskich duchownych, Hojatoleslam Kazem Sedigh. Zaznaczył też, że dla bezpieczeństwa trzeba trzymać się ściśle zasad skromności. – Wiele kobiet, które nie ubierają się skromnie, sprowadza młodych mężczyzn na manowce i szerzy cudzołóstwo w społeczeństwie, co zwiększa ilość trzęsień ziemi – obwieścił duchowny i pogoroził swoim muzułmańskim palcem. Chyba się owinę kocem i założę kask rowerowy… - Mamo, upieczesz mi ciasto przed dentystą? – zawołał Filip, jak tylko wstał. - Jasne, a czemu musi być przed? - Bo potem się może okazać, że jem za dużo słodyczy, a to niedobre na zęby. To jest w sumie bardzo logiczne podejście.   Mam borówki i maliny. I tym razem skuszę się na przepis Liski z White Plate, naszej jurorki w konkursie Bloga Roku. Do tej pory najadałam się samymi zdjęciami, dzisiaj pożrę prawdziwe ciasto. Ucierane z truskawkami. Truskawki podmieniam na maliny i borówki, reszta zostaje. Pychota. Absolutna pychota.  Potrzebujemy: 200 g masła 200 g drobnego cukru 4 jajka 200 g mąki pszennej 60 g  mąki ziemniaczanej 1 łyżeczkę esencji waniliowej lub cukier waniliowy 1 łyżkę octu – dałam balsamico malinowe 1 łyżeczkę proszku do pieczenia 600 g owoców Masło ucieramy z cukrem i wanilią lub cukrem waniliowym.Ucierając dodajemy po jednym jajku, następnie dodajemy ocet. Mąki przesiewamy z proszkiem do pieczenia i dodajemy do masy, aż powstanie gładkie ciasto.  Tortownicę o średnicy 26 cm ( z „dziurą” lub bez, ja zrobiłam na zwykłej, bez kominka) wyłożyć papierem i przełożyć masę. W ciasto powtykać owoce. Piec w temperaturze 180 stopni około 50-60  minut. Na wierzch zrobiłam kruszonkę: 120 g mąki, 80 g cukru, 60 g masła – całość zagniatamy i posypujemy wierzch.  Filip mlaszcze, ja mlaszczę, Olga będzie mlaskać jak wróci ze szkoły. Otagowany jako: ciasto z borówkami i malinami, łatwy przepis na ucierane ciasto, mokre ciasto owocowe, szybki przepis na weekendowe ciasto, ucierane ciasto z owocami 