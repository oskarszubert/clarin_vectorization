Sezon dyniowy w pełni! I bardzo dobrze, bo to absolutnie doskonałe, smaczne i zdrowe warzywo. A im efektowniej podane, tym większa szansa, że polubią ją również nasze dzieci. Moje uwielbiają zupę dyniową. W ten weekend dla odmiany dostały faszerowane dynie i uznały, że ta forma też im odpowiada. Zwłaszcza, że później wykorzystały dyniowe miseczki i zrobiły z nich łóżeczka dla pluszaków. Nie muszę oczwiście mówić, że pluszaki są od stóp do głów uwalone na żółto, lekko przemoczone i powoli zaczynają cuchnąć. Dzisiaj – mimo ostrych protestów, że robię im krzywdę – wylądowały w pralce. A miseczki dyniowe w kompostniku. W zamian za to – po południu czeka nas wydrążanie wielkich dyni i – jak oznajmił Filip – zrobienia im „okrutnych ryjów”. - Jak bardzo okrutnych? – pytam - Muszą odstraszyć kominiarza. Nie wiem czemu akurat kominiarza, ale zrozumiałam, że musimy się bardzo postarać.  Tymczasem na faszerowane dynie potrzebujemy: * dynię piżmową * 300 g mięsa mielonego drobiowego zmieszanego z wołowym * jedną, dużą, słodką cebulę * czerwoną paprykę * jeden pomidor * 2 ząbki czosnku * sól, pieprz * gałkę muszkatołową * odrobinę metaxy (opcjonalnie oczywiście, choć odparowana metaxa dzieciom nie zaszkodzi   * oliwę z oliwek * 100 g utartego parmezanu Dynię przepoławiamy i wydrążamy, pozostawiając około 1,5 cm brzeg. Pestki wyrzucamy, a miąższ przesmażamy z posiekaną cebulką na patelni, dodając odrobinę masła. Paprykę i pomidora kroimy w kostkę i dorzucamy do dyniowego miąższu razem z wyciśniętym czosnkiem, mięsem mielonym, przyprawami oraz oliwą z oliwek (3-4 łyżki). Na koniec dodajemy 2-3 łyżki metaxy i całość dusimy, aż mięso się dobrze przesmaży. W tym czasie obgotowujemy połówki dyni (około 10 minut), żeby środek i skórka trochę zmiękły. Do przestudzonych dyni nakładamy farsz, posypujemy parmezanem i zapiekamy w piekarniku około 25 -30 minut w 200 stopniach (góra-dół). Całość serwujemy z kaszą bulgur oraz domowym sosem czosnkowym (200 ml jogurtu naturalnego, 2 łyżki kwaśnej śmietany, dwa ząbki czosnku, sok z połówki cytryny, sól, pieprz).     Otagowany jako:                                                 dynia faszerowana i zapiekana, faszerowana dynia z mięsem mielonym, faszerowane dynie, jesienne obiady, sezon dynie 