Dzisiaj o gnocchi, grypie, gali i gów.. pechu. Gala Bloga Roku pojutrze. Tymczasem ja leżę z grypą i niewiele wskazuje na to, że będę w stanie wsiąść w czwartek w samolot i dolecieć do Warszawy. Zdaje się, że chilifigę reprezentować będzie tylko połowa z nas – Monika. W tej sytuacji nawet kuchnia wydaje mi się dzisiaj wrogo do mnie nastawiona, albo raczej ja do niej. Dlatego dzisiaj na obiad przeznaczam 5 minut mojego grypowego czasu. I wracam do łóżka. Gnocchi to śliczne kluski kuchni włoskiej, trochę przypominające nasze polskie kopytka. Można je robić samemu, pod warunkiem, że nie mamy grypy i wizji nie zaliczenia gali Bloga Roku. W przeciwnym razie kupujemy gotowe (ja skusiłam się na dwukolorowe – tradycyjne i ze szpinakiem). Gotujemy je około 3 minut, następnie rozpuszczamy na patelni odrobinę masła, dodajemy ciut chili (może odetka mi nos) i wrzucamy kilka listków świeżej szałwi (o domowych ziołach jeszcze napiszę). Polewamy tym nasze gnocchi, posypujemy solą Fleur de Sel, utartym parmezanem oraz świeżą kolendrą i pochłaniamy.  I znowu wracamy do łóżka zastanawiając się dlaczego grypa zaatakowała nas dokładnie w tym tygodniu. Otagowany jako: gnocchi z listkami świeżej szałwi, przepis na błyskawiczny obiad, szybki obiad z gnocchi, włoska kuchnia na szybko, włoskie gnocchi 