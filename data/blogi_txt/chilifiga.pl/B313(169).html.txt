Po kilku próbach, kombinowaniu i zmienianiu proporcji, udało mi się odtworzyć lizboński deser!!! Jest delikatny, puszysty i lekki niczym ptasie mleczko. Dlatego taką właśnie dostał nazwę. Idealny deser na przyjęcie komunijne - osobiście wykorzystam w najbliższą niedzielę. Lizbońskie ptasie mleczko wymaga trzech głównych składników – bitej śmietany, skondensowanego słodzonego mleka oraz kruchych ciasteczek. Prostota wykonania jest zaskakująca, ale osobiście nigdy nie wpadłabym na pomysł, aby dodać słodzonego mleka. Na szczęście właścicielka restauracji w Lizbonie zdradziła  mi ten sekret.  Zaczynamy od ubicia śmietany – 200 ml starcza na jakieś 4-5 porcji. Do ubitej śmietany możemy dodać rozpuszczoną w 4 łyżkach wody żelatynę (2 płaskie łyżeczki). Jeśli z niej zrezygnujemy, deser będzie bardziej „płynny”. Następnie dodajemy skondesowane mleko i ubijamy ze śmietaną aż się wszystko połączy. Ile? Według uznania. Ja dodałam 1/3 puszki, ale można mniej lub więcej – zależy jak bardzo nasz deser ma być słodki. W trakcie dodawania najlepiej samemu próbować – moczyć palucha i metodą oblizywania oceniać poziom słodkości. Kruche ciasteczka rozbijamy blenderem w puch. Następnie nakładamy 2-3 łyżki ubitej masy do szklanego naczynia, posypujemy łyżką sproszkowanych ciasteczek i znowu nakładamy masę. Na wierzchu ponownie lądują ciasteczka.  To wszystko. Wstawiamy do lodówki na minimum 2 godziny, po czym delektujemy się niebiańskim ptasim mleczkiem, lekkim, puszystym i skandalicznie smacznym.   Otagowany jako: deser na Komunię, deser na przyjęcie, mleko skondesowane w deserze, ptasie mleczko, puszysty deser, smaki Lizbony, szybki i łatwy deser 