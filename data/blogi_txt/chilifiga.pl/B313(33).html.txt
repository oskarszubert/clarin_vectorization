Uwielbiam połączenia słodko-kwaśne. Dlatego cytrynową tartę piekę ostatnio wjątkowo często. Jest krucha, kwaskowata, a przepyszny krem odrobinę się ciągnie. Poezja smaku. Rekompensata za obejrzenie innego połączenia – telewizyjnego debilizmu z infantylizmem. Telewizja niewątpliwie ma wartość edukacyjną. Ma również rozrywkową, sentymentalną i ogólnorozwojową. Niestety w godzinach porannych tak skutecznie ogłupia, że człowiek zaczyna podejrzewać, iż ktoś nocą ukradł mu mózg. A wszystko przez skretyniałe programy, które obiecują gotówkę w zamian za analfabetyzm. Godzina siódma rano. Dziewczę na ekranie jest niewyspane, ale dzielnie walczy i zachęca do porannej gimnastyki umysłowej. Obejrzałam i zwątpiłam we wszystko. Panienka: – Halo, dzień dobry, mamy już na planszy pierwsze  słowo, może trudne, może nie trudne, sama nie wiem, hi hi hi. Ojej, nikt nie dzwoni? Acha, bo nie podałam słowa. No to tak. Pierwsza W, potem nic, ostatnia Ł. Dla ułatwienia dodam, że to zwierzę. Pokazuje na kartce papieru: W_Ł. CZYŻBY WÓŁ????? Aż wrzasnęłam poruszona debilizem tegoż programu. Natychmiast też wyłączyłam telewizor i pognałam do kuchni, by zneutralizować zapach głupoty. Mojej oczywiście. Bo to obejrzałam.  Na tartę potrzebujemy: 240 g mąki 75 g cukru opakowanie cukru waniliowego kostkę masła Wszystkie te składniki wrzucamy do maszyny i wyrabiamy ciasto (można też ręcznie). Następnie wciskamy je w blachę kwadratową (25 x 30) lub okrągłą o średnicy 28, ale z wysokim brzegiem!! Wstawiamy na pół godziny do lodówki, by ciasto trochę stwardniało. Wyciągamy, nakłuwamy widelcem i wstawiamy do piekarnika na 170 stopni na około 30-35 minut. Ciasto powinno ładnie się zarumienić, im dłużej je trzymamy, tym będzie ciemniejsze, ale może też bardziej się kruszyć. Na krem potrzebujemy: 6 jajek 320 g cukru 70 g mąki pszennej skórkę z dwóch cytryn ok. 160 ml soku z cytryny opcjonalnie – 2 łyżki lemon curd Odzielamy białka od żółtek i ubijamy na sztywno. Następnie dodajemy partiami cukier oraz kolejno po jednym żółtku, a na koniec lemon curd  i dalej ubijamy. Wsypujemy mąkę – dokładnie mieszamy. Wsypujemy wiórki cytrynowe oraz wlewamy sok i mieszamy aż powstanie jednolita masa. Jest ona dość płynna, nie przejmujmy się tym  i po prostu wylejmy ją na podpieczony spód.  Całość wjeżdża do piekarnika na 30 minut (160 stopni). Góra powinna ładnie się zrumienić i wyglądem przypominać nieco bezę.  Tartę można pokroić tradycyjnie (trójkaty, kwadraty) lub powycinać ją w kształcie kółek (np. przy pomocy szklanki).   Absolutna rewelacja. Otagowany jako: cytrynowa tarta z puszystym kremem, cytrynowe ciasto, idealna tarta, łatwy przepis na tartę, najlepszy przepis na cytrynową tartę, tarta cytrynowa, tarta na lato 