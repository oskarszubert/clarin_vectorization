Posypać genitalia cynamonem? Przyrządzić pastę ze zmielonych migdałów i wepchnąć ją w…? Nie, na początek niech będzie zupa- krem. Zielony groszek, bulion, sherry plus żelazna trójca afrodyzjaków. Podobno Ninon de Lenclos, słynna francuska kurtyzana serwowała ją swoim kochankom. A miała ich ponad 5 tysięcy… Drogie panie, czas na zupkę! Gdyby dokładnie przestudiować afrodyzjakowe menu, w zasadzie można by niemal bez przerwy zajadać coś, co nas seksualnie pobudzi. Czekolada, figa, mięta, migdały, czosnek, cebula, awokado, bakłażan… Casanova jadł pieczarki, Montezuma pił dziennie 50 kubków czekolady, by móc zaspokoić swój harem, a Kleopatra mieszała zmielone migdały z miodem i jak podają źródła: „gotową pastę stosowała w swojej sypialni jako dodatek do pikanterii w sztuce miłosnej”. Nie bardzo wiadomo jednak co z nią robiła. Jadła? Nacierała się? Wkładała w miejsca intymne? Osobiście radzę nie przesadzać z nadmiarem afrodyzjaków, bowiem nigdy nie wiadomo jak zareagują inni, gdy rozanielonym wzrokiem zaczniemy ślizgać się po twarzach kolegów z pracy, mruczeć niczym perski kot i pojękiwać z cicha chrobocząc pończochami. Afrodyzjaki należy dozować umiejętnie. I z wyczuciem. Zaczynamy od zaopatrzenia się w trzy najpotężniejsze afrodyzjakowe działa (według Hindusów). Imbir Kardamon  Cynamon  Zdaniem specjalistów przyprawy te wzmacniają gruczoły nadnerczy i aktywują obszar nerek, co z kolei uaktywnia organy płciowe. Łącząc te trzy przyprawy zachowujemy wysokie libido i mamy niezwykłą ochotę na coś więcej niż tylko wspólne oglądanie serialu na kanapie. Syn mojej koleżanki spytał ostatnio, czy to prawda, że uprawiała ona seks aż dwa razy w życiu? „Dlaczego aż dwa”? – spytała zszokowana. „Bo masz dwójkę dzieci” – wyjaśnił jej potomek. Otóż owa magiczna trójca przypraw sprawi, że zaczniemy to robić zdecydowanie częściej niż „aż dwa razy w życiu”. Jak i gdzie stosować te przyprawy? Szperając po różnych przepisach natknęłam się m.in. na „melona z grzesznymi kuleczkami w kąpieli wschodniego marzenia”. Bardzo obrazowe. A chodzi o kuleczki z melona, mango (zawarty w nim cynk pobudza libido i ułatwia tzw. dobre orgazmy – czy ktoś wie, jakie to są złe?), brzoskwiń i gruszek, do tego wypestkowane czereśnie i obrane winogrona skąpane w soku z winogron z dodatkiem startego świeżego imbiru, kardamonu, soku z cytryny i cynamonu. Zrobię latem, kiedy dostęp do świeżych owoców będzie mniej ograniczony. Na razie spróbuję groszkowej zupy Ninon de Lenclos, wolnomyślicielki,  skandalistki i najsłynniejszej francuskiej kurtyzany. Wieść niesie, że przez jej sypialniane łoże przewinęło się ponad 5 tysięcy kochanków, z których każdy sprawdził się całkiem dobrze. Zanim jednak nagusieński i naprężony wskoczył pod kołdrę, Ninon de Lenclos częstowała go potrawą rzekomo rozpalającą namiętność. Sama oczywiście też ją jadła. Dokładnie było to purée z zielonego groszku (groszek to żelazo, a żelazo zwiększa poziom libido) zmieszane z bulionem, kieliszkiem wytrawnego sherry i odrobiną soku z cytryny oraz naszą seksualną trójcą: świeżym imbirem, sproszkowanym kardamonem i cynamonem. Zwłaszcza ten ostatni jest bardzo modny – Chińczycy podobno wcierali go sobie w genitalia. Pewnie chodziło im o zawarte w cynamonie olejki eteryczne, które poprawiają krążenie i pobudzają do działania.  Pobudzony Chińczyk pachnący cynamonem… Ale wróćmy do zupy. Na koniec nakładamy malutki kleksik z bitej śmietany, by zwieńczyć dzieło. Erotyczny kleksik, oczywiście.   Zrobiłam. Pyszna. Podałam mężowi… Chyba ma szał w oczach… KOCHANI!!!! TO NASZA OSTATNIA WSPÓLNA SMSOWA NOC!!! JUTRO SIĘ WSZYSTKO ROZSTRZYGNIE. JEŚLI MACIE GDZIEŚ JESZCZE JAKĄŚ WOLNĄ KOMÓRKĘ, ALBO MĘŻA Z KOMÓRKĄ (ŻONĘ, CIOCIĘ, WUJKA, ZAPRZYJAŹNIONEGO KSIĘDZA LUB KOMINIARZA) WYŚLIJCIE NA NAS CHILIFIGOWEGO SMSA. D00260 na numer 7122 NAWET JEŚLI SIĘ NIE UDA PRZEJŚĆ DALEJ – OGROMNIE WAM DZIĘKUJEMY!!!!!!!!!!!! A teraz marsz do kuchni gotować groszek! Otagowany jako: afrodyzjaki w kuchni, cynamon, czekolada i Montezuma, imbir,                                                  jak wzbudzić pożądanie, kardamon,                                                  krem z zielonego groszku, kulinarne afrodyzjaki, Ninon de Lenclos francuska kurtyzana, zupa afrodyzjak 