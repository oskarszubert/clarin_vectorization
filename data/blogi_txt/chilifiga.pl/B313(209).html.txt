Po skandalicznym, bożonarodzeniowym obżarstwie nastał czas dietetycznego stycznia. Przynajmniej w ten sposób możemy uspokoić nasze wyrzuty sumienia i pozbyć się chociaż jednej nadprogramowej fałdki. Co pawda ja, w myśl tego postanowienia, zeżarłam wczoraj całkiem sporą paczkę karmelowych toffi, ale tylko dlatego, że patrzyły na mnie zalotnie z kuchennej szafki. Dzisiaj zatem, na przeprosiny mojego żołądka, upiekłam tartę warzywną z kozim serem, cukinią i pomidorami. - Czy to jest tarta, której nie jadł mój kolega, bo pilnował myszy? – upewnił się Filip. To jest dokładnie ta tarta. Upiekłam ją kiedyś na urodziny syna koleżanki. Niestety nie dane mu było jej zjeść, bo w tym czasie miał inne, poważniejsze zadanie. Otóż zdawało mu się, że do domu wbiegła mysz. W tym celu wdział kalosze (żeby mysz nie wlazła mu do buta), kurtkę i rękawiczki oraz plastikową dzidę, która miała obronić go przed ewentualnym atakiem gryzonia. Na nic zdały się nasze prośby, by najpierw coś zjadł i nabrał sił do walki. Kolega Filipa usiadł w progu domu, zamarł w bezruchu i oczekiwał na pojawienie się myszy, która – według jego rozumowania – skoro weszła, na pewno za jakiś czas będzie chciała również wyjść. Po godzinie, wsparty na dzidzie – zasnął. Tartę zostawiliśmy mu na kolację.  Na tartę warzywną potrzebujemy: Na ciasto:  póltorej szklanki mąki pół kostki masła 1 żółtko szczyptę soli  Na farsz:  cukinię pokrojoną na plasterki cebulę pokrojoną w piórka 1-2 pomidory pokrojone na plasterki 100 g koziego lub owczego białego sera oliwę z oliwek pieprz, sól 1 jajko pół szklanki chudej śmietany  Zagniatamy składniki na ciasto, rozwałkowujemy cienko i wykładamy nim okrągłą formę do pieczenia. Na spód wysypujemy kulki ceramiczne lub fasolę i podpiekamy ciasto około 15 minut w 180 stopniach (góra/dół). W tym czasie robimy farsz. Na oliwie podduszamy cebulę oraz cukinię. Pomidory kroimy w plastry, Na podpieczone ciasto wykładamy wszystkie składniki i posypujemy pokruszonym serem. Całość zalewamy śmietaną z rozbełatnym jajkiem i doprawiamy pieprzem oraz solą. Tartę pieczemy około 15 minut w 180 stopniach.    Otagowany jako: danie bez mięsa, najlepsza tarta warzywna, przepis na najlepszą tartę z warzywami, szybka i łatwa tarta warzywna, tarta warzywna, tarta z cukinią i pomidorami, tarta z kozim lub owczym serem, tarta z warzywami, tarta z warzywami kozim serem i cuikinią, tata warzywna z cukinią, wegetariański obiad 