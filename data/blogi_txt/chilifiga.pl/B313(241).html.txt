Nadal mam obawy czy nadejdzie wiosna. Niby temperatura odeszła od zera i to w górę, ale ciągle nie jest to ciepło, którego oczekuje się od wiosny oraz kwietnia. Zieleni za oknem nie widać. Więc niech przynajmniej pojawi się na talerzach. Tę cudną zieloną roladę ujrzałam na wielkanocnym stole mojej cioci. Ciocia, kobieta wschodu gotuje pięknie i smakowicie, a kubki smakowe rozsiane ma chyba po całym ciele. Jak to dobrze, że jej geny postanowiły przeskoczyć na córkę, bowiem to ona właśnie wykonała roladę szpinakową. Moja osobista rodzona kuzynka. Wbiłam z nią zęby (w roladę, nie w kuzynkę ) i poczułam błogość. Jest absolutnie pyszna i na dodatek ślicznie wygląda. Natychmiast wyżebrałam przepis. W zamian oddałam ten na kostkę cappucino :-). Rodzinny kulinarny barter.   Monia zabiera się za odchudzanie i mocne postanowienia zrzucenia kilogramów, więc ja też wypróbuję przepisy, w których kalorie nie piszczą z uciechy, że wślizgną nam się pod skórę i zaokrąglą dupsko. Rolada pasuje tu idealnie. A co do postanowień, ja też mam swoje. Dzisiaj pierwsze z nich – nigdy więcej nie dam się namówić na kremy przeciwzmarszczkowe, które mnie odmłodzą w tydzień, najpóźniej dwa, rozświetlą cerę, wyrównają nierówności, ukryją piegi i wygładzą w sposób oszałamiający. Otóż kremów takich nabyłam w zeszłym roku sporo i wszystkie były ładnie opakowane, wydzielały też bardzo przyjemny zapach. Skrywały w sobie pył księżycowy, molekuły tajemnicze, pyłki kwiatowe zbierane o brzasku słońca i mieszanki odchodów chrząszczy meksykańskich pobudzające naczynia krwionośne. Niestety żaden z nich nie zmienił mi metryki w sposób widoczny i namacalny, natomiast wyżarł stan konta. Zmarszczki zaś nadal chichoczą z mojej naiwności. Następnym razem zamiast kremu kupię sobie kolejny śliczny talerz, na którym zielona roladka z radości zaśpiewa operową arię. Potrzebujemy: Na ciasto: - 1 opakowanie mrożonego szpinaku (szpinak rozdrobniony, nie liściasty) - 4 jajka - 1 łyżkę maki pszennej - 1 płaską łyżeczkę mąki ziemniaczanej - czosnek (2-3 ząbki, według uznania) - sól, pieprz - troszkę masła Na nadzienie: - ok 30 dag twarogu - 2 cebule sparzone wrzątkiem - sól, pieprz - 2 łyżki chrzanu -  trochę koperku - wędzonego łososia (ok 100 g) Tak naprawdę nadzienie jest dowolne, można np. zamiast łososia dodać konserwową paprykę, bo czerwień fajnie się komponuje z białym twarogiem. Twaróg mieszamy z cebulką i chrzanem, doprawiamy pieprzem i solą. Rozmrożony szpinak (po odlaniu wody) wrzucamy na patelnię, dodajemy czosnek, masło, sól i pieprz. Odstawiamy  do ostygnięcia. Do szpinaku wrzucamy żółtka i mieszamy.  Białka ubijamy z odrobiną soli na sztywną pianę i też dodajemy do szpinaku. Na koniec wsypujemy mąki. Wszystko razem dokładnie mieszamy, blachę z piekarnika wykładamy papierem do pieczenia i wylewamy na nią ciasto szpinakowe. Wstawiamy do nagrzanego do 180 stopni piekarnika na 15 minut. Ciepłe ciasto smarujemy masą serową, układamy wzdłuż łososia i zwijamy jak roladę lub makowiec. Zwijamy kiedy ciasto jest ciepłe, inaczej nam popęka, a my zaklniemy siarczyście.  Kiedy ostygnie – kroimy. Rolada smakuje lepiej następnego dnia, kiedy wszystkie smaki cudnie się przegryzą i nawzajem poprzechodzą aromatami.    Otagowany jako: fajny pomysł na szpinak, oryginalne potrawy z łososia, potrawy niskokaloryczne, przepisy na szpinak i łososia, rolada łososiowo-szpinakowa, rolada z łososiem twarogiem i szpinakiem, szpinakowa rolada z łososiem, zielona kuchnia 