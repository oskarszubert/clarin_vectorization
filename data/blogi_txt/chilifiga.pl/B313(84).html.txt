Są potrawy, które już zawsze będą kojarzyć się z pewnymi wydarzeniami w naszym życiu. Kawa amarello. Za każdym razem kiedy ją przygotowuję (a zimą smakuje bajkowo!) przypomina mi się kobieta skunks… Likier morelowy dodajemy do kawy i tak powstaje amarello Bylo to jakieś dwa lata temu, kiedy wydawało mi się jeszcze, że ćwiczenia na siłowni są absolutnie niezbędne, by utrzymać zgrabną sylwetkę i nie dać obwisnąć poszczególnym częściom ciała. Dość szybko straciłam ten zapał, a karnet na wszelki wypadek wyprałam – oczywiście przypadkowo. Dwa lata temu doszłam jednak do szokującego wniosku, że niektóre kobiety są zaskakująco niekobiece i to na własne życzenie. Jak już wspominałam – w ramach powstrzymywania się od ostatecznego sflaczenia zapisałam się dwa razy w tygodniu na fitness. Krótko przez zajęciami pojawiła się w szatni kobieta cuchnąca niczym niedomyty ryś. Ja wiem, że nie zawsze dajemy radę ze wszystkim, ale pewnych rzeczy (jak np. mycia) nie należy całkowicie ignorować. Kobieta owa zrzuciła swoje przepocone ciuchy, następnie SPSIKAŁA PACHY dezodorantem (kwiat lotosu pomieszał się z potem, a pot to m.in. sole, tłuszcze, mocznik i kwas mlekowy) i przebrała w odzież sportową. Tak „odświeżona” pognała na salę, a ja za nią próbując omijać jej zapach, od którego spuchł mi nos. Podczas zajęć pot zaczął wydzielać się ze zdwojoną siłą (co jest w sumie naturalne, ale w tym przypadku bolało), a salę wypełniły sfermentowane bakterie wypełzające z różnych zakamarków jej ciała w ilościach zastraszających. Jedynym plusem było to, że skakałam na materacu niczym dobrze napompowana piłka, bo wydawało mi się, że im wyżej, tym mniej śmierdzi. Po 45 minutach, zielona na twarzy dowlokłam się do szatni, a za mną kobieta ryś. Babsztyl zdjął odzież sportową i popsikał ciuchy (to pewnie miało zastąpić pranie), psiknął też do adidasów, a następnie na spoconą twarz nałożył krem!!! Oniemiałam Ja rozumiem, że współczesna kobieta jest zabiegana i redukuje pewne czynności do minimum, ale absolutnie nie wolno doprowadzać się do stanu fitnessowej skunksicy! W ramach odreagowania wygrzebałam w mądrej włoskiej księdze o pysznościach do picia, przepis na kawę amarello, nieco grzeszną w swej kaloryczności, ale co tam. Lepsza gruba dupa, niż brudna. Amarello pół szklanki mleka 75g likieru morelowego 250 g kremówki filiżanka espresso Mleko zagotować z 1/4 l kremówki, odstawić z ognia, dodać kawę i mieszać, dopóki się nie rozpuści. Dodać 75g likieru morelowego, posypać niewielką ilością kawy rozpuszczalnej. Amarello to po włosku nazwa moreli, stąd nazwa napoju. Można z powodzeniem zastosować likier morelowy lub mirabelkowy (w Niemczech znalazłam na półkach supermarketu Marillienlikör). Pachnie bardzo intensywnie i pozwala zapomnieć o kobiecie skunksie. Ot, skojarzenia    Otagowany jako: fitness,                                                  kawa amarello, kobieta skunsk, skojarzenia 