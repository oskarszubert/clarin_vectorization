Jako, iż wielkimi krokami zbliża się do nas święto kiczu, miłosnych okrzyków, pluszowych maskotek oraz niezliczonych kartek z serduszkami, postanowiłam uczcić ten dzień wersją ciasteczkową. Przygotowania do Walentynek odbyły się w kuchni i zaowocowały tabunem maślanych łabądków, skąpanych w cytrynowym lukrze. Łabądki są śliczne, słodkie i romantyczne, zatem idealnie wkomponowują się w piątkowe święto. A tak przy okazji… Wczoraj byłam na zakupach i przypadkowo podsłuchałam rozmowę dwóch pryszczatych młodzieńców. - Co jej kupić? Wzruszenie ramion, pewnie równie pryszczatych. - Weź to serduszko pluszowe. - Drogie. Zaznaczam, że kosztowało 2 Euro czyli jakieś osiem złotych. - To weź to. - Gówno jakieś, ale może być. Baby lubią takie badziewia. Pryszczaty wziął różową świnkę z gipsowego odlewu z wymalowanym sercem na świnkowej dupci. Cena – 99 centów. Nie chciałabym być ukochaną pryszczatego. Nie lubię ani pluszowych serduszek, ani tym bardziej świnkowych gipsowych figurek. I pewnie niewiele kobiet to lubi, bez względu na wiek. Za to niejedną z nas ucieszyłby osobisty kulinarny popis w wykonaniu naszego partnera. Ja na zachętę przygotowałam łabądki. Mam nadzieję, że mój mąż odwdzięczy się w piątek wyczynem prawdziwego szefa kuchni. W lodówce dojrzałam świeżą jagnięcinę, a na moje nieme pytanie: „a cóż to to takiego we krwi skąpane?”, odpowiedział: „tego nie rusz, niespodzianka”… Mam nadzieję, że zarówno ja, jak i jagnięcina wytrzymamy do piątku.  Tymczasem na walentynkowe przeurocze łabądki potrzebujemy:  220 g masła, miękkiego pół szklanki cukru trzcinowego 1 jajko łyżeczkę pasty waniliowej łyżeczkę spirytusu sok z połówki cytryny 2 szklanki mąki pszennej szczyptę proszku do pieczenia szczyptę soli  Masło ucieramy z cukrem i pastą waniliową. Dodajemy jajko oraz przesianą mąkę z solą i proszkiem do pieczenia. Całość ucieramy na jednolitą masę. Na koniec dodajemy siprytus oraz sok z cytryny i jeszcze raz mieszamy. Z ciasta formujemy kulę i schładzamy ok. 20 minut w lodówce. Po tym czasie rozwałkowujemy ciasto – moje wyszło dość miękkie, dlatego mocno podsypywałam je mąką i wykrawamy kółka (szklanką). Kółka składamy na pół i nacinamy wzdłuż górnej części pasek, z którego formujemy szyję z dzióbkiem. Następnie nacinamy skrzydełka.   Gotowe łabądki wjeżdżają do piekarnika rozgrzanego do 190 stopni (góra/dół) na około 12-13 minut. Jeśli chcemy by ciasteczka były cienkie, nie składamy wyciętego koła na pół, tylko je przekrawamy i jak w opisie powyżej – nacinamy szyję i skrzydła. Upieczone ciasteczkowe łabędzie dekorujemy według upodobania – ja posmarowałam je cytrynowym lukrem (cukier puder zmieszany z sokiem z cytryny). Oczka wykonujemy z czekoladowej posypki cukierniczej. Ale łabądki można też wymalować na różowo i okleić serduszkami. Im bardziej kiczowato, tym lepiej! Przynajmniej w tym dniu :-).      Otagowany jako: ciasteczka łabądki łabędzie, ciasteczka na Walentynki, najlepszy przepis na domowe ciasteczka, szybki i łatwy przepis na maślane ciasteczka, szybkie maślane ciasteczka, walentynkowe ciasteczka, Walentynkowe wypieki 