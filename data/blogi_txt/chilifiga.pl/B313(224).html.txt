Walentynki kojarzą mi się z zapachem kokosowym. Co prawda wspomnienie jest mało romantyczne, ale ponieważ ja lubię mało romantyczne historie, co roku piekę kokosanki w białej czekoladzie. Choć powinnam raczej serce z mięsnym farszem. W pewien Walentynkowy wieczór wróciłam do domu dziwnie padnięta. Są czasem takie dni, kiedy następuje kumulacja zmęczenia i ciało przelewa się niczym Barbapapa, a poszczególne członki bolą okrutnie. Swoją „padniętość” okazałam mężowi, jęcząc niczym starucha dźwigająca chrust z lasu i sugerując, że przydałaby mi się kąpiel z pianką. Jakież było moje zdziwienie, gdy pognał on na górę i po paru minutach usłyszałam szum lejącej się wody, a w nozdrza wpełznął mi zapach płynu kokosowego z limonką. Aż mnie wzruszył swą męską postawą i zaskakująco szybką reakcją. Weszłam do łazienki z wyjątkowo miłym (jak na mnie) uśmiechem na ustach, patrzę…, a w wannie z pianką leży mój mąż i trzepocze beztrosko paluchami u stóp. – To był doskonały pomysł, kochanie – mruknął błogo i wymościł swoje blade cielsko w kokosowej piance. Rzuciłam w niego brudnymi skarpetami (jego własnymi), zgasiłam światło, żeby go spowiła walentynkowa ciemność, a w myślach ułożyłam walentynkowe menu. Serce dla ukochanego Aby twoje ciasto miało ładny kształt, skuś się na foremkę w kształcie serca. Taka forma przyda się zawsze, gdy chcesz ukochanej osobie zrobić niespodziankę. Można w niej upiec biszkopt (albo kruche, albo bezę), a następnie zrobić farsz z surowego mięsa i zakryć go bitą śmietaną. Wystarczy jeden kęs, żeby ukochany wydalił własne flaki. Mięsnego serca jeszcze nie upiekłam, na razie na cześć kokosowego płynu i męskiej podłości piekę kokosanki. W tym roku z kawałkami suszonego mango, polewą z białej czekolady i wiórkami z limonki. Niech ma.   Potrzebujemy: 2 jajka, a dokładnie 2 białka 100 g cukru pudru 50 g suszonego mango 50 g masy marcepanowej 4 łyżeczki rumu 100 g wiórków kokosowych szczyptę soli tabliczkę białej czekolady utartą skórkę z jednej limonki   Białka ze szczyptą soli ubijamy na sztywno. Dodajemy cukier (w trzech porcjach) i dalej ubijamy, aż całość stanie się słodka i błyszcząca. W osobnej mice ucieramy masę macepanową z rumem, dodajemy wiórki kokosowe i pokrojone na drobne kawałeczki owoce mango. Następnie całość dodajemy do ubitych białek i delikatnie mieszamy, aż uzyskamy jednolitą masę. Na blachę wyłożoną papierem do pieczenia nakładamy kupki naszej masy kokosowej (wielkości orzecha włoskiego) i pieczemy je ok. 20-25 minut w temperaturze 170 stopni. Powinny sie ładnie zrumienić. Kiedy wystygną, rozpuszczamy w kąpieli wodnej białą czekoladę i dorzucamy do niej wiórki z limonki. Zanurzamy kokosanki od dołu (tylko do połowy) i odkładamy do góry nogami, aż czekolada zastygnie.   Częstujemy tymi pysznościami tylko wybrańców. Otagowany jako: ciasteczka walentynkowe, kokosanki z mango na Walentynki, łatwy przepis na walentynkowe ciasteczka, smaczne ciasteczka na Walentynki, Walentynki, Walentynkowe ciastka 