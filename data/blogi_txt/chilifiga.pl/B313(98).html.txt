Z okazji Dnia Dziecka, z okazji zakończenia szkoły  i ślicznego świadectwa, albo z okazji imienin zaliczałam wyprawy z mamą do Hortextu, hotelu Polonez lub baru Kociak w Poznaniu. Bar Kociak serwował niezapomniane desery Anula i Natasza (nomen omen), a Hortex genialne ciasta – kostkę cappucino, kostkę z galaretką, brzdące i torty najróżniejsze. To był absolutny raj dla podniebienia, którego nasze dzieci nie są wstanie pojąć. No, ale dla mnie miś Haribo był poezją smaku, dostępną tylko wtedy, gdy ktoś Z ZAGRANICY przywiózł paczuszkę tych pyszności, a gumę Donald żułam trzy dni. W ramach poszukiwań zaginionych smaków postanowiłam odtworzyć kostkę cappucino i zrobić sobie kawę w szklance bez uszka. Przepis na ciasto wyszperałam w starych przepisach babci, a krem nieco zmodyfikowałam, bowiem w wersji tłustej składał się on  głównie z masła. Wymieniłam masło na serek mascarpone light – w czasach PRL-u chyba nawet Włosi nie słyszeli o czymś takim :-). Proponuję taką kostkę na Wielkanoc, w końcu nie zawsze musimy stawiać na stole babę drożdżową, która jakoś zbyt szybko robi się sucha. I proponuję ją również wszystkim tym, którzy mają w rodzinach Bożeny i Krystyny (za dwa dni imieniny) – ja mam Bożenową mamę, która zawsze uwielbiała kostkę cappucino oraz tort kawowy z kawałkami bezy. Nigdy nie lubiła za to kawy w szklance.  Na ciasto potrzebujemy: 120 g masła 130 g brązowego cukru (wtedy ciasto jest ciemniejsze) 5 jajek tabliczkę gorzkiej czekolady 2 łyżki rozpuszczalnej kawy 2 łyżki likieru kawowego 130 g mąki łyżeczkę proszku do pieczenia Masło ucieramy mikserem, aż zrobi się miękkie i jasne. Czekoladę rozpuszczamy (można bezpośrednio w garnuszku, można w kąpieli wodnej).  Dodajemy czekoladę do masła i ucieramy dalej. Wsypujemy cukier, rozpuszczoną w dwóch łyżkach wody kawę, likier oraz 5 żółtek i dalej dokładnie miksujemy. Na koniec dodajemy proszek oraz mąkę. Osobno ubijamy białka i mieszamy je z ciastem czekoladowym. Ciasto pieczemy około 35 minut w 170 stopniach (góra-dół) w formie o bokach 26 x 21 cm lub kwadratowej np. ok. 23 cm. Wystudzone przecinamy na pół. Na masę potrzebujemy: 250 g serka mascarpone light 350 g śmietany kremówki 2 łyżeczki żelatyny 70 g kawy cappucino (słodzonej, wtedy nie potrzeba więcej cukru) Serek mieszamy z kawą cappucino, jeśli jest za mało słodki dodajemy łyżkę cukru. Ubijamy kremówkę i odkładamy do osobnej miseczki jedną trzecią ubitej śmietany. Do pozostałej śmietany wlewamy rozpuszczoną i wystudzoną żelatynę i całość mieszamy z kawowym mascarpone. Masę schładzamy kilka minut w lodówce, a następnie smarujemy nią blat ciasta, przykrywamy drugim blatem, a na wierzch nakładamy bitą śmietanę, którą odłożyliśmy do miseczki. Całość posypujemy cappucino w proszku zmieszanym z łyżką świeżo zmielonej kawy.   Tak właśnie smakowało moje dzieciństwo.    Otagowany jako: ciasto na wielkanoc z kawą, ciasto z kawą, imieninowe ciasto dla Bożeny i Krystyny, kostka cappucino, łatwy przepis na kostkę cappucino, wielkanocna kostka cappucino, wspomnienia PRL-u 