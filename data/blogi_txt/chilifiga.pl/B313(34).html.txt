Komunia za nami. Pożarcie dziesiątek ciast i deserów za nami. Wnioski? Największe uznanie zdobyły ciasta z cytryną w roli głównej – czyli cytrynowa tarta z orzeźwiającym kremem oraz cytrynowy sernik ze skondensowanym mlekiem i masą lemon curd. Absolutne hity każdego przyjęcia. I co najważniejsze – bardzo proste w wykonaniu. Podobno czynności fizyczne odstresowują. Podobno uspokajają, wyciszają i pozwalają zebrać myśli. Psychologowie twierdzą, iż jeśli przyczyną stresu jest praca umysłowa, należy zamienić ją na wysiłek fizyczny. Ja, aby uniknąć komunijnego stresu, zamknęłam się w kuchni i oddałam fizycznemu pieczeniu ciast. Dzięki temu powstał: tort bezowy, tarta cytrynowa, sernik karmelowy oraz sernik z lemon curd, ciasto ucierane z truskawkami oraz babeczki kokosowe. I przyznaję, że wszystkie te zapachy absolutnie pozbawiły mnie stresu, a wręcz doprowadziły do błogości przedkomunijnej. I pewnie dlatego wszystko się udało, dziecię było przeszczęśliwe, goście zadowoleni, a kuchnia wyglądała jak po przejściu tornado. Bohaterem numer jeden został cytrynowy sernik. W nagrodę został pożarty co do okruszka.  Na początek bierzemy  ok. 200 g ciasteczek czekoladowych (mogą być Pieguski z kawałkami czekolady) oraz 40 g rozpuszczonego masła. Ciasteczka kruszymy na miazgę, dodajemy masło i  mieszamy. Na spód formy do ciasta (24 – 26 cm średnica) wysypujemy pokruszone ciasteczka i wciskamy w dno. Na czas przygotowania masy wkładamy formę do lodówki. Na masę potrzebujemy: kilogram twarogu (kubełkowego) 500 g mleka skondensowanego słodzonego 4 jajka cukier waniliowy 1,5 łyżki mąki ziemniaczanej 1,5 łyżki mąki pszennej skórkę startą z dwóch cytryn 100 ml soku cytrynowego Wszystkie składniki mieszamy mikserem, aż powstanie jednolita masa, którą wylewamy na ciasteczkowy spód. Sernik wstawiamy do piekarnika (160 stopni, góra/dół) i pieczemy około godziny w tzw. kąpieli wodnej (na dolną cześć piekarnika wstawiamy pojemnik z wodą). Kiedy ostygnie (najlepiej w piekarniku) sernik wkładamy na noc do lodówki. Następnego dnia smarujemy go masą lemon curd (rodzaj cytrynowej pasty na chleb) wymieszaną z serkiem mascarpone i odrobiną skondesowanego mleka – ok. 200 g lemon curd, 150 g mascarpone i 50 g mleka. Gotowe.      Otagowany jako: ciasta na Komunię, łatwe ciasta na Komunię i przyjęcia, łatwy przepis na sernik cytrynowy, mleko skondensowane w serniku, orzeźwiający sernik, sernik cytrynowy, sernik z lemon curd 