Bierzemy cztery łuski padalca, rzęsę żbika i skrzydło meszki (nie mylić z muchą! To by było za proste!). Teatralnym ruchem wrzucamy do kotła z wodą, stawiamy nad paleniskiem, mamroczemy ciut. Wierzymy, że pomoże…  Tak wiele osób wyobraża sobie alternatywne metody leczenia raka i innych chorób. Tymczasem… „Niech twoje jedzenie będzie lekarstwem” – mały quiz: kto jest autorem cytatu? Nie, nie wróż Marian. Nie, sir McDonalds także nie. Hipokrates. Tak. Gość zauważył kilkaset lat przed naszą erą, że to jest możliwe. Co więcej. To nie fanaberia nawiedzonego znachora, ale głębokie przekonanie tatusia medycyny, że tak właśnie powinniśmy traktować nasze posiłki. W dodatku fakt, że facet tak podpowiadał już ok. 2,5 tys. lat temu nie znaczy, że to recepta przeterminowana. Dziś sprawdza się – na szczęście – w coraz liczniejszych próbach uzdrawiania, o pardon, leczenia (!)  poprzez zmianę stylu życia. (Dla dociekliwych wielbicieli nauk medycznych od razu uzupełnienie – tak, są na ten temat randomizowane badania i publikacje w pudmedzie.) Co na to lekarze? Dlaczego lekarze onkolodzy czy kardiolodzy nie wspominają o leczeniu dietą? Z tego samego powodu, dla którego ginekolog nie grzebie w uszach… Nie ich broszka, a na swojej specjalizacji i tak mają dosyć nauki. Wiem, mieszkałam sześć lat ze studentką medycyny. W kinie przez ten czas była raz (na „Psychopacie”, bo pewnie myślała, że będzie więcej o podłożu choroby).  Szkoda tylko, że z tego powodu przeciętny Smith, gdy dowie się, że ma raka i że został mu rok życia, grzecznie, posłusznie żyje tyle, ile mu lekarz zalecił. Delfinidyna zawarta w borówkach ma właściwości przeciwrakowe Że to i tak geny?  No na szczęście można im mocno pokrzyżować szyki. Kilku duńskich naukowców (Sorensen, Nielsen, Andersen i Teasdale) było na tyle uprzejmych, że przeanalizowali żywot ponad tysiąca dzieci adoptowanych tuż po urodzeniu. Okazało się, że geny nie miały wpływu na zachorowanie na raka, nawet jeśli rodzice biologiczni zmarli z powodu na przykład choroby nowotworowej przed ukończeniem pięćdziesiątki. Ale z kolei dzieci adoptowane szybciej żegnały się z naszą planetą (statystyki wzrosły pięciokrotnie), jeśli ich rodzice adopcyjni zmarli przedwcześnie z powodu raka. Jakieś oszałamiające wnioski? Jedyne, co dzieci mogły „odziedziczyć” po swoich nowych opiekunach, to chlanie, jaranie, żarcie byle czego i płaszczenie tyłka przed telewizorem. I oczywiście nie chodzi o to, żeby się teraz ostentacyjnie przesiedlać na bezludną wyspę i wcinać korzonki. Czasem wystarczy kilka drobnych zmian, żeby nasze życie nie było jednym, długim (albo raczej krótkim) i głupim popełnianiem samobójstwa. A jeśli nie chce Wam się ze względu na własne zdrowie, to zróbcie to (vide duńskie badania) dla swoich dzieciaków… Czego się boicie najbardziej?  Poza przysłowiową dachówką… Rak? Zawał? Udar? Cukrzyca? Specjaliści z WHO twierdzą, że wystarczy wdrożyć pięć zasad, żeby ograniczyć ich ryzyko od 70 proc. (odnośnie raka) do 90 (dot. cukrzycy). I darujmy sobie chrzanienie: „wolę żyć krótko, ale tak jak chcę”. Zachorować można szybko i można przez to długo być warzywem… O pięciu zasadach niebawem:-)   Otagowany jako: dieta,                                                  leczenie dieta,                                                  styl życia 