Po raz pierwszy upiekłam go w dniu, w którym moja koleżanka oznajmiła, że jest w dwóch stanach: błogosławionym i bezrobotnym. Ten drugi wyniknął z pierwszego. Na to wszystko nałożyła się zachcianka ciążowa - ma być słodko, ale też kwaskowato albo raczej gorzkawo i żeby się rozpływało w ustach. Przyszłe matki mają niewiarygodną czułość kubków smakowych. A było to tak. Moja koleżanka, której zegar biologiczny tyknął dnia pewnego tak głośno, że aż mu wypadła kukułka, podjęła ryzyko. Zaszła w ciążę i z uśmiechem błogostanu na twarzy, udała się do pracodawcy podzielić tą radosną nowiną. Pracodawca niestety okazał się szują. Najpierw zbladł nieatrakcyjnie, wypuścił nosem powietrze i wycelował oskarżycielski palec w brzuch mojej koleżanki. - Nie zgadzam się – oznajmił po chwili – proszę się uspokoić i wracać do pracy. Koleżanka zamilkła poruszona logiką jego myślenia i ozajmiła, że ciąża jest już niejako faktem dokonanym i do pracy wróci, owszem, ale na jakieś pół roku, bo później musi sobie zrobić przerwę. Choćby na sam poród. Pracodawca wsykoczył zza biurka, wykonał trzy piruety nie mające związku z tematem, a potem wykrzyczał stresując płód, że etat z pewnością nie będzie na nią czekał, że w zasadzie to już zajmuje go ktoś inny, komu nie w głowie takie bzdury jak bachor. I tak zakończyła się pięcioletnia, administracyjna kariera mojej koleżanki, bez odprawy, tortu i pożegnalnego bankietu. - Chcę chociaż tortu – załkała nieszczęśliwa. Pokiwałam głową ze zrozumieniem. Ja co prawda w ciąży miałam ochotę tylko na pomidory, ale doskonale roumiem potrzebę tortu. - Słodki? – spytałam. - Słodki, ale przełamany trochę. Może czymś kwaśnym, albo lepiej gorzkawym. - Kierunek? - Mak!! Mak!!! I masa kremowa, ale taka, żeby nie było za dużo masła i żeby całość rozpływała się w ustach. To mnie ukoi. - A opiaty? – spytałam. - Tylko dzisiaj. Potem już nie będę jeść maku, obiecuję – chlipnęła. Zerknęłam do szuflady – mam mak. Super.   Dziś moja koleżanka jest szczęśliwą mamusią. Szczęśliwą, choć nadal bezrobotną. I walczy niczym Don Kichot z wiatrakami z dyskryminacją młodych matek. W jej rodzinnym mieście jest urokliwy sklepik z butami, ładnymi, drogimi i bardzo na czasie. Do sklepiku wchodzi się schodkami w dół. Jest dość ciasno, ale stylowo. Na drzwiach wisi karteczka – prosimy nie wchodzić z wózkami! Słusznie! Przecież matka z wózkiem nie jest żadną klientką! Na pewno nie potrzebuje nowych butów, bo wszystko wydaje na mleko i papki! Popatrzeć też jej nie wolno, bo jeszcze dziecię się obudzi i splunie na kosztowy trzewik kaszką, albo rozedrze się w najmniej odpowiednim momencie. Jeszcze przyjemniej jest w rodzimej komunikacji miejskiej. Widziałam kiedyś młodą mamę, naturalnie z doczepionym do niej wózkiem, która oczekiwała grzecznie na przystanku. Kiedy podjechał autobus, najpierw została odepchnięta przez staruszki bez życia, które na widok otwieranych drzwi poczuły adrenalinę w żyłach i żwawo rzuciły się w ich kierunku, taranując to i owo. Kobieta odczekała pokornie, a następnie spróbowała dostać się do środka, nadludzkim wysiłkiem unosząc wózek na pierwszy (dość wysoki) stopień autobusu. Bezskutecznie. Druga próba również się nie powiodła, gdyż zniecierpliwiony kierowca po prostu odjechał. Takie sytuacje może uratować tyko jedno – porządna porcja endorfin. A moim zdaniem najwięcej endorfin siedzi w ciastach i tylko czeka, by dodać nam otuchy. Inspiracją do tortu makowego dla ciężarnej był przepis z Moich Wypieków. Absolutna rewelacja. Potrzebujemy: 300 g maku 250 g cukru (drobnego) 8 jajek 3 łyżki kaszy manny (ja dałam mąkę kukurydzianą) 2 łyżki bułki tartej pół łyżeczki proszku do pieczenia odrobina olejku migdałowego Mak zalewamy wodą i gotujemy około 20 minut. Następnie należy go odcisnąć i zemleć na bardzo drobno (np. w kuchennym robocie). Oddzielamy żółtka od białek i ucieramy je z cukrem aż powstanie puszysta masa. Dodajemy mak, kaszę lub mąkę kukurydzianą, bułkę tartą, proszek do pieczenia i olejek. Całość miksujemy. Osobno ubijamy białka i dodajemy do masy makowej. Tortownicę (23-25 cm) wykładamy papierem i wlewamy do niej masę makową. Pieczemy około 45 minut w temperaturze 175 stopni (do suchego patyczka). Studzimy w lekko uchylonym piekarniku.  Kiedy jest zimne, przecinamy je wzdłuż dwa razy, aż powstaną nam trzy blaty. Nasączamy je likierem pomarańczowym (ok. 50 ml) zmieszanym z dwoma łyżkami wody. Na masę potrzebujemy: 600 g serka mascarpone 300 ml kremówki 5 łyżek drobnego cukru odrobinę wanilii Śmietanę ubijamy na sztywno, pod koniec dodając cukier. Osobno ukręcamy serek mascarpone z wanilią i dodajemy do niego śmietanę. Każdy blat smarujemy najpierw konfiturą pomarańczową (ja zmieszałam angielską z gorzkimi pomarańczami ze słodkim dżemem pomarańczowym), a następnie kremem. Wierzch tortu i boki smarujemy tylko kremem i posypujemy wiórkami czekoladowymi. Całość dekorujemy np. pomarańczowymi galaretkami.  Po zjedzeniu dwóch i pół kawałków tortu koleżanka i jej zarodek poczuli się zdecydowanie lepiej. Opiaty (substancje otrzymywane z przetworów maku) na szczęście im nie zaszkodziły.  A już jutro kurczak mole a’la Frida Kahlo!!!!     Otagowany jako: kobieta w ciąży w Polsce, łatwy przepis na tort makowy, mak a ciąża, przepis na pyszny tort makowy, tort makowy z konfiturą pomarańczową, zachcianki ciążowe pokarmowe 