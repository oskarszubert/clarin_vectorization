Są dni, podczas których zjedzenie czekolady jest absolutną koniecznością. Nawet wtedy, gdy jesteśmy na diecie i walczymy z własnym wyglądem, by latem przemienić się w wodną nimfę. Czekolada bowiem działa zbawiennie, gdy mamy zły humor i nie chce nam się nawet machnąć rzęsami. Jeśli taka sytuacja powtarza się częściej, lepiej skusić się na mniej kaloryczną wersję czekolady – czyli mus czekoladowy z awokado – przepis tutaj. A jeśli sporadycznie – polecam zanurzyć zęby w mega czekoladowym cieście, będącym wariacją „chocolate loaf cake” Nigelli Lawson. Wystarczy niewielki kawałek, by poczuć błogość i skopać własne złe samopoczucie.  Na czekoladową bombę błogości potrzebujemy: 200 g mąki 3 łyżki kakao pół łyżeczki sody oczyszczonej 200 g cukru trzcinowego lub palmowego 160 g masła 1/3 szklanki likieru malinowego (lub nalewki malinowej) 2 jajka 75 g kwaśnej śmietany 12o ml wrzącej wody paczka czekoladowych chipsów z gorzkiej czekolady  Na syrop:  1 łyżeczka kakao 110 ml wody 20 ml likieru malinowego 100 g cukru trzcinowego  Wszystkie składniki na ciasto, oprócz wody i płatków wrzucamy do malaksera i ucieramy na gładką masę. Następnie dodajemy wrzącą wodę i dalej ucieramy, a na koniec wsypujemy płatki i całość dokładnie mieszamy. Ciasto wylewamy do formy 23 x 19 cm i wstawiamy na 40 minut do piekarnika rozgrzanego do 170 stopni. W tym czasie przygotowujemy syrop – wszystkie składniki dajemy do garnuszka i gotujemy przez ok. 15 minut aż nadmiar płynu odparuje i powstanie w miarę gęsty sos, który wylewamy na ciasto i dalej je pieczemy przez ok. 20 minut. Do suchego patyczka.  Ciasto będzie mokre, gęste, lekko ciągnące się, silnie czekoladowe z delikatną nutą malin. Smakuje świetnie ze świeżymi malinami lub truskawkami. No i najważniejsze – optymistycznie nastraja do życia!   Otagowany jako: chocolate loaf cake, ciasto czekoladowe Nigelli, mokre gęste smaczne ciasto czekoladowe, najlepsze ciasto czekoladowe, szybkie i łatwe ciasto czekoladowe z likierem malinowym 