Sałatka owocowa powstała swego czasu z myślą o dzieciach, które chciały jeść tylko i wyłącznie truskawki. Próby wciśnięcia im do dzioba brzoskiwini, gruszki czy melona kończyły się najczęściej porażką, zwłaszcza w przypadku Filipa. Mój syn wymyślił sobie, że wszystko jest kwaśne, dziwne i niesmaczne  oprócz truskawek i za nic nie chciał próbować nowych smaków. Żeby go jakoś zachęcić napełniłam kiedyś arbuzową miseczkę owocami – na samym spodzie były oczywiście truskawki, ale zanim się do nich dostał musiał pokonać jabłko, maliny, borówki, arbuza oraz melona. - Ładne – uznał. – A co to to zielonkawe? - Melon. - A różowe? - Arbuz. - A truskawki? - Są pod spodem. Możesz je zjeść, ale tylko wtedy, kiedy spróbujesz też innych owoców. Natychmiast wyczuł podstęp, ale zgodził się, głównie dlatego, że arbuzowa miseczka wypełniona kolorowym owocami, niezwykle mu się spodobała. I nagle okazało się, że brzoskwinia i maliny są całkiem smaczne, borówki również, gruszka nieco oślizgła, ale może być, natomiast winogrona i arbuz to prawdziwe hity! Dzisiaj takie desery przygotowują sami z Olgą. Filip myje owoce i wydrąża łyżką arbuza. Olga kroi owoce w kosteczkę. Napełnieni witaminową bombą owocową, nie pytają już o słodycze. Są zbyt obżarci!  Na sałatkę owocową potrzebujemy: arbuza   – ja kupuję mini arbuzy, które mają bardzo cienką skórę i jedna połówka stanowi pojemnościowo idealną miseczką dla dziecka dowolne owoce, oczywiście najlepiej sezonowe sok z cytryny Arbuza wydrążamy łyżką i kroimy w kostkę, podobnie jak wszystkie inne większe owoce – jabłka, gruszki, melony, mango. Pozostałe – borówki, winogrona, maliny, truskawki – wrzucamy w całości. Całość możemy skropić sokiem z cytryny – wtedy jabłka, banany i gruszki nie ściemnieją.  UWAGA!! Moja Mama kiedy byłam dzieckiem zawsze słodziła mi owoce cukrem, bo sama uznawała, że są zbyt kwaśne. Błąd! Jeśli wmówimy dziecku, że owoce są kwaśne, zawsze będzie domagało się cukru. A przecież największe „kwasiory” smakują najpiej prosto z krzaczka – czerwona porzeczka czy też agrest. Owocowe sałatki podajemy soute, bez żadnych dodatków!!! Ewentualnie z dwoma łyżkami naturalnego jogurtu.     Otagowany jako: dziecko w kuchni, jak zachęcić dziecko do jedzenia owoców, jak zrobić owocową sałatkę, oryginaly sposób na sałatkę z owoców, owocowa sałatka, sałatka z owoców w arbuzie, zdrowa przekąska dla dzieci 