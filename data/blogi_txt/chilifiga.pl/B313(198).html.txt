Żywieniowa wariatka wstała skoro świt. Jak na typową wielbicielkę zwierzaków przystało, postanowiła najpierw zlitować się nad siwą suką, która stepowała pod drzwiami w oczekiwaniu na hasło: no dobra, idziemy. Podczas spaceru zdała sobie sprawę (wariatka, nie suka), że dopadła ją przedziwna dolegliwość. Mianowicie mimo kurtki marzła, ręce grabiały jak w styczniu lub lutym, a uszy zwinęły się w rulony. Eeee, coś mi się porąbało z odczuwaniem temperatury, co ja wczoraj jadłam? No i na tym powinna poprzestać. Tymczasem popełniła kardynalny błąd – spojrzała na termometr zewnętrzny. Zero! 0! Null! Ani milimetra wyżej! Wpadła w popłoch totalny.  Czapki szale, rękawiczki. Nie, spokojnie, my jakoś wytrzymamy. Ale ogród? Jeden sopel. Jeśli takie temperatury miałby się utrzymać, to nasze menu zostanie przez jakiś czas zdominowane przez produkty z ogródka, trzeba je tylko oskrobać z lodu. Maliny czy poziomki to pikuś, najwyżej zerwę z krzaka mrożone i wrzucę wprost do galaretki. Fasolka – przełożę od razu do zamrażarki. Ale pomidory!?!?! Czy można mrozić pomidory? W dodatku niedojrzałe? Nie można. W ten sposób w naszym jadłospisie zagościły smażone zielone pomidory. Na śniadanie zielone pomidory smażone w bułce tartej, na obiad zielone pomidory smażone w czarnym sezamie, na kolację zielone pomidory smażone w tymianku. Fannie Flagg byłaby ze mnie dumna. Smażone zielone pomidory  Usmażone nie tracą jędrności jak te czerwone. Smakują w pierwszej sekundzie jak patison, ale po chwili bukiet zdecydowanie kwaskowy. Potrzebne: - kilka zielonych pomidorów - jajko rozbełtane z solą i pieprzem - olej do smażenia Pomidory kroimy na plastry max 1 cm grubości. Zanurzamy w jajku, następnie w panierce: - bułka tarta  - czarny sezam  - mąka kukurydziana z tymiankiem  Smażymy kilka minut z obu stron. Najsmaczniejsze sezamowe, ale tak syte, że po jednym plasterku zaczęłam szukać adidasów, bo dosłownie czułam jak tłuszcz wciska się w biodra.  Drugie miejsce – bułka tarta. Trzecie tymianek, bo ciut mdławo. Jeszcze nie przetestowałam, ale coś mi się widzi, że smażone zielone pomidory mogą być niezłe z jogurtowym sosem czosnkowym.   Otagowany jako: co przygotować z zielonych pomidorów, pomidory smazone w sezamie, przepis na smażone zielone pomidory, smażone zielone pomidory 