Żywieniowa wariatka postanowiła nauczyć chodzenia przy nodze swojego psa, a dokładniej sukę, tę siwą. Na wsi nie jest to co prawda nawyk zupełnie niezbędny, bo kiedy spacerujemy, to cała okolica jest nasza i jak okiem sięgnąć ani człeka. Siwa mogłaby być zatem nawet pół kilometra od mojej nogi i nikomu by to nie zrobiło różnicy. Ale czasem znikąd pojawia się nagle rowerzysta, a wiadomo jak siwe suki reagują na rowerzystów… Zatem szkolenie podjęte, smakołyki-nagrody zawsze w lewej kieszeni (żeby chusteczki do nosa w prawej kieszeni nie śmierdziały psimi smakołykami). Po tygodniu bestia na komendę chodzi w szeregu jak rasowy komandos! Cudnie! Przyczajona jak pantera. A ja, jej fantastyczna pani, hojnie ją nagradzam, bo jestem zwolenniczką przyjemnych metod. Po jakimś czasie mała przerwa, a następnie test skuteczności szkolenia. Hasło: Noga! - Siwa suka zatrzymuje się, zaczyna… ślinić się i spoglądać na moją lewą kieszeń. Nogę ma gdzieś. Sukces uznaję za połowiczny. To tyle w kwestii najsilniejszych bodźców działania, także u psów. Z ludźmi podobnie – niektóre sytuacje prowokują nas do jedzenia. A już wspomnienie niektórych aromatów potrafi być prawdziwą zmorą. Podobno pamięć smaku słodkiego trwa kilka tygodni i jeśli przez ten czas uda nam się powstrzymać, to potem organizm nie będzie się już domagał słodyczy na tyle silnie, żebyśmy się rzucali na witryny sklepów i lizali szyby. Gorzej, że do tego wyniku badań osoby z nadwagą jakoś nie mają zaufania – prędzej uwierzą w swoją w tej dziedzinie nadzwyczajną moc zapamiętywania. Po prostu pamięć absolutna! W takim razie może nie rezygnować zupełnie ze słodyczy? Może zamienniki? Analizowałam ostatnio bardzo szczegółowo, więc nie będę wredna i podzielę się z Wami. W skrócie, żeby nie przynudzać. Cukier. Wiadomo, samo zło. To tak, jak by Hallo Kitty wystąpiła gościnnie w najnowszym odcinku „Monster High”. (1 łyżeczka,  5g – 20 kcal) Cukier brązowy. Jeśli nierafinowany, to może ciut lepszy od białego, w związku z tym, iż jest mniej przetworzony. Poza tym ma minimalnie więcej jakiejś tam witaminy.  Producenci zdecydowanie wykorzystali naszą nienawiść do białego cukru i tyle. (5g – 19 kcal). Czyli szału nie ma. Miód. Wiadomo, tradycja. Ale uwaga na alergie i miody bez miodu (dobrze mieć sprawdzone źródło). (5g, czyli płaściutka łyżeczka – 16 kcal). Gorzej, że usprawiedliwieni zaletami prozdrowotnymi, dajemy zwykle czubatą łyżeczkę, która ma już prawie 40 kcal. Syrop  klonowy. Nie zawiera konserwantów, polecany przez niektórych naukowców jako zamiennik cukru  w diecie antyrakowej – R. Beliveau i D.Gingras. Nadaje się do pieczenia, choć oczywiście trzeba uwzględnić konsystencję. (5g - 13 kcal) Syrop z agawy. Także zalecany jako zamiennik w dietach antyrakowych (D. Servan-Schreiber), dużo niższy indeks glikemiczny (istotne dla cukrzyków, poza tym stały poziom insuliny, to mniejsze napady głodu), zawartość potasu, wapnia i magnezu. (5g – 15 kcal) Stewia. Łyżeczka suszonych liści 2g – 0 kcal. Super. Gorzej, że… ja nie daję rady, bo to mi zwyczajnie nie smakuje. Próbowałam i suszonych liści i słodzika stewiowego, gdzie „nośnikiem” smaku była maltodekstryna. Bleee. Ksylitol (5g – 12 kcal, ale jest słodszy, więc używamy mniej; zatem można przyjąć, że porcja zamienna za zwykły cukier to ok. 6-8 kcal). O zaletach ksylitolu naczytałam się takich hitów, że chciałam nim leczyć próchnicę.  Ale badania na ten temat niejednoznaczne. Czyli dalej muszę myć zęby. Poza tym ksylitom ma także wady. Po pierwsze cena!!! Po drugie może powodować biegunki. Po trzecie może podrażniać błonę śluzową żołądka, czego ja doświadczyłam i używać ksylitolu nie mogę. Podsumujmy. Niby łyżeczka cukru to niewiele, ale jeśli słodzimy dwa napoje dziennie dwoma łyżeczkami słodkości, to miesięcznie wychodzi już więcej: cukier – 2400 kcal, syrop z agawy – 1800 kcal. To może jednak słodziki? Na przykład aspartam. Hmmm. Duuuży dylemat i przedziwna batalia na słowa. 90 proc. artykułów popularnych (podkreślam – popularnych!), to oskarżenia o wszystkie choroby świata, ze stwardnieniem rozsianym, rakiem i depresją włącznie. Jako chyba najbardziej upierdliwa żywieniowa wariatka na świecie zapuściłam bazę artykułów medycznych pubmed. No i co? No i spoko! Na pierwszy rzut oka „na dwoje babka wróżyła”. Ale do badań wskazujących związek aspartamu z zachorowalnością np. na raka szybko przyczepiła się EFSA, czyli Europejski Urząd ds. Bezpieczeństwa Żywności (bo nieprecyzyjne dane, szczury nie wiadomo czym karmione, a dawki aspartamu tysiąc razy przewyższały normę dla osobników o ich wadze!). Ankietowani z innego badania wspominali z kolei o skutkach przypominających zwykłe codzienne dolegliwości, a nie groźne choroby: bóle głowy, zawroty głowy. I takie same objawy mieli przyjmujący placebo oraz cukier! Aspartamem nie straszą (wręcz przeciwnie), ani American Cancer Society, ani Multiple Sclerosis Foundation (to ci od stwardnienia rozsianego). Szpiegując dalej bazę pubmed odkryłam, że nie jestem jedyną upierdliwą i dociekliwą na tym świecie, a dzięki temu szybko trafiłam na „badania na badaniach”, czyli analizy dostępnych badań z oceną wiarygodności tychże. Odetchnęłam: rozległe badania naukowe wykazały bezpieczeństwo sześciu niskokalorycznych substancji słodzących obecnie dopuszczonych do stosowania w żywności w USA i Europie (stewia, acesulfam K, aspartam, neotam, sacharyna i sukraloza). Liczne badania (setki, na ludziach!) wykazały bezpieczeństwo, natomiast odnośnie badań sugerujących, że istnieje związek z chorobami (przeprowadzane na szczurach) wykazano „ograniczenia” takie jak: mała próba, wysokie dawki, statystycznie nieistotny wynik. W podsumowaniu przypomniano co prawda listę objawów sugerowanych przez badanych (!) jako mających związek ze słodzikami, ale to zdecydowanie objawy niegroźne. No właśnie. Mnie boli głowa po kakao i kaki (serio), ale to raczej moja nietolerancja niż działanie tych produktów na ludzi generalnie. Czyli wiemy, że aspartam być może ma nikły związek z niektórymi objawami niepokojącymi, ale raczej niegroźnymi. Z drugiej strony wiemy, że cukier na sto procent ma związek z zachorowalnością m.in. na cukrzycę i raka… W takim kontekście panika wywołana aspartamem wydaje mi się śmieszna. Ja generalnie odetchnęłam! Ale ponieważ jestem jedną z najbardziej upierdliwych żywieniowych wariatek na świecie, stwierdzam co następuje – jeśli mam coś podać dziecku, to zawsze wybiorę produkt naturalny, a nie sztuczny, a także taki, co do którego nie ma najmniejszych podejrzeń. Jeśli mam coś podać kobiecie ciężarnej, to tak samo (zwłaszcza, że działania większości produktów na ciężarnych się nie bada ze względów humanitarnych, a niech te kobiety 9 miesięcy wytrzymają i już). Ale! I to jest duże ALE!!! Jeśli osobie otyłej zagrażają: cukrzyca i zawał, a także rak, to zdecydowanie mniejszym złem jest słodzik, który być może u niej spowoduje bóle głowy, a może nie. A jak spowoduje, to będziemy szukać innego. Wspomniana analiza i opis wszystkich badań nad słodzikami tutaj (Infografika z kompletem informacji oraz z adresami do różnych badań dot. aspartamu pod tekstem) A teraz zapraszam na mus z melona, który można osłodzić (czym chcecie!), ale nie trzeba… Mus z melona z nutką imbiru - połówka melona - pół limonki - odrobina tartego imbiru - opcjonalnie „coś” do osłodzenia Z melona wydłubujemy łyżką pestki, obieramy, kroimy na kawałki, blendujemy wraz z sokiem z limonki i odrobiną drobno startego imbiru (maks 1/4 łyżeczki). Dosmaczamy według upodobań. Ja czasem daję więcej soku z limonki, ale raczej nie dosładzam w ogóle. Ten deser lubię w wersji wytrawnej (i w takiej polecam na każdej leczniczej diecie, z antyrakową włącznie). Dla dzieci można dodać trochę syropu z agawy, a dla osób otyłych ewentualnie właśnie aspartam.  Smacznego słodkiego życia! Otagowany jako: badania nad aspartamem, czy aspartam jest zdrowy, dzialanie aspartamu, mus z melona, slodziki, wytrawny deser, zamienniki cukru, zdrowe zamienniki cukru 