Mozarella na pomidorach plus listki bazylii to dzisiaj standard. Powiedziałabym nawet, że lekko nudnawy. Dlatego, kiedy w jednym z włoskich programów kulinarnych natknęłam się na mozarellę marynowaną, z dodatkiem uprażonych nasion kopru, natychmiast ją wypróbowałam. Tego dnia leciałam z dziećmi do Polski na wakacje. Filip był wtedy jeszcze mały i dźwigał na pupci rozkoszne pieluchy. W czasie lotu puścili nam najbradziej kretyński film świata, pt. „Węże w samolocie”. Nie bardzo wiem w jakim celu, wysiąść się już nie dało, a każdy po jakimś czasie nerwowo się rozglądał, czy coś mu nie pełznie po podłodze, nie syczy, nie wije się i nie chce uwalić w łydkę. Osobiście uważam jednak, że jest coś znacznie gorszego niż węże, a mianowicie – kupa w samolocie. Oczywiście kupa, którą zrobił Filip i którą należało zgrabnie wydobyć, zanim nie pomdlałaby połowa pasażerów. Jest to czynność wymagająca niemalże niemożliwych akrobacji. Po pierwsze kabina WC w samolocie ma wymiary metr na metr, choć myślę, że te dane i tak są zawyżone. Po drugie rzuca i trzęsie, więc chcąc nie chcąc musisz trafić paluchem w kupę i dobrze że tylko paluchem, a nie np. bluzą. Filip chciał koniecznie wiedzieć co tak buczy i dlaczego na siłę wpycham go do umywalki wielkości łupiny orzecha. Po pół godziny szamotaniny, perswazji, opowiadania bajek, odciągania uwagi i śpiewania pieśni patriotycznych, osiągnęłam sukces, ale na miejsce wróciłam mokra. Wieczorem, by nieco ochłonąć obejrzałam pięć programów kulinarnych pod rząd. W jednym z nich zamajaczyła mi na ekranie cudna mozzarella, pachnąca delikatnie anyżem. Miła odmiana. Potrzebujemy: kilka ziarenek kopru, które rozgniatamy w moździerzu i prażymy na patelni  jedną cytrynę – potrzebujemy utartą skórkę i sok z połowy cytryny kilkanaście listków bazylii pół łyżeczki świeżego lub suszonego oregano oliwę z oliwek (2-3 łyżki) 2 łyżki oleju rzepakowego 1 ząbek czosnku pół łyżeczki Fleur de Sel  Z tego wszystkiego robimy marynatę i wkładamy do niej na 2o minut mozzarellę  – ok. 250 g z bawolego mleka (jest bardziej aromatyczna i płynna w środku)  Następnie kroimy w ósemki 2-3 świeże pomidory, rwiemy na strzępy świeżą ciabattę i gotowe! Jest to absolutnie doskonała, orzeźwiająca przekąska, przystawka, przegryzka albo pomysł na lekką kolację.   Otagowany jako:                                                 jak przewinąć dziecko w samolocie, koper i oliwa z oliwek, marynowana mozzarella, mozzarella, mozzarella di bufala, pomidory, przepis na marynowaną mozzarellę z bawolego mleka, szybki przepis na pyszną przekąską z mozzarelli 