Do Warszawy mam jakieś 1200 km. To trochę za daleko, by skusić się na kulinarne warsztaty, choć nie ukrywam, że uwielbiam takie akcje - można na nich podpatrzeć sporo smaczków, tricków i oryginalnych pomysłów. Cukiernia Batida w Warszawie zaproponowała  suszone śliwki w winie, pomarańczową tartę (może zrobić na Sylwestra?) i pop cakes z mascarpone i masłem orzechowym… Na samą myśl podniebienie mi stopniało. Zaczęłam od śliwek – pisałam o tym kilka dni temu… I? I zniknęły błyskawicznie!! Dlatego musiałam zrobić kolejną porcję – tym razem są już opakowane i podpisane - w poniedziałek trafią jako wiigilijne upominki w ręce znajomych.  Dla przypomnienia – raz jeszcze przepis na ok. 5 słoików po 200 g: * 600 g suszonych śliwek kalifornijskich * 5 goździków * szczyptę pieprzu * 1 listek laurowy * łyżeczkę cynamonu (lub laskę cynamonu) * 40 g cukru pudru (lub cukru trzcinowego) * 300 ml wody * 375 ml czerwonego słodkiego wina * skórkę z jednej cytryny oraz skórkę z jednej pomarańczy  Zagotowujemy wino z wodą, cukrem, skórkami owocowymi i przyprawami. Zamiast zmielonego cynamonu użyłam laskę – moim zdaniem daje bardziej intensywny zapach i smak. Dodałam też brązowy cukier – uwielbiam zwłaszcza palmowy, kosztuje wprawdzie sporo, ale jest zdrowy i sam w sobie smakuje jak deser. Po zagotowaniu dodajemy śliwki i dalej gotujemy ok. 15 minut.  Wyjmujemy śliwki i układamy w słoiczkach. Zalewamy gorącym winem, zamykamy słoiczki i odwracamy je na chwilę do góry dnem. Patrzymy na nie z czułością    A potem dekorujemy według własnej fantazji.  A jutro… pierogi!!!!  Otagowany jako: Batida,                                                  suszona śliwka,                                                  śliwki w winie, warsztaty kulinarne 