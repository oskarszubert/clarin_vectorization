Szukałam alternatywy. Dotąd ze świętami Bożego Narodzenia kojarzyły mi się głównie rybna i grzybowa, ale… Rybnej podziękowałam dawno temu, z powodu aż nazbyt wyrazistego wspomnienia. Otóż moja babcia gotowała ją na karpich łbach, które podczas mieszania wypływały w garze do powierzchni, jak by chciały zaczerpnąć powietrza. Aż dziw, że Beksiński nie namalował takiej sceny. Koszmar. Babcia z gatunku krzepkich i nie przejmujących się (potrafiła także najpierw sama całą ławicę wannowych karpi samodzielnie zaszlachtować) w trakcie mieszania zupy podśpiewywała czasem kolędy. A potem jeszcze, cmokając, wysysała z karpich czach wszystko, co na nich zostało, a nie mogło się zmarnować. W efekcie zupy rybnej nie ruszę, choćbym miała 100 certyfikatów, że została ugotowana na filecie. Latami gotowałam grzybową (na grzybach mrożonych, własnoręcznie zbieranych jesienią), ale znudziła mi się. Odniosłam ostatnio wrażenie, że w Wigilię wszystko pachnie albo smakuje grzybami: zupa z grzybami, pierogi oczywiście z grzybami, kapusta z grzybami. Kiedy dzień później próbowałam zjeść bigos, bałam się, że dopadnie mnie grzybica przewodu pokarmowego. Dość. Chcę czegoś nowego. Szukałam alternatywy i jest! Wigilijna zupa migdałowa, zwyczaj kresowy – na wigilijnym stole symbolizowała i zwiastowała domowi dostatek. Idealnie! Wigilijna zupa migdałowa Przygotowałam ją w wersji wegańskiej, bo talerz zupy z mlekiem krowim wydawał mi się zbyt pełen laktozy, a nietolerancja na nią budziła się we mnie już na sam dźwięk słowa „mleko”. - 2 szklanki mleka roślinnego (ja wybrałam ryżowe) - 1,5 szklanki płatków migdałów - 4 łyżki rodzynek - 100 g ryżu Szklankę płatków migdałów zalewamy na noc wodą (pół szklanki płatków zostawiamy do uprażenia i dekorowania). Następnego dnia miksujemy z częścią mleka ryżowego, przecedzamy, przecieramy przez gęste sito (lub odcedzamy przez gazę). Gotujemy. W miseczkach (powyższe proporcje na ok. 4 porcje) kładziemy ugotowany ryż, po łyżce sparzonych przez minutę rodzynek. Zalewamy gorącą zupką. Wsypujemy jeszcze po łyżce uprażonych na suchej patelni płatków migdałowych. Do kresów mam kawałek, ale migdałowa zupa na Wigilię bardzo mi się spodobała. I zasmakowała.     Otagowany jako: co na Wigilie zamiast barszczu, co na wigilię zamiast rybnej, jak świętują wegetarianie, jaka zupa na wigilię, kresowe przysmaki, kresowe zwyczaje świąteczne, najlepsze wegańskie przepisy, najlepsze wigilijne dania, najlepszy przepis na zupę migdałową, oryginalna zupa na Wigilię, potrawy wigilijne, przepisy wegańskie na święta, przepisy wigilijne, słodka zupa, wegańska zupa, wigilijna zupa, zupa migdałowa, zupa wegańska 