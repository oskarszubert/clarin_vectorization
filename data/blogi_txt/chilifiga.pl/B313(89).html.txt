Kiedy z ojcem moich córek już mieliśmy się ku sobie, ale jeszcze ukrywaliśmy się przez przyszłymi teściami (oczywiście w obawie przed zbyt zażyłą przyjaźnią!), mieliśmy kilka swoich małych tradycji. Jedną z nich było spędzanie Wigilii i pierwszego dnia świąt Bożego Narodzenia z rodzicami, a drugiego razem, we dwoje. Przy czym każde z nas przed świętami składało przyrzeczenie, podpisywane własną krwią, że nie przywozimy z rodzinnych domów wałówki. Zwykle byliśmy po zaledwie 1,5 dnia tak przeżarci maminymi smakołykami, pysznościami i różnościami, że jedyne co nas nęciło później, to ohydne chińskie zupki z paczki, z makaronem zawijanym w loki. I te plastikowe pływające rzodkiewki, a także wywar z gumy ostro przyprawiony. W ten sposób można było rzeczywiście odreagować świąteczną wyżerkę. Kiedy jednak pogłębiała mi się przypadłość żywieniowego wariactwa, dalej potrzebowałam odreagowania, ale jego kierunek zmienił się diametralnie. Teraz rozgrzeszam się poświątecznie, stosując czyszczenie sumienia. Zeżarłaś sernik z cukrem? To teraz pij grzecznie hektolitry zielonej herbaty i ziele długowieczności. Kluchy i tłuste ryby wlazły w tyłek? Schodzimy zatem na miesiąc na produkty zawierające maksymalnie 0,001 proc. tłuszczu. Puste kalorie i orgia smaków? Czas na antyoksydacyjne bomby. Raz: dla uśpienia sumienia. Dwa: w podzięce żołądkowi, że wytrzymał, przyjął tyle żarcia, nie odrzucił podczas rodzinnych spotkań nadmiaru. Trzy: faktycznie warto przywrócić równowagę organizmowi, a takie prozdrowotne smakołyki są w dodatku niskokaloryczne, zatem pomogą zrzucić to, co nam się przy świątecznym stole podstępnie przyczepiło do bioderka lub brzucha. Sok wyciskany z jarmużu jest jednym z najbardziej znanych w Japonii cudownych, prozdrowotnych specyfików. Ciężko jednak pozyskać jarmuż w takich ilościach, żeby dało się z niego wycisnąć rozsądną ilość soku, zwłaszcza gdyby ktoś chciał taką kurację stosować regularnie. W dodatku podobno ten specyfik to paskudztwo okropne, w smaku oczywiście. Pójdźmy zatem na kompromis – mniej liści, miksujemy bez wyciskarki, smak poprawiamy dodatkami. Koktajl z jarmużu i goji Bomba antyoksydacyjna i witaminowa. Kolor, delikatnie mówiąc, średnio apetyczny, ale smak, mocno miodowy, naprawdę ciekawy. - 3 liście jarmużu - 1/4 szklanki goji, namoczonych na noc - 5-6 daktyli, także namoczonych na noc - łycha miodu - ok. 2-3 szklanki wody (mineralna lub chłodna przegotowana) - sok z cytryny (opcja) Liście jarmużu myjemy, wycinamy twarde łodygi. Dodajemy wykąpane w nocy goji i daktyle wraz z wodą z tejże kąpieli. Dolewamy najpierw dosłownie 1/3 szklankę wody i miksujemy w mikserze dzbankowym. Gdybyśmy teraz wlali więcej wody, to trudniej będzie mocno rozdrobnić składniki. Zatem najpierw papka, potem znów woda. Jej ilość w zależności od tego jak bardzo intensywny napój chcemy uzyskać. U nas w domu każdy chciał inaczej: od intensywnego, po bardzo rozwodniony (ale wtedy do wypicia w większej ilości). Mi najbardziej smakował z dodatkiem soku z cytryny. Można odcedzić, jeśli ktoś nie lubi napojów z „bebłami”. Ale odcedzonej papki oczywiście szkoda wyrzucać, bo to kolejna bomba, zwłaszcza błonnikowa, więc żywieniowa zalała ją sokiem z cytryny i pożarła. A dzięki temu jej sumienie zasnęło i obudzi się znów najprawdopodobniej w okolicach Wielkanocy.    Dajcie znać ile kilogramów chcecie zrzucić do wiosny, postaram się pomóc kolejnymi wpisami.:-)     Otagowany jako:                                                 bomba antyoksydacyjna, co pić na diecie, dieta antymiażdżycowa, dieta antyrakowa, jagody goji, jak schudnąć po świętach, koktajl z jarmużu, koktajl z jarmużu i goji, napój z jarmużu, poświąteczny detoks, sok z jarmużu, właściwości jarmużu, zdrowy koktajl, zielony koktajl 