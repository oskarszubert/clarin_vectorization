Jestem w stanie zaakceptować szczura, mysz, węża, a nawet zdechłą rybę. Ale robactwa brzydzę się okropnie. Wszystko co pełza, porusza się szybciej niż ja, jest zwinne i zagnieżdża się w moim jedzeniu – jest nie do zaakceptowania. Sposoby są dwa: wrzask i ucieczka z domu (ja wrzeszczę zawsze na widok pająka) lub walka z robalami. Poniżej przegląd najpodlejszych gatunków kuchennych. Mklik mączny Ma kilka przysmaków – wszelkiego rodzaju proszki i mieszanki do pieczenia ciast, orzechy, przyprawy, czekoladę, müsli, a nawet suchą karmę dla zwierząt. Bez problemu przegryza wszelkiego rodzaju opakowania i wchodzi do środka, gdzie składa jajeczka. W takiej sytuacji należy zaatakowane przez mklika produkty natychmiast wyrzucić, wyjąć wszystko z szafki i dokładnie wymyć wnętrze gorącą wodą z dodatkiem octu. Całość wysuszyć gorącym powietrzem suszarki i zobaczyć czy w szafce nie ma żadnych rys czy dziurek (jeśli są zakleić je silikonem). Nowe produkty najlepiej przesypać do szklanych pojemników i szczelnie zakręcić.  Muszki owocówki Pojawią się „znikąd”. Wystarczy mieć w domu lekko nadpsuty owoc lub niedopity sok w szklance, by już po jakimś czasie fruwała nad nim chmurka muszek. Rozmnażają się błyskawicznie, a swoje jajeczka składają na owocach i niestety przenoszą też bakterie. W pierwszej kolejności powinniśmy więc przykrywać nasz koc czy talerz z owocami, a wszelkie nadpsute jabłka czy śliwki natychmiast wykrawać i chować do lodówki. Możemy też posmarować olejkiem lawendowym miejsca wokół kosza z owocami lub nadziać goździkami cytrynę i zostawić w kuchni (muszki nie znoszą takich zapachów).  Psotnik zakamarnik Ma zaledwie milimetr wielkości i szczególnie dobrze czuje się w towarzystwie książek, tapet i wszelkiego rodzaju papieru. Podobnie jak roztocza może być groźnym alergenem. Rozmnaża się w wilgotnym powietrzu i na pleśni. Lubi resztki jedzenia. Dlatego zawsze powinniśmy dobrze wietrzyć pomieszczenia i natychmiast wyrzucać nadgniłe produkty. Jeśli wilgotność powietrza nie przekracza w naszym mieszkaniu 60 proc. psotnik nie ma w zasadzie żadnych szans.  Mrówki Dopóki mieszkają w lesie lub ogrodzie, wszystko jest w porządku. W Meksyku uchodzą nawet za rarytas. Escamoles, czyli smażone jaja lub larwy mrówek, podawane jako osobne danie z tacos i sosem guacamole lub jako farsz do tortilli. Zamiast jeść, wolę je jednak wytępić.  Mrówki lubią słodkości – owoce czy okruszki ciast, dlatego zawsze powinniśmy dokładnie usuwać resztki jedzenia. Jeśli mimo wszystko mrówki zadomowią się u nas, należy poszukać miejsca, przez które wchodzą do domu i drogę ich „marszu” posypać proszkiem do pieczenia (dla mrówek śmiertelny, sprawdziłam!). Samo wejście polejmy wrzątkiem i zatkajmy kitem wszelkiego rodzaju rysy i drobne dziurki w murze, przez które najczęściej dostają się do środka. Sprawdźmy też czy nasze kwiatki doniczkowie nie są oblepione mszycami – czasem to właśnie one są wabikiem dla mrówek.  Jak wynika z raportu The Food and Drug Administration – na każde 100 g mąki przypada do 150 fragmentów owadów. Z kolei w 10 g chmielu znajduje się do 2,5 tys. owadów, w tym głównie mszyc. Każda szklanka owocowego soku zawiera średnio 5 muszek. Oj, chyba niepotrzebnie przeczytałam ten raport :-).    Otagowany jako: co można znaleźć w jedzeniu, jak wytępić robaki w żywności, mklik mączny, mrówki a jedzenie, muszki owocówki, psotnik zakamarnik, robaki w kaszy mące cukrze, robaki w kuchni 