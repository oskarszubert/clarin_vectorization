Jestem pokarmem. Poszczególne części mojego ciała składają się z białek, węglowodanów i tłuszczów. Brzuch przypomina szynkę, nogi są kiełbasiane, zamiast włosów mam bigos, twarz z pasztetu, nawet waginę oblepiło mi lukrem z pierniczków. Gdy się ruszam wszystko bulgocze, przelewa się i chlupie. A z kuchni wydobywa się zapach karmelu, bo moja ciocia, która mogłaby uczyć gotowania samą Nigellę, uznała, że hasło „po świętach” nie oznacza postu i jeść trzeba równie dobrze, a nawet lepiej. W tym celu: pasztet drobiowy z gruszkowym chutney 1. Zdarła skalp z pięciu kurczakowych udek. 2. Wyrwała im kości siłą jednej dłoni wykręcając je aż do pierwszego chrupnięcia. 3. Zanurzyła w ziarenkach smaku, aby udka nie czuły się gołe i bezbronne. 4. Obsmażyła je na dużym ogniu aż zaskwierczały z bólu. 5. Zalała wywarem karmelowym (najpierw robimy karmel z dwóch szklanek cukru i wody, potem dodajesz do tego trzykrotność wody i mieszamy na małym ogniu aż wszystko się rozpuści). 6. Wyszła z kuchni zadowolona, że jutro skarmelizuje nam kubki smakowe Tymczasem mój brzuch patrzy na mnie z wyrzutem, moje nozdrza wypełnia zapach palonego cukru, moje gardło ma odruch wymiotny. Dokładny przepis na kurczaka w karmelu, podam gdy stracę 20 tysięcy kalorii. Na razie zapraszam na wspomnienia po wigilijnym pasztecie, który upiekłam po raz pierwszy w życiu. Wyszedł cudowny, wyglądał pięknie i smakował tak jak wyszedł i wyglądał. Można go z dumą zaserwować na Nowy Rok.   Potrzebujemy: ok. kilograma kurczaka (wzięłam cztery całe udka) 300 g wątróbki drobiowej 250 g boczku pokrojonego w kostkę 2 marchewki kilka suszonych grzybów kawałek selera lub korzenia pietruszki 30 g masła 3 szalotki skórka z jednej pomarańczy 30 ml brandy lub koniak czerstwa bułka 3 jajka 10 plasterków boczku sól, pieprz, liść laurowy, ziele angielskie, gałka muszkatołowa Pyszniutka krwista wątróbeczka :-) Boczek kroimy w kosteczkę, lub kupujemy już pokrojony! Zakasujemy rękawy i do roboty! Kurczaka gotujemy z warzywami, grzybami i przyprawami. Wątróbkę smażymy na maśle, boczek również. Bułkę moczymy w rosole z kurczaka. Ugotowanego kurczaka pozbawiamy kości, a następnie samo mięso, warzywa, wątróbkę, boczek, skórkę z pomarańczy oraz odciśniętą bułkę wrzucamy do miksera lub maszynki do mielenia. Powinna nam wyjść gładka, jenolita masa. Dodajemy do niej sól, pieprz, gałkę, brandy lub koniak, 3 żółtka i skarmelizowaną na patelni drobno pokrojoną cebulkę. Wkładamy rękę i mieszamy rozgniatając glajdę między paluchami. Na koniec ubijamy białka i dodajemy do masy. Wiem, jak to wygląda, ale smakuje doskonale! Keksówkę wykładamy plastrami boczku i wykładamy do niej pasztetową maź. Przykrywamy folią aluminiową i pieczemy godzinę w 180 stopniach. Następnie ściągamy folię i pieczemy jeszcze ok. 20 minut. Można w dolnej części piekarnika wstawić naczynie z wodą (kąpiel wodna), pasztet będzie wtedy bardziej „mokry”. Kiedy wystygnie wkładamy go do lodówki. I do piekarnika! Pożeramy np. z dodatkiem pysznego chutney z gruszki i papryki, o którym nieco później. Ten wpis kosztował mnie maksymalnie 50 kalorii. Jeszcze tylko 19.950 i napiszę o kurczaku w karmelu   Dzień dobry, jestem pasztet z kurczaka  Otagowany jako: brandy, delikatny pasztet drobiowy, karmelizowana szalotka, koniak,                                                  łatwy w wykonaniu pasztet, najlepszy pasztet z drobiu, pasztet, pasztet na Boże Narodzenie, pasztet na Wielkanoc, pasztet z kurczaka, skórka pomarańczowa, smaczny pasztet z drobiu 