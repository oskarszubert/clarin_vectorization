Czy pamiętacie nieśmiertelny zestaw stołówkowy – jajko sadzone, ziemniaki i szpinak? U każdego dziecka pojawiał się wtedy na twarzy grymas obrzydzenia. Nic dziwnego – zielony placek na talerzu wyglądał jakby właśnie świeżo wypadł krowie spod ogona. Na dodatek był mdły i przepływał przez gardło wywołując odruch wymiotny. Nawet seria reklam z Popeyem w roli głównej, który swą wielką siłę zawdzięczał puszkom ze szpinakiem, niewiele tu pomogła. Szpinak znjadował się na liście najbardziej obrzydliwych i okrutnych rzeczy na świecie. Drugie miejsce zajmowała u mnie zupa mleczna, a trzecie – wątróbka, zazwyczaj bardziej twarda niż kieł słonia. Dzisiaj szpinak jem namiętnie, a wszystko dlatego, że przeszedł on magiczną metamorfozę niczym Brzydkie Kaczątko Andersena. Wystarczyło tylko stuningować zieloną breję i zastąpić ją szpinakiem liściastym, dodać do niego czosnku, cebuli podduszonej na maśle, a w dzisiejszej kompozycji – również malinowego sosu. Ten zestaw spodobał się nawet moim dzieciom, które doceniły malinową czerwień na szpinakowej zieleni i zjadły obiad ze smakiem. Co do roladek z kurczaka – Filip dostał wersję z  pleśniowym serem, bowiem, jak sam twierdzi, „kocha sery, które śmierdzą podle”, Olga zaś skusiła się na samego kurczaka, bowiem „nie jada serów, które śmierdzą podle”. To, co z czym wy zjecie drobiową roladkę, zależy oczywiście od waszych kulinarnych upodobań.  Na roladki ze szpinakiem i sosem malinowym potrzebujemy:  4 -5 piersi z kurczaka lub indyka 100 g sera pleśniowego, może być polski Lazur 200 g świeżego szpinaku liściastego 100 g malin, mogą być mrożone 50 ml czerwonego wina łyżka miodu 1 łyżka sosu sojowego 2-3 ząbki czosnku 1 cebula łyżka masła 2-3 łyżki oliwy z oliwek pieprz, sól pół cytryny  Filety rozbić tłuczkiem, natrzeć solą i pieprzem, skropić sokiem z cytryny. Do środka włożyć pasek sera pleśniowego i zawinąć mięso w roladkę. Ułożyć na posmarowanej oliwą folii aluminiowej i szczelnie zawinąć, mocno skręcając końce. Piec w piekarniku rozgrzanym do 180 stopni około 20 minut. W tym czasie przygotować szpinak i sos. Cebulkę pokroić w kostkę i poddusić na maśle. Szpinak opłukać, osuszyć i wrzucić na patelnię do cebulki. Dodać wyciśnięty czosnek i blanszować całość przez kilka minut, aż liście nieco zmiękną. Doprawić pieprzem i solą oraz oliwą z oliwek. W osobnym rondlu zagotować wino, sos sojowy, miód oraz maliny. Odczekać aż alkohol trochę odparuje i całość zblendować. Jeśli nie przeszkadzają nam pestki w sosie zostawiamy je, jeśli jednak chcemy uzyskać bardziej gładki sos, przecieramy go przez sitko. Na talerzu układamy szpinak, na nim pokrojoną roladkę z kurczaka i całość polewamy malinowym sosem. Serwujemy z ryżem. Szybki, smaczny, zdrowy i bardzo efektowny obiad.   Otagowany jako: pomysł na szybki i zdrowy obiad, roladki drobiowe z serem pleśniowym szpinakiem i sosem malinowym, roladki z kurczaka ze szpinakiem, szpinak inaczej, szybki i łatwy przepis na kurczaka, świeży szpinak z sosem malinowym 