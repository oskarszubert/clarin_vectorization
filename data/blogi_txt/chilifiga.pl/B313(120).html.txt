Żywieniowa wariatka otrzymała książkę. Mniam! Oczywiście wszyscy święci wiedzą, że jeśli żywieniowa ma dostać czytadło, to najlepiej niech to będzie o żarciu. No i bingo! Natychmiast zaszyła się w sypialni pod pretekstem zmiany odzieży, potem symulowała biegunkę, następnie ból głowy – byle tylko zostać sam na sam. Okrasiła kroplami śliny apetyczne fotografie, po czym zaczęła czytać… „Dieta dla alergików. Jak unikać alergii pokarmowych – przepisy i wskazówki”. Wstęp. Wiadomo, bla bla bla, alergie, nietolerancje, na co, co wykluczyć, czym zastąpić, jak prowadzić dziennik diety. Żywieniowa nie cierpi co prawda na alergie pokarmowe, chyba (!), ale przepisy bez mleka albo glutenu albo jajek na pewno wyjdą na zdrowie. Przechodzimy zatem do menu! Ziołowa polenta. Świetnie. Składniki: „300 g polenty instant”. Łot? Chińskie zupki też nie zawierają popularnych alergenów, ale chyba nie o to chodzi? Stek z pieprzem i fasolką mamut – mięsem oczywiście gardzę, ale jeden rzut okaz wystarczył, żeby dojrzeć, że wśród składników olej słonecznikowy. Najtańsze „g”, którego nie używamy, bo ma taki bilans omega3 do omega6, że ciężko zachować zdrowie… Dalej jeszcze lepiej: usmażyliśmy groszek oraz fasolkę: „Przełóż na półmisek. Nie pozwól mu przestygnąć”. No jasne: proszę Cię groszku, nie stygnij, nie bądź świnia! Rozumiem, że mam chuchać i dmuchać, bardzo odkrywcze. Na następnej stronie jest już groźnie: „rozgrzej pozostały olej aż zacznie dymić”. Ratunku! Czyli nasz olej właśnie nie dość, że stracił wszelkie właściwości odżywcze, to jeszcze zamienił się w toksyczną, rakotwórczą smołę, która nadaje się wyłącznie do wyrzucenia! Smacznego. To dziwne, ale zauważyłam, że czasem jak wpada mi w ręce „dieta tematyczna”, np. na osteoporozę, to w niej liczy się wyłącznie osteoporoza, a że potencjalny pacjent zejdzie szybko z powodu zatkania tętnic (bo nabiałowy tłuszcz i białko zwierzęce zaproponowane w dawkach dla cyborga) to już się nie liczy. Jest dieta na osteoporozę? Jest! Umrze, mając silne kości? Tak. Tak samo z tą książką. W przepisach bezglutenowych nie ma glutenu, w bezmlecznych nie ma mleka. Jestem pod wrażeniem. Ale to za mało, żeby książkę uznać za wartościową, skoro autor miał w nosie wszystkie inne, poza tyczącymi alergii, zalecenia dietetyczne. No właśnie autor. Szukam, szukam. Nie ma! Tytuł oryginalny „Allergy-free food”, tłumaczenie z angielskiego, wydawca SAMP Edukacja i Informacja. No ja się nie dziwię, że nikt się nie chciał pod tym podpisać… Nie, no książka nie jest tak totalnie do bani! Są i przepisy, do których się nie przyczepię. Zrobię pewnie tortille albo ciastka z prosa z żurawiną. Niektóre połączenia smaków inspirujące, jak lody cytrynowo-agrestowe, tarty ze świeżymi owocami. A jeśli Wam się przytrafi dostać tę książkę, to po prostu nie stosujcie wszystkich zaleceń bezkrytycznie. Żywieniowa wariatka jednak przejęła się szkodliwymi zaleceniami na tyle, że musiała odreagować, szykując szybko coś bardzo prozdrowotnego. Podobno orzechy nerkowca mają wysoką skuteczność we wspomaganiu leczenia depresji (zalecane m.in. w dietach podczas terapii uzależnień, głównie alkoholizmu). Zróbmy sobie zdrowe mleczko z orzechów. Mleko z nerkowców - nerkowce - woda 1 szklanka orzechów ląduje w 2 szklankach wody. Dobranoc. Następnego dnia miksujemy orzechy z wodą na gładką masę, odsączamy przez kilkukrotnie złożoną gazę lub specjalny (dostępne w sklepach z żywnością Raw Food) nylonowy woreczek. Niektóre przepisy zalecają inne proporcje, tj. 1 szklanka orzechów na 3 szklanki wody. Ja częściej je odwracam, używam szklanki orzechów i 1,5 szklanki wody, wtedy powstaje gęsty krem, który można zastosować do miksowania z owocami na mniamuśny krem. A jeśli mam ochotę na mleko, to zawsze można dodać trochę wody. Smacznego! Niebawem kolejne recenzje książek, w tym zdecydowanie lepszych, bo właśnie mam kilka smakowitych kąsków „na tapecie”:-)     Otagowany jako: czym zastąpić nabiał, krem z nerkowców, mleko dla alergików, mleko orzechowe, mleko z nerkowców, zdrowe mleko 