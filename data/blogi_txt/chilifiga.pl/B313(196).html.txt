Podobno siedząc pod drzewem figowca Budda osiągnął wiedzę o istocie życia. Ja, piekąc aromatyczne ciasto ze śliwkami i figami właśnie, osiągnęłam wiedzę na temat nowych zwyczajów urodzinowych sześciolatków. - Idę na urodziny. Z NOCOWANIEM – oznajmił Filip. – Do koleżanki i będzie jeszcze osiem innych dziewczyn. Aż mi zadrżała ręka krojąca figi na drobne kawałki. Sześciolatkowa impreza nocna? Mój syn i dziewięć niemieckich dziewczynek? - Biorę śpiwór, latarkę i ciepłe buty. - Będziecie spali na dworze?- spytałam lekko zaniepokojona, gdyż termometr wskazywał minus osiem. - Nie, najpierw będzie nocne wędrowanie, potem podchody i dopiero wtedy idziemy spać. Acha i biorę też misia. Trochę się uspokoiłam. Jeśli bierze pluszowego misia, to raczej nic złego nie może się wydarzyć. Zabrał również ciasto, bo oznajmił, że „zawrotnie pachnie” i dziewczyny oszaleją. Upiekłam zatem drugie, żeby również domownicy oszaleli. A na pytanie Filipa czy na swoje siódme urodziny też może urządzić nocną imprezę, odpowiedziałam: - Tak, ale zamiast wędrowania włączę wam „Krzyżaków”.  Na najlepszego śliwkowco-figowca potrzebujemy:  kostkę masła 2 szklanki mąki 3 jajka 2 łyżki miodu 2 łyżki syropu z agawy 50 g cukru (ze względu na Filipa w ogóle zrezygnowałam z cukru, ciasto i tak jest słodkie) 3 łyżki kakao 150 g powideł 150 g konfitury figowej łyżeczkę cynamonu pół łyżeczki proszku do pieczenia pół łyżeczki sody garść suszonych pokrojonych w kostkę śliwek garść suszonych pokrojonych w kostkę fig  W garnuszku rozpuszczamy masło, miód, syrop z agawy, cynamon, kakao oraz powidła śliwkowe i figowe. Wszystko razem podgrzewamy (nie gotujemy), aż do rozpuszczenia masła. Studzimy. Mąkę przesiewamy razem z proszkiem do pieczenia oraz sodą. Jajka ubijamy z cukrem i dodajemy do nich naszą masę oraz przesiane, suche składniki. Całość mieszamy. Na koniec wsypujemy pokrojone figi i  śliwki. Keksówkę wykładamy papierem do pieczenia i przekładamy do niej ciasto. Pieczemy w temp. 170 stopni przez ok. godzinę do tzw. suchego patyczka.     Otagowany jako:                                                 ciasto słodkie bez cukru na miodzie, mokre i smaczne ciasto ze śliwkami, mokry wilgotny śliwkowiec, najlepsze ciasto śliwkowo-figowe, najlepszy śliwkowiec, szybki przepis na ciasto figowo-śliwkowe, śliwkowiec z figami i kakao 