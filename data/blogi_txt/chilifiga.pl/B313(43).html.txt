Pralinki do tej pory kupowałam gotowe. I nadal będę, bo mam parę swoich ulubionych, ale ponieważ Filip ma uczulenie na mleko oraz zalecenie unikania cukru, w domu pojawił się problem gotowych słodyczy. – Mogę to? – spytał po raz tysięczny, a ja po raz tysięczny po odczytaniu składu, musiałam mu odmówić. W tej sytuacji należało jak najszybciej przygotować coś, czym będę mu mogła spokojnie zatkać dziób, kiedy znowu znacznie domagać się słodkiego. Tak sobie mieszałam w garnuszku kakao i olej kokosowy i wsłuchiwałam się w najnowsze porady psychologów, którzy zabraniają bycia powściągliwym na rzecz wydarcia gęby w sytuacjach stresowych. Zalecają nawet kursy złoszczenia, podczas których uczestnicy są prowokowani przez psychoanalityków, a następnie wyładowują na nich swoją wściekłość. Dozwolone jest nawet okładanie wykładowców gumowymi maczugami. Tłamszenie w sobie negatywnych uczuć nie przynosi bowiem ulgi. Przyczynia się za to do frustracji, a nawet depresji. Im bardziej coś wyprowadza nas z równowagi, tym głośniej mamy akcentować swoje stanowisko. „Masz dość wiecznych pretensji partnera? Powiedz mu o tym. Krzyknij. Tupnij nogą. A nawet walnij czymś miękkim”. Dobrze, że miękkim. Chyba przetestuję wyładowywanie złości w kuchni. Czekoladki wyszły rewelacyjne, ale wczoraj zrobiłam obiad, który wylądował w śmietniku. Z potrawki wyszedł klej, z przegrzebków gumowe świństwo. Następnym razem nawrzeszczę na nie, a patelnię kopnę.  Tymczasem na najlepsze, bezcukrowe, ale jakże słodkie pralinki domowe potrzebujemy: 50 g oleju kokosowego 2 łyżki miodu 2 łyżki syropu z agawy 3/4 szklanki kakao opcjonalnie migdały i rodzynki Olej kokosowy podgrzewamy delikatnie w kąpieli wodnej  i czekamy aż się rozpuści. Dodajemy miód oraz syrop z agawy i mieszamy – olej z miodem się nie połączą – nie przejmujmy się tym. Następnie wsypujemy kakao i całość mieszamy. Wyszła mi dość gęsta masa, którą nakładałam łyżeczką do mini foremek na pralinki. Myślę, że zależy to od ilości kakao – jeśli damy mniej, masę da się „wlać”. W niektóre czekoladki wetknęłam rodzynkę lub migdała i całość schłodziłam godzinę w zamrażarce.    Otagowany jako: czekoladki bez mleka i cukru, najlepsze domowe czekoladki, olej kokosowy, olej kokosowy do domowej czekolady, pralinki bez mleka i cukru, pralinki czekoladowe, przepis na czekoladki, przepis na łatwe i szybkie domowe pralinki czekoladki, szybkie i łatwe domowe czekoladki 