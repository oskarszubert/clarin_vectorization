Chilifiga w konkursowej pierwszej trójce blogów „Zdrowie i kulinaria”, zatem najwyższy czas, żeby nabyć jakiś śliczniutki ciuszek na specjalną okazję, czyli galę Bloga Roku 2012. Chciałam, naprawdę chciałam! Przysięgam! Nawet pojechałam, byłam bliziutko, ale… No generalnie mogłabym wysłać wiadomość: „Szanowni Organizatorzy, z przykrością zawiadamiam, że prawdopodobnie będę zmuszona przybyć na galę w jakiejś nie najnowszej kiecce. Nie, no w dresie nie, minimum elegancji na sto procent, ale nowe trendy niestety przegrały z… talerzykami i foremkami do ciastek! Błagam o wybaczenie!” Kto do jasnej ciasnej wymyślił, żeby tak skomponować układ w galerii handlowej (w metropolii najbliższej mojego miasteczka i najbliższej ode mnie galerii), że nie można dojść do sklepów odzieżowych?! Robiłam kilka podejść. Próbowałam zamykać oczy, gadać przez telefon, grzebać w torebce, patrzyłam na brud na swoim lewym bucie, ale za każdym razem wzrok na chwilę, sekundę, albo pół, uciekał w bok, zatrzymywał się na jakimś cudeńku na wystawie i… koniec. Głosów nie słyszałam, aż tak źle nie jest, ale i tak porażka. Ślinotok, kulinarna wyobraźnia szaleje. Wyniosłam do auta siaty z m.in. formą do dużej baby, maleńkimi foremeczkami do „jeszczeniewiemczego”, a także szkiełkiem idealnym do czegoś, co mi ostatnio chodziło po głowie. Zataszczyłam, usatysfakcjonowana postanowiłam w końcu poszukać kiecki. Ale ta nowa szklana foremka tak na mnie patrzyła… no i musiałam zrobić zakupy, żeby coś do niej szybko wpakować. „Szanowni Organizatorzy, obawiam się, że mój strój galowy nie będzie nawet z kolekcji jesiennej.” Poprzednio, kiedy wybrałam się na ciuchowe zakupy, to po drodze niestety wyskoczyła nagle, całkiem niespodziewanie, dosłownie wyrosła spod ziemi księgarnia medyczna! I jak na złość na samym środeczku te wszystkie książki o dietach, przepisy. Pani przy kasie chichotała cichutko, kiedy stękałam, że po pierwsze nie utargam tego sama do samochodu, po drugie właśnie się spłukałam. Tak, kiedy się jest świrem, to zdecydowanie człowiekowi trudno się ubrać. No chyba, że się jest świrem na punkcie mody. Ja chyba nie jestem, a jedynym łaszkiem, jaki ostatnio widuję w odwiedzanych sklepach, są fartuszki. Ładne nawet!;-) To tak jak ze świeżo upieczoną mamą – jedzie po elegancką sukienkę, a wraca z bodziakiem. „Szanowni Organizatorzy! Jeszcze raz przepraszam! Obiecuję przynajmniej nie wnosić własnego jedzenia na galę!” Postanowiłam sprawdzić, czy warto było rezygnować z nowych łaszków na rzecz książek i foremek. Dlatego tym razem właśnie przepis z książki kupionej „wtedy”, zostanie załadowany do foremki zakupionej „teraz”. Zapraszam na clafoutis z wersji antyrakowej, bo według przepisu Jeana Vachona, z książki „Kuchnia przeciwrakowa” R. Beliveau i D. Gingrasa. Clafoutis Clafoutis to deser francuski (popularny też w Kanadzie i Maroko). W oryginale z wiśniami lub czereśniami, białą mąką, cukrem. W wariacji zaproponowanej przez Jeana Vachona (szef kuchni, wykładowca Stołecznej Szkoły Hotelarskiej w Quebecu) z malinami, zamiast białej mąki razowa, owsiana i siekane migdały. Moje krzaki w ogrodzie ni cholery nie chciały wydać z siebie na tę okazję świeżych malin (choć odśnieżyłam je migiem i pochuchałam), dlatego ciasto zrobiłam z borówkami amerykańskimi, które udało mi się kupić. Na szczęście borówki mają równie silne działanie antyrakowe, jak maliny, zatem liczę, że J. Vachon, R. Beliveau i D.Gingras mi wybaczą. - 1/2 szkl. mąki razowej - 1/2 szkl. mąki owsianej - 1/2 szkl. mielonych migdałów - 3 jajka - 1/2 szkl. syropu klonowego - 1/2 szkl. cukru klonowego - 2/3 szkl. śmietany 35 % - 2/3 szkl. mleka sojowego - 250 g świeżych owoców W misce ubijamy jajka, dodajemy syrop i cukier, następnie wymieszane w osobnym naczyniu suche składniki (mąka razowa, owsiana i migdały). Wlewamy śmietanę i mleko sojowe. Ciasto wylewamy do formy. Na wierzchu układamy owoce. Pieczemy 30-40 minut w temperaturze 200 st. C. Autor przepisu radzi, żeby po wyjęciu z piekarnika od razu wyjąć ciasto z formy. No i racja, trzeba jeść natychmiast! Czy było warto? No nie wiem… Siedzę sobie z kawką, widok przez okno na zaśnieżoną okolicę, termometr pokazuje -8 st. C, więc do cukierni nie pójdę za żadne skarby! A w domu pachnie tak, jakbym miała meble ze świeżego ciasta, z gałkami z borówek. Przy trzecim kawałku clafoutis już wiem, że następnym razem dorzucę jeszcze więcej owoców i mąkę razową ciut bardziej zmieloną, żeby kawałki łusek nie utykały między zębami. Ale poza tym rewelacja i świetne antyrakowe przedpołudnie!   PS Diety lecznicze online – zapraszam tutaj  Otagowany jako: ciasta, clafoutis, desery,                                                  dieta antyrakowa, ekskluzywny deser, francuski deser, przepis na clafoutis, przepisy antyrakowe 