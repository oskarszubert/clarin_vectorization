Jako fanka wszelkiego rodzaju serników, obok paschy nie mogłam przejść obojętnie. Przygotowałam ją wcześnie rano, następnie zaliczyłam z dziećmi film o strasznym jaszczurze, który chciał pożreć  dziobasy i inne papugi (Zambezia), a po powrocie odkleiłam pieluchę z paschy i skubnęłam trochę, bo mnie o to prosiła. Mniam.  Pascha wielkanocna, to tradycyjna potrawa rosyjska lub ukraińska, przygotowywana raz do roku oczywiście na Wielkanoc. Robi się ją z twarogu, śmietany i jajek, które kojarzone są z wiosennym odradzaniem się przyrody. Z kolei cukier, wanilia i bakalie mają  symbolizować  bogactwo i dobrobyt. Zaczynamy od zdobycia pieluchy  tetrowej, czystej oczywiście. Wykładamy nią sito i czekamy na paschę. A do paschy potrzebujemy: * kilogram twarogu (z wiaderka) – oryginalnie twaróg należy wykonać samemu, ale przyjmijmy wersję prostszą i łatwiejszą * kostkę masła * 5 żółtek * 250 ml śmietanki kremówki * środek z jednej laski wanilii * 300-350 g cukru * bakalie Żółtka wrzucamy do garnuszka dodajemy cukier, podgrzewamy aż się rozpuści, dodajemy śmietankę i nadal podgrzewamy, ale nie gotujemy. Do ciepłej masy dodajemy masło, wanilię i ser i dokładnie mieszamy. Na koniec wsypujemy bakalie i raz jeszcze dokładnie wszystko mieszamy. Masę serową przelewamy do naszego sitka wyłożonego pieluchą (pod spód stawiamy głeboki talerz lub miskę).   Zawijamy pieluchę na wierzch (czyli tak naprawdę spód) paschy i dociskamy talerzem, na którym możemy dodatkowo postawić coś ciężkiego (np. słoik). Całość wstawiamy do lodówki, najlepiej na noc. Po wyjęciu odwijamy pieluchę, wylewamy serwatkę  z miski, przekładamy paschę na talerz i odklejamy całkowicie pieluchę. Możemy ją dodatkowo udekorować truskawkami. Skubnęłam jeszcze trochę, najwyżej zwalę na psa.     Otagowany jako:                                                 deser serowy - pascha, łatwy przepis na paschę, pascha,                                                  pascha na Wielkanoc, pascha wielkanocna, przepis na paschę, tradycyjna potrawa ukraińska - pascha 