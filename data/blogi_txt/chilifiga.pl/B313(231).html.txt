Słońce wylazło, ptaszek zakwilił w krzewie jakimś, więc od razu nabrałam ochoty na świąteczno-wiosenne wypieki. Pognałam nawet do sklepu, by kupić foremki na mini babeczki. Przy okazji kupiłam też buty, ale to chyba zrozumiałe. But na wiosnę plus nowe foremki do ciast to podstawa dobrego humoru. Robienie mini babeczek jest niewiarygodnie proste,  a co najważniejsze efekt jest bardzo przyjemny. Babeczki smakują wybornie – mają delikatną cytrynową nutę przez co są świeże i orzeźwiające. Jedząc je czuje się kubkiem smakowym galopującą ku nam Wielkanoc. A nawet Zająca z wielkim workiem upominków i czekoladowych jajek.  Aby upiec około 12 cudnych babeczek, należy założyć nowe buty, wdziać fartuszek, albo i nie i przystąpić do wiosennego rytuału: Potrzebujemy: 75 g masła 150 g jogurtu naturalnego 2 jajka skórkę z jednej cytryny 150 g mąki 130 g cukru pół łyżeczki sody lub łyżeczkę proszku do pieczenia Masło rozpuszczamy i dodajemy do jogurtu. Mieszamy sobie nucąc pieśni wabiące Zająca, dorzucamy dwa jajka i dalej mieszamy. Następnie dodajemy skórkę z cytryny, mąkę, cukier oraz sodę i mieszamy tylko do połączenia składników. Ciasto nie powinno być gęste. Nakładamy jej do foremek-babeczek lub foremek-muffinków i pieczemy w temperaturze 170 stopni (góra-dół) około 30 minut. Następnie dekorujemy lukrem (cukier puder mieszamy z sokiem z cytryny) oraz różnymi ozdobami do ciast – ja wybrałam marcepanowe marchewki oraz kwiatki jadalne (opłatkowe).    Mam śliczne buty.    Otagowany jako: babeczki muffinki na Wielkanoc, babeczki wielkanocne cytrynowo-jogurtowe, jogurtowe wielkanocne babeczki z cytryną, łatwy przepis na cytrynowe babeczki, przepis na szybkie wielkanocne babeczki 