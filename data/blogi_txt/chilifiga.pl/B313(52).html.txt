Koleżanka mojej córki na widok powyższego zestawu zrobiła minę z serii „na pewno tego nie tknę”. Zdaję sobie sprawę, że zestaw mięsno-owocowy nie każdemu odpowiada, ale to chyba wina naszych przyzwyczajeń. Swego czasu szczytem takiego mariażu była pierś z kurczaka, a na niej rzucony plaster ananasa z puszki lub oklejonej syropem brzoskwini.Przyznaję, że to mogło skutecznie zniechęcić do dalszych eksperymentów. A szkoda, bo mięsno- słodkie zespolenie może być całkiem przyjemnym kulinarnym doznaniem. - Co jest? – pytam koleżankę Olgi. - No bo u nas owoce to najwyżej na deser… - wymamrotała grzebiąc nieufnie widelcem w talerzu. - A mięso osobno? - Osobno. - No, ale koniec końców i tak wszystko ląduje w żołądku – mówię do niej. – Spróbuj przynajmniej – zachęcam. Niestety, uprzedzenia były tak duże, że mimo spróbowania wstrząsnęło nią niemiłosiernie. - Chyba dobre, ale jakoś mi to nie pasuje – wyznała uczciwie. No i doszliśmy do sedna. Im więcej kulinarnych eskperymentów, im więcej różnorodnych smaków i kompozycji, tym większa szansa, że nasze dzieci nie będą bały się nowych dań. Nasze dziecko je tylko kurczaka w postaci nuggetsów? Bo nie dostało żadnej szansy, by spróbować czegoś innego lub mieliśmy zbyt mało cierpliwości, by przekonać je do nowych smaków. Monika opowiedziała mi kiedyś cudowną historię o danonkach. O tym, jak rozmawiała ze zrezygnowaną matką, której córka jadła WYŁĄCZNIE owocowe deserki. - Może powinna Pani zaproponować jej coś innego? – spytała Monia uprzejmie. - Ale ona chce tylko danonki! - A co jej Pani daje poza nimi? - No nic, bo ona chce tylko to. - Czyli istnieje niewielka szansa, że zje coś innego? - No właśnie! ? mama danonowej dziewczynki wyraźnie się ożywiła – No i co ja mam zrobić? - Sądzę, że powinna pani przestać kupować danonki – poradziła jej Monia.    Dzisiaj nie będzie nuggetsów. Dzisiaj będzie duszony kurczak na słodko. Ze świeżym ananasem i suszonymi morelami. Z imbirem i cynamonem. Dajmy szansę naszym kubkom smakowym.  Potrzebujemy: cztery udka z kurczaka 2 cebule 4 ząbki czosnku pół łyżeczki świeżo startego imbiru laskę cynamonu szklankę suszonych moreli 1 świeżego ananasa pokrojonego w kostkę sól, pieprz odrobinę szafranu (lub kurkumy) olej, wodę Kurczaka podsmażamy z wyciśniętym czosnkiem, poszatkowaną cebulą, imbirem, laską cynamonu i szafranem. Kiedy cebula nam się zeszkli, dodajemy pół szklanki gorącej wody i dusimy pod przykryciem około 30 minut lub dłużej – kurczak musi być miękki. Następnie dodajemy morele oraz ananasa i dusimy ostatnie 10 minut – można bez przykrycia, by woda odparowała. Serwujemy z ryżem lub kaszą kuskus. Przyznaję, że moje dzieci też początkowo spojrzały nieufnie na talerz. Dlatego też najpierw dostały tylko mięso z sosem. Później dałam im spróbować duszone owoce. Kolejnym razem już same poprosiły o całość. Cierpliwość. Tak samo potrzebna w kuchni, jak i podczas odrabiania lekcji      Otagowany jako: duszony kurczak z owocami, jak zachęcić dziecko do innych smaków, kurczak na słodko, kurczak tajine, kurczak z ananasem i morelami, mięso na słodko, obiad na słodko, słodka kuchnia 