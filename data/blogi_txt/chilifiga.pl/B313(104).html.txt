Kiedyś rabarbar kojarzył mi się głównie z kompotem, którego nie znosiłam pić, bo o wiele pyszniejsza była oranżada w woreczku. Niestety moja Mama uznawała oranżadę za świństwo (podłość!!!) i do obiadu serwowała mi zdrowe kompoty. To chyba jest zaraźliwe, bo dzisiaj sama uważam wszelkiego rodzaju sztuczne napoje za świństwa (moje dzieci oczywiście nie podzielają tego zdania), ale rabarbar wolę jednak w cieście. Od razu robi się wiosenniej! Jak się okazuje rabarbar jest nie tylko pyszny, zwłaszcza jak go zatopimy w kruszonce lub pulchnym drożdżowym, ale i wyjątkowo zdrowy. Podobno  pod wpływem wysokiej temperatury jakiej jest poddawany w trakcie pieczenia, uwalniają się polifenole chroniące  organizm  przed rozwojem komórek rakowych. Rabarbar zawiera też witaminy A, C i E oraz magnez, potas, sód, żelazo, wapń. Korzeń rabarbaru to znane od wieków lekarstwo o właściwościach oczyszczających i dezynfekujących przewód pokarmowy. Pobudza perystaltykę jelit, pomaga walczyć z otyłością. W małej dawce powstrzymuje biegunki, w dużej ułatwia wypróżnianie. W tej sytuacji nie mogłam się oprzeć i przerobiłam rabarbar na delikatne, kruche ciasto z pianką, delikatną bezą i owocami. Na ciasto kruche potrzebujemy: 220 g mąki 70 g cukru opakowanie cukru waniliowego ok. 200 g masła Wszystkie te składniki wrzucamy do maszyny i wyrabiamy ciasto (można też ręcznie). Jeśli będzie za suche, możemy dodać łyżkę kwaśnej śmietany lub dwa żółtka. Ciasto wciskamy blachę o wymiarach 25 x 30 cm. Wstawiamy na pół godziny do lodówki, by trochę stwardniało. Wyciągamy, nakłuwamy widelcem i wstawiamy do piekarnika na 170 stopni na około 30 minut. Ciasto powinno ładnie się zrumienić. Na masę potrzebujemy: 5 białek szklankę cukru cukier waniliowy 1 opakowanie budyniu śmietankowego 1/4 szklanki oleju słonecznikowego No i oczywiście rabarbar!!! (Tym razem zmieszałam go pół na pół z mrożonymi malinami)  Białka ubijamy na sztywno, pod koniec dodajemy partiami cukier oraz cukier waniliowy i dalej ubijamy. Następnie wsypujemy po trochu budyń (cały czas miksując) i wlewamy olej. Całość miksujemy aż do połączenia się wszystkich składników i uzyskania jednolitej masy. Na wystudzone ciasto wlewamy masę i zatapiamy w niej owoce. Całość posypujemy kruszonką: 120 g mąki, 4 łyżki cukru, ok. 50 g masła. Wszystkie te składniki zagniatamy na kruszonkę. Gotowa blacha wjeżdżą do piekarnika na około 40 minut na 190 stopni. Po wyjęciu ciasto można dodatkowo posypać cukrem pudrem, choć myślę, że jest ono wystarczające słodkie. Na brzegach powstaje chrupiąca beza, w środku delikatna, puszysta pianka. Absolutny raj dla podniebienia. Smacznego!!!      Otagowany jako:                                                 ciasto rabarbarem, ciasto z rabarbarem i bezą, ciasto z rabarbarem i malinami, kruche z rabarbarem, najlepszy przepis na ciasto z rabarbarem, puszyste ciasto z rabarbarem, właściwości rabarbaru 