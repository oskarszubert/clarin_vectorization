Sezon na truskawki trwa! W prasie natomiast trwa sezon na debilizm. To jest niestety sezon niekończący się, a szkoda, bo przy takiej lekturze nawet truskawki tracą swój smak. Dzisiaj błyskawiczne ciasto jogurtowe. Plus raport z Cannes. Raport z Cannes opracowała dla Vivy niejaka Zosia Ślotała. Tak, przyznaję, czytam od czasu do czasu Vivę, by po raz kolejny przekonać się, jak dobrze jest mieszkać na wsi, gdzie czasem śmierdzi gnojówką, niż wąchać perfumy na warszawskich salonach. Otóż Zosia Ślotała, znana z tego, że jest dziewczyną Borysa Szyca udała się do Cannes, nie bardzo wiem po co, gdyż fachowcem od filmu raczej nie jest. Ale za to zna się na sukienkach. Więc opisała je dokładnie plus gołe plecy, i ramiona i piórka, które z dupki jakiejś tam gwiazdy wystawały i jeszcze dorzuciła nazwisko Leonardo di Caprio, żeby było bardziej światowo. Za największą zaś atrakcję festiwalu uznała nogę Emmanuelle Seigner. A potem, wykończona zapewne tym dogłębnym reportażem sukienkowym, uciekła z niejaką Kate Rozz (kolejny twór gazet) od „festiwalowego zgiełku”. Dokąd? Do „najbardziej obleganego przez gwiazdy hotelu” na małe co nieco. Musiała przebijać się przez mur ochroniarzy! W stroju typu „elegancja na luzie”! Ale za to po drodze minęła ją Nicole Kidman! Z Naomi Watts!! Ciekawe czy Nicole Kidman odnotowała w swoim dzienniczku, że właśnie minęła się z elegancko-luźną Zosią Ślotała??? A potem była jeszcze kawa z Weroniką Rosati i DWIE MINUTY przed Robertem Redfordem na czerwonym dywanie. Boże!!! Oniemiałam z wrażenia po odczytaniu tych bzdur. I udałam się do kuchni, by na cześć Zosi Ślotały wykonać pospolity placek z owocami. Choć ona zapewne pochłania wyłącznie siedmiopiętrowe torty posypane jadalnym złotem, na które podsikuje Nicole Kidman. Na placek potrzebujemy: sukienkę bez pleców… a nie, pomyłka   * 500 g mąki * 450 g jogurtu naturalnego, ale nie chudego * łyżeczkę sody oczyszczonej lub 1,5 łyżeczki proszku do pieczenia * 150 ml oleju * skórkę z jednej cytryny * sok z jednej cytryny * 1 jajko * 200 g cukru no i naturalnie truskawki!!!  Wszystkie składniki dokładnie mieszamy zwykłą kuchenną trzepaczką (bez konieczności użycia miksera!) - najpierw płynne (olej, jajko, sok z cytryny), potem dodajemy do nich jogurt, skórkę z cytryny oraz mąkę, cukier i proszek lub sodę. Powstanie z tego dość gęste ciasto, takie jest również po upieczeniu. Jesli wyda nam się zbyt gęste, dodajmy jeszcze trochę jogurtu.  Nie należy ono do puszystych i delikatnych, jest raczej ciężkie, albo bardzo mokre i bardzo smaczne. Ciasto wylewamy na blachę o wymiarach 25 x 35 cm, a następnie wtykamy w nie owoce. Pieczemy godzinę lub ciut dłużej (do suchego patyczka) w temperaturze 170 stopni (góra-dół). Przed podaniem polewamy lukrem cytrynowym (cukier puder zmieszany z sokiem z cytryny).   Za miesiąc kupujemy kolejną Vivę (raz na miesiąc wystarczy, większa dawka zabija rozum), by delektować się kolejnym odcinkiem salonowego życia celebili. To zbitka dwóch słow. Jakich? Zgadnijcie    A jeśli po nadmiarze zjedzonego ciasta naszły Was wyrzuty sumienia lub nerwowo przeglądacie się w lustrze w oczekiwaniu na zbliżające się wakacje, zapraszam do Moni na diety on-line    Otagowany jako: ciasto bez miksera, ciasto jogurtowo-cytrynowe z truskawkami, jogurtowe z truskawkami, łatwy przepis na ciasto owocowe, proste ciasto z owocami, raport z Cannes, szybkie ciasto z truskawkami 