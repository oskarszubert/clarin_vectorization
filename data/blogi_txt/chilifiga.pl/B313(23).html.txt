Wielkanoc za nami, przepisy na kolejne mazurki, serniki i faszerowane jajka odkładamy do przyszłego roku. W kalendarzu nie widzę w najbliższym czasie żadnych świąt. To znaczy jedno jest – Komunia Olgi. W Polsce podobno nie ma w tym roku Pierwszej Komunii, ale w Niemczech jak najbardziej. A zatem pora na dziecięce menu. Przyda się później na Dzień Dziecka i wszelkie dziecięce urodziny!!! W poszukiwaniu smaków sprawdzonych, choć nieco odmienionych, natrafiłam na cudowne sówki z ciasteczek Oreo tudzież oreopodobnych. Sówki wykluły się na stronie MojeWypieki, nie mogłam im się oprzeć i natychmiast wypróbowałam.  Na początek pieczemy swoje ulubione muffinki, ja zrobiłam te z Coca Colą. Kiedy wyskoczyły z piekarnika i nieco ostygły, urżnęłam im ostrym nożem wybrzuszenia, tak aby były płaskie od góry i posmarowałam polewą czekoladową (można też lukrem). Następnie dorwałam ciasteczka oreo, przepołowiłam ostrożnie, aby uzyskać połowę z białą masą, a drugą połowę przełamałam na pół. Z tych połówek zrobiłam uszy, a z części okrągłych oczy – pięknie przykleiły się do polewy. Źrenice i dzioby to oczywiście m msy tudzież czeskie lentilki, jeśli ktoś posiada takowe ze starych zapasów.  Do dekorowania sówek zapędzamy oczywiście dzieciaki, pilnując jednocześnie, by nie zeżarły ukradkiem tony m msów oraz ciasteczek oreo. W przeciwnym razie powstaną sówki nieco wybrakowane, co widać na niektórych zdjęciach – zabrakło m msów. Po zakończeniu dekorowania nadajemy sówkom imiona. To jest na przykład Lucynda.    Otagowany jako: ciateczka sówki, dekorowanie muffinków, dziecko w kuchni, fajne pomysły na urodziny, muffinki w kształcie sówek, muffinko sówki, pomysł na ciasteczka dla dzieci, przepis na Dzień Dziecka, przepis na urodziny dla dziecka, urodzinowe wypieki 