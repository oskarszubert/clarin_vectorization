Te babeczki powstały w zasadzie przez przypadek. Zrobiłam kiedyś cytrynową tartę (przepis tutaj) i pechowo wybrałam zbyt niską formę do ciasta. Połowa masy została. Dodałam więc do niej mąki, aż powstało bardziej gęste ciasto i upiekłam mini babeczki nadziewane dorodną truskawką!  Są puszyste, cytrynowe i bardzo delikatne. Idealnie też koją nerwy wywołane porannymi dyskusjami „w co się ubrać”. Co ciekawsze nie dotyczą one starszej córki, tylko pewnego pięciolatka, który bardzo dokładnie wie, jak ma wyglądać jego przedszkolny outfit. - Tej koszulki więcej nie założę – oznajmił dzisiaj rano. - A to czemu? – pytam. - Bo ten hipopotam wygląda sympatycznie. - Rozumiem, że to źle – upewniam się. - Bardzo źle. Od dzisiaj będę nosił wyłącznie koszulki niebezpieczne – trupia czaszka, dinozaur, smok, piraci. I nie wolno im się tak durnie uśmiechać. To zdaje się, że trzeba wymienić garderobę. Pięć minut później pojawił się kolejny temat – skarpetki. - Czy mógłbyś założyć dzisiaj dwie takie same? – pytam, w sumie bez sensu, bo Filip już od miesiąca zakłada dwie kompletnie różnie skarpetki. Wyobrażam sobie co myślą o mnie inni rodzice lub panie przedszkolanki – matka, która nie rozpoznaje kolorów, nie umie składać skarpet w pary, albo w ogóle ma tylko pojedyncze egzemplarze… - Nie. Dzisiaj żółta i czerwona. Czerwona pasuje do oczu dinozaura, a żółta do spodni. No. I poszedł tak właśnie ubrany. A ja siedzę właśnie na tarsie i uspokajam swoje wykończone, skarpetkowe nerwy przy pomocy kawy i babeczek.  Na ok. 12 sztuk potrzebujemy: 4 jajka 220 g cukru 1 opakowanie cukru waniliowego ok. 150 g mąki pszennej (w sumie dawałam na oko :-), ale ważne by ciasto nie było zbyt rzadkie, a jednocześnie dało się wlać do foremek skórka utarta z jednej cytryny sok z jednej cytryny 2 łyżki lemon curd (jeśli mamy) truskawki – po jednej na babeczkę Odzielamy białka od żółtek i ubijamy na sztywno. Następnie dodajemy partiami cukier oraz kolejno po jednym żółtku, a na koniec lemon curd  i dalej ubijamy. Wsypujemy mąkę ? dokładnie mieszamy. Wsypujemy wiórki cytrynowe oraz wlewamy sok i mieszamy aż powstanie jednolita masa. Przelewamy ją do foremek babeczkowych lub muffinkowych i wkładamy do środka po jednej truskawce.  Pieczemy w temperaturze 170 stopni  (góra-dół) około 20 minut – do suchego patyczka. Kieddy lekko ostygną, posypujemy cukrem pudrem.  I zajadamy się nimi będąc odzianym w dwie identyczne lub dwie różne skarpetki Otagowany jako: babeczki z truskawkami, cytrynowe babeczki z truskawkami, delikatne puszyste muffinki, muffinki babeczki owocowe, muffinki truskawkowe, przepis na bardzo puszyste babeczki 