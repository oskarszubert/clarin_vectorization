- Uwieeelbiam się odchudzać – westchnęła Kulka, rozkładając wygodnie swe fałdy na kanapie. W pulchnych jak serdelki paluszkach trzymała, z nabożną czcią nieomalże, filiżankę, filiżaneczkę właściwie, ale na diecie każde naczynie większe niż naparstek, w dodatku zawierające coś dającego więcej frajdy, niż sztywne kiełki, to skarb! Uśmiechnęła się do siebie i dietetycznej uczty… nazwijmy rzeczy po imieniu, wymknęło jej się donośne i rubaszne „He He He!”. Powoli zbliżyła filiżankę do ust, czubek języka zanurzyła w ciemnej masie. Mmm, poczuła dreszcze na samą myśl, że za chwilę pożre to cudo. Sama! Rozejrzała się, aby upewnić się, że nikt i nic nie zakłóci świętej chwili. I nikt nie nagra kompromitującego filmiku, gdyby czasem zapomniała się na chwilę i podczas degustacji zaczęła wzdychać i jęczeć z rozkoszy. Delikatnie dotknęła deseru łyżeczką, jakby bała się, że zbyt gwałtowne ruchy mogą uskromnić ucztę o choćby kroplę gęstego kremu. Gładkiego, delikatnego, słodkiego…  Czekolada… Mogła rzucić wszystko: fajki, wódę, seriale, ciasteczka, ale nie czekoladę! Czekolady się nie porzuca jak faceta, który przestaje wytrzepywać skarpetki przed włożeniem ich do kosza na brudną bieliznę. Nie! Czekolada uzależnia bardziej niż Johny Deep, „Seks w wielkim mieście” i Facebook razem wzięte. Dlatego Kulka nie była w stanie w ogóle zacząć się odchudzać, zanim nie poznała tajemnej receptury, wybawcy, który pozwala jej eliminować kolejne fałdy, a jednocześnie jęczeć przy jedzeniu z rozkoszy prawie codziennie… Prawie? Tak, mus wystarczy spożywać co drugi dzień, a w dni wolne stawać na wadze, aby westchnąć z zachwytem, że być może właśnie w tej chwili pożegnaliśmy na zawsze trzycyfrowy wynik. Dla czekoladoholików Przepis za moment, ale najpierw przyjaciółka Kulki, żywieniowa wariatka odpali kalkulator, żeby pokazać, na czym polega fenomen tego deseru. 100 g musu czekoladowego z awokado to 169 kalorii (jeśli według receptury jak niżej).  Dla porównania – 100 g czekolady to ok. 550 kcal! Ponad trzykrotnie więcej. Tak, nie każdy potrafi zjeść tabliczkę czekolady, ale wierzcie mi, że 100 g musu, to także niezłe wyzwanie, a dla czekoladoholików ilość, która pozwoli się nacieszyć i najęczeć;-) Ja przygotowuję zwykle ok. 300 gramową porcję dla 4 osób – wtedy każdy ma 75 g, czyli 127 kcal. I naprawdę ciężko w siebie wepchnąć więcej, żeby czuć jeszcze przyjemność, a nie już cofkę. 169 kcal… Nawet osoby na mocno okrojonych kalorycznie dietach mogą sobie pozwolić na takie rarytasy. 1000 kcal na dobę? Czyli śniadanie 250. No to do musu możesz jeszcze dodać co nieco. Drugie śniadanie lub podwieczorek? Za dużo, ale można te 100 g podzielić na dwie mniejsze porcje, albo podrasować przepis (ta opcja na końcu). Ciężko jest odchudzać się bez wytchnienia, odpoczynku, dogodzenia sobie choćby czymś naprawdę drobnym, choć czasem. Tymczasem wpałaszowanie filiżanki musu czekoladowego doda Wam wiary w to, że można jeść jak człowiek i wyglądać jak człowiek. Dodatkowy argument „za”? Mus czekoladowy z awokado to moim zdaniem hit diety Raw Food, a maniacy surowizny nie jedzą  byle czego. Świeże owoce zamiast oleju palmowego i emulgatorów? Proszę bardzo. Mus czekoladowy z awokado Przepisy na mus czekoladowy występują w różnych konfiguracjach i składach. Czasem z przewagą banana (ale wtedy robi się ten mus… no całkiem bananowy w smaku), albo z kolei bez banana (wtedy za dużo kalorii), cukier zamiast syropu (to zupełnie nie to!), cukier brzozowy (też nie, choć żywieniowa wariatka krzyczała: Zostaw! Cukier brzozowy jest ok!). Naprawdę właśnie ta receptura moim zdaniem idealna. Już za chwileczkę… - 1 mniejsze awokado (bez pestki oraz skórki ok. 130 g) - 1 średni banan (bez skóry 110 g) - 2 łyżki kakao (20 g) - 2 i 2/3 łyżki syropu z agawy (40 g) - laska wanilii Czarna dziura – Stephen Hawking byłby ze mnie dumny… Wszystkie składniki miksujemy na gładką, jednolitą masę. Jeśli dodajecie mniej syropu i breja zrobi się zbyt gęsta (nie da się zmiksować), to można dodać łyżeczkę wody. Jaką czekoladę lubicie najbardziej? Z odrobiną chili? Mieszanką przypraw kawowych (goździki, cynamon, kardamon)? Dla dzieci może wiórki kokosowe, a do tego koniecznie jakieś wielkie wafle, żeby same mogły smarować, mazać, taplać! Opcja jeszcze bardziej light Jeśli w Waszych dietach figurują posiłki, w których musicie się zmieścić w ok. 100 kaloriach. 0,5 awokado + 1,5 banana (ma mniej kalorii, a do tego jest już słodki, wiec można odjąć z kolei część syropu) + 1,5 łyżki syropu z agawy + 2 łyżki kakao (może być 1,5) + laska wanilii W sumie 413 kcal, 100 g ok. 152 kcal, a jeśli całość podzielicie na 4 równe porcyjki, to każda ma 103 kcal. Miłego jęczenia! PS. Diety online znajdziecie tutaj. Otagowany jako: co zrobić z awokado, deser na diecie, dieta,                                                  mus czekoladowy, mus czekoladowy z awokado, najlepszy przepis na mus czekoladowy, skuteczne odchudzanie 