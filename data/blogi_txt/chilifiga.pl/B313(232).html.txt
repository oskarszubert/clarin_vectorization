Najbardziej w faszerowaniu jajkek lubię uderzenie nożem w jajo i chrobotanie nim po skorupce tak, aby nie pękła. I lubię też, kiedy mini okruszki skorupek wpadają do farszu, a my jedząc oblewamy się potem, czy to czasem nie kawałek zęba? Koronka? Plomba? Tak czy inaczej faszerowane jajka to wielkanocny mus. Do faszerowania wyprowadziłam ponownie kuchnię na taras, aby mój drogi mąż Operator Kamery mógł w marcowej scenerii nakręcić proces napełniania skorupek pysznym pieczarkowo-cebulowo- szynkowym farszem. Za oknem było minus osiem, śnieg leżał na trawie, czyli normalnie jak na 15 marca. Odziałam zatem łeb w czapę – by nie odmarzły mi uszy i by żaden włos nie wśliznął się podstępnie na patelnię, po czym przystąpiłam do przedwielkanocnego faszerowania jaj kurzych.  Monia mówi, że takie jaja robiła na ZPT w czasach szkoły podstawowej. Szczerze mówiąc – nie pamiętam. Pamiętam tylko przybornik dla młodej krawcowej, karmnik i kapelusik na szpilki. I fakt, że moja Pani od ZPT uwielbiała przebój Alicji Majewskiej: „Marsz samotnych kobiet”, który nuciła niemal non stop patrząc z niechęcią na niewinnych chłopców z naszej klasy. Pora na jaja: 5 jajek 3-4 pieczarki (najlepiej brązowe) jedna cebula 2 plasterki szynki (lub zero plasterków, jeśli nie jemy ścierwa) zamiast szynki można wykorzystać np. kozi albo owczy ser Wszystko kroimy w drobną kostkę i podsmażamy na maśle. Doprawiamy pieprzem, solą i odrobiną gałki muszkatołowej. Jaja uderzamy nożem, kroimy wzdłuż i wydrążamy, pozostawiając skorupki.  Dodajemy wydrążone jaja do farszu i dalej podsmażamy. Następnie przekładamy całość do miski i rozgniatamy blenderem na miazgę. Gotowym farszem napełniamy skorupki.  Jajka możemy przygotować 2-3 dni przed Wielkanocą, a na na same święta usmażyć je na patelni (farszem w dół, gdybyś ktoś miał wątpliwości).  Faszerowane jajka posypujemy np. rzeżuchą albo szczypiorkiem i polewamy sosem tatarskim lub smarujemy ostrym chrzanem. Według uznania!   Uwaga! Kiedy pożremy już jajo, możemy umyć skorupkę i wypełnić ją rzeżuchą. Taka wielkanocna dekoracja.  A teraz - jeśli ktoś nie zrozumiał, albo zrozumiał, ale i tak chce zobaczyć – filmik o marcowym faszerowaniu jaj kurzych, rozmiar M. Zapraszam http://www.youtube.com/watch?v=A6Sx1GKsuMY   Otagowany jako: czym faszerujemy jaja, faszerowane jajka, jak nafaszerować jajka, przekąska na Wielkanoc, wielkanocne jaja, wielkanocne jajka faszerowane 