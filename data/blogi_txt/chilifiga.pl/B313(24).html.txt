Odruch Pawłowa: pada śnieg, zaczynam się ślinić i układam menu na święta! Pierniki nie dotrwają, jak zwykle. Te uszykowane do ozdabiania choinki, obklejone brokatem, zeżarł pies. Przetestowałam więc coś innego, pachnącego jak milion dolców posypane cynamonem. W tym roku upiekę na świąteczną wyżerkę ciasto z: beta-karotenu, kwasu foliowego, witamin K, B, selenu, glutationu, cynku i błonnika! Mmmm. Z odrobiną mąki, cukru i cynamonu oczywiście. Ale obecność pierwszych wymienionych składników uważam za wystarczający pretekst, do sięgnięcia po więcej niż jeden kawałek ciacha.  Ciasto marchewkowe No nie jest to polska tradycja – to wyjątek od reguły, że Brytyjczycy nie maja się czym pochwalić. Ale wierzcie mi, że jego orzechowo- cynamonowy aromat pasuje na świąteczny stół idealnie. Lista składników długaśna, ale wykonanie spokojnie dla poziomu „amator”.  Składniki na ciasto: - 2 szklanki startej marchewki (drobne oczka) - 2 szklanki posiekanych orzechów włoskich (dobrze radzę kupić już posiekane, żeby ta pierwsza próba zrobienia ciasta marchewkowego nie była ostatnią) - szklanka posiekanych twardych owoców (np. ananas, może być odsączony z puszki) - suche: 1 i 1/3 szklanki mąki pszennej, 1 szklanka cukru, 2 łyżeczki sody oczyszczonej, 1,5 łyżeczki proszku do pieczenia, 2 łyżeczki cynamonu, 2 szczypty soli - mokre: 2/3 szklanki oleju rzepakowego, 4 jajka Jeśli lubicie bardziej korzenne aromaty, to właśnie w tym cieście utopią się z rozkoszą także np. starte na pył goździki. Składniki na krem: - 300-400 g białego serka: po wielu próbach z twarożkiem, serkiem mascarpone, jednak zwycięża kremowa Philadelphia - 1/4 kostki masła - 1,5 szklanki cukru pudru - 1 cukier waniliowy Jajka roztrzepać widelcem i wymieszać z olejem. W osobnym naczyniu połączyć suche składniki. Następnie w wielgachnej misce merdamy powyższe, dodajemy też marchewkę, orzechy i ananasa. Głęboką blachę wykładamy papierem do pieczenia (żeby nie trzeba było wstawiać na stół całej blachy z instrukcją: „co wydłubiesz, to twoje”). Piec w temp. 175 st.C 40 minut. Składniki kremu wymieszać (koniecznie, gdy są w temp. pokojowej), aż powstanie gładka maź. Ciasto posmarować dopiero, gdy wystygnie.   Ja preferuję wypieki niewysokie, czyli stabilne konstrukcje, ale jeśli Wy lubicie ustawiać z trwogą na talerzu drapacze chmur, to oczywiście można piec z podanej proporcji na mniejszej blasze, albo z połowy w tortownicy, albo po prostu powiększyć objętość, dodając proporcjonalnie składniki. Smacznego!    Otagowany jako: ciasto marchewkowe, na słodko, przepisy na święta, sprawdzony przepis, wypieki 