Semifreddo czyli „średniozimny” to tradycyjny włoski deser lodowy. Idealny zwłaszcza dla tych, którzy nie posiadają maszyny do robienia lodów, a marzą im się schłodzone, zamrożone desery. Kompozycjami smakowymi można bawić się dowoli. Ja wybrałam mocno orzeźwiającą wersję owocową.  Powszechnie mówi się, że lody i wszystko co lodopodobne jest niezdrowe, tuczy i można się nimi zatruć. Nic bardziej mylnego. Lody okazują się idealnym deserem dla każdego dziecka, zwłaszcza wtedy, kiedy sami robimy je w domu. W porównaniu z batonikami, galaretkami czy słodzonymi napojami, lody (mimo zawartości cukru) stanowią całkiem zdrowy deser. Zawierają dużo łatwo przyswajalnego wapnia, stanowią dobre źródło białka i fosforu oraz witamin – np. im więcej owoców, tym więcej witaminy C. Domowa produkcja lodów wcale nie musi być ani trudna, ani czasochłonna. Były już lody arbuzowe (tutaj) i mrożony mus truskawkowy (tutaj). Dzisiaj pora na owocowe semifreddo.  Potrzebujemy: 2 żółtka 1 jajko 70 g cukru 1 mango 4 brzoskwinie sok z jednej limonki 250 ml śmietany kremówki 50 ml skondesowanego mleka słodzonego Jajko ubijamy z żółtkami i cukrem. Kiedy powstanie gęsta jednolita masa, na kuchence ustawiamy garnek średniej wielkości i zagotowujemy w nim wodę. Kiedy woda jest gorąca, trzymamy nad garnkiem miseczkę z ubitymi jajkami i dalej ubijamy – pod wpływem ciepła masa powinna podwoić swoją objętość. Ubijanie trwa ok. 3-4 minut. Następnie obieramy mango i brzoskwinie i miksujemy miąższ. Dodajemy do niego sok z limonki oraz masę żółtkową. Śmietanę kremówkę ubijamy z mlekiem skondensowanym i dodajemy do owocowej masy. Całość wylewamy do wyłożonej folią spożywczą keksówki (20-25 cm długiej), zakrywamy folią i wstawiamy do zamrażalnika najlepiej na noc. Podajemy polane sosem tofii oraz prażonymi migdałami i posypujemy borówkami (jagodami) oraz porzeczkami. Smacznego!    Otagowany jako: deser lodowy dla dzieci, idealne semifreddo, lody dla dzieci, lody domowe, owocowe semifreddo, semifreddo, smaczny i zdrowy deser lodowy, włoski deser lodowy, zdrowe lody 