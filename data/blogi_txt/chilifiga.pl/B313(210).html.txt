Z okazji Dnia Matki pognałam na spotkanie z moimi koleżankami Mamusiami, aby wspólnie przestudiować procesy wychowawcze naszych skarbów i odnotować sukcesy rodzicielskie. Po kilku godzinach upiłyśmy się z przerażenia. Bycie Mamusią we współczesnych czasach jest trudniejsze niż zabicie i wypatroszenie tura tysiące lat temu. Mamusie bowiem są różne. I tak np. Mamusia Numer Jeden ma obsesję uszczęśliwiania. Jeszcze w ciąży zakupiła milion śpioszków i sukieneczek, które okazały się równie śliczne, co niewygodne i jej córeczka zawsze miała coś tam podwinięte, odciśnięte i uwierające, za to wyglądała cudnie. Mamusia Numer Jeden to pokolenie chińskich piórników, burych tornistrów i Relaksów na nogach. Klocki Lego mieli ci lepsi, o Barbie niewielu słyszało. No więc Mamusia odreagowuje te smutne lata i biega po sklepach w poszukiwaniu najcudowniejszych zabawek świata. Zanim jej córeczka pomyśli o kucyku, kucyk ląduje na półce, a obok niego różowa stajnia i zestaw kucykowych gadżetów. Mamusia dorzuca jeszcze trzy lale wielofunkcyjne, mruczącego misia i kicającego zajączka, a potem patrzy z przerażeniem na swoją córeczkę, która bawi się patykiem w kałuży. Co zrobiła źle? Mamusia Numer Dwa jest Kwoką. Biega za swoim maluchem i usuwa mu kamyki spod nóg, aby się broń Boże nie potknął. Wszystkie kanty owinęła szmatami i choć jej synek ma już cztery latka nie pozwala mu wchodzić samemu po schodach, na kanapę, ani nawet na krzesło, bo jeszcze gruchnie o ziemię i roztrzaska się jak porcelanowa figurka. Maluch nie wie co to rowerek i biegać w zasadzie też nie może, bo nigdy nie wiadomo, kiedy na drogę wyskoczy żaba i mu nogę podstawi. Świat otaczający synka Kwoki to jedno wielkie zagrożenie. Winda może się urwać, lew przegryźć pręty klatki w ZOO, z morza wynurzyć się rekin, a w teatrzyku dla dzieci spaść żyrandol na głowę. Najbezpieczniej jest tylko w ramionach Mamusi. No i synek siedzi w tych ramionach, a jak poszedł do przedszkola (na stanowcze żądanie Tatusia) to się okazało, że jest oferma, dupa i dzieci nie chcą się z nim bawić. Za to jako jedyny nie miał dotąd guza. Mamusia Numer Trzy uzależniła się od poradników „Jak wychowywać dziecko” i nawet kaszkę serwuje swojemu maluchowi według jakiejś tam książki. Jej życie to jeden wielki schemat wychowawczy. Poród przebiegł książkowo, bo oddechów uczyła się nawet przez sen, a w szkole rodzenia była stawiana za wzór. Jej dziecię to mieszanka poradników, programów edukacyjnych i fachowej literatury. Raz w tygodniu rybka, bo to zdrowo, czekolada dwa razy i tylko pół kosteczki, bajka od 14. do 14.23, trzy drzemki, krótkie, ale naładowujące organizm, dwa spacery, zawsze naukowo- poznawcze (huśtawka dozwolona w weekendy), a wieczorem rozluźniający masaż ciała i bajka edukacyjna z morałem. Żadnych durnych kolorowanek, żadnego nudzenia się i gadania do misiów. Tyle, że jak dziecię pojechało z Babcią na wakacje, to się tak wystraszyło czasu wolnego, że na wszelki wypadek poprosiło o lekcje czytania. Aż Babcię zatkało. Bycie Mamą to sztuka!!! Oczywiście mądre jesteśmy dopiero wtedy, jak już same zostaniemy Mamusiami. Dzisiaj dla wszystkich Mam, ulubiona tarta mojej Mamy – z borówkami i kremem z białej czekolady!!   Na ciasto kruche potrzebujemy: 230 g mąki 65 g cukru opakowanie cukru waniliowego ok. 200 g masła Wszystkie te składniki wrzucamy do maszyny i wyrabiamy ciasto (można też ręcznie). Jeśli będzie za suche, możemy dodać łyżkę kwaśnej śmietany. Następnie wciskamy je w okrągłą blachę o średnicy ok 28 cm. Wstawiamy na pół godziny do lodówki, by ciasto trochę stwardniało. Wyciągamy, nakłuwamy widelcem i wstawiamy do piekarnika na 170 stopni na około 30-35 minut. Ciasto musi ładnie się upiec.  Na krem potrzebujemy: 200 ml śmietany kremówki 120 g serka Mascarpone 100 g białej czekolady 100 g mleczka skondensowanego konfiturę z czarnej porzeczki Ubijamy na sztywno kremówkę, następnie dodajemy do niej mleczko skondensowane oraz serek mascarpone i dalej ubijamy. Na koniec wlewamy roztopioną w kąpieli wodnej białą czekoladę i dokładnie mieszamy. Wystudzony spód smarujemy konfiturą z czarnej porzeczki (lub jagód).  Na konfiturę nakładamy nasz krem, a na wierzch wysypujemy borówkę amerykańską. Całość wjeżdża na kilka godzin do lodówki. MAMY będą zachwycone!!!!!!     Otagowany jako: ciasto na Dzień matki, ciasto z okazji Dnia Matki, krem na mleku skondensowanym, łatwy przepis na wiosenną tartę, tarta borówkowa i serek mascarpone, tarta z borówkami i białą czekoladą 