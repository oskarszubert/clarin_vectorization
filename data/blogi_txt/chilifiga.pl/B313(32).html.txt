Pamiętam, jak jakiś czas temu wpadł mi w ręce zielony raport Knorra o wspólnych posiłkach. I o tym, ile emocji wywołuje wspólne gotowanie i besiadowanie. Coś w tym jest. Trudno ogarnąć ilość wiadomości, które docierają do mnie każdego dnia właśnie podczas obiadu czy kolacji. Między jednym a drugim kęsem kanapki dowiedziałam się między innymi, że koleżanka Filipa z przedszkola puszcza bąki, które pachną marchewką. Tak twierdzi koleżanka. - Ale nie sprawdzaj tego – poprosiłam Filipa – uwierz jej na słowo. Olga z kolei poinformowała mnie, że  chyba zostanie weterynarzem, ale takim od zwierząt mniejszych, które nie rodzą. - Wszystkie rodzą – mówię. - Ale mi chodzi o duże rodzenie, typu krowa. Punkt trzeci wspomnianego raportu  głosi: dzięki wspólnemu zasiadaniu przy stole ludzie czują się szczęśliwsi, pewni siebie, kochani, rozumiani. A punkt szósty dorzuca: wspólne posiłki sprzyjają prawidłowemu rozwojowi dzieci, kształtują ich umiejętności społeczne i system wartości, wpływają na rozwój mowy, większą otwartość i pewność siebie. Dzieci jedzące główny posiłek z rodziną są zdrowsze. To fakt! I mówią, mówią, mówią!  A ja dowiaduję się o rzeczach, które w codziennym zabieganiu z pewnością by mi umknęły. Jak na przykład ten marchewkowy bąk. Wspólne jedzenie celebrujemy więc najczęściej jak się da. Ale w ostatni weekend doszedł nowy aspekt. Samodzielne gotowanie.  Olga, lat osiem: - Mamo chcę upiec ciasto. Sama. I masz mi nie przeszkadzać. - Nie przeszkadzać, czy nie pomagać? – spytałam. - To to samo. Po prostu wszystko robię sama, a ty nie panikujesz. Łyknęłam melisę i przystąpiłyśmy do dzieła. To znaczy Olga przystąpiła, ja siedziałam parę metrów dalej i wydawałam komendy starając się nie podrywać z miejsca na widok gluta z jajka, który upadł na podłogę i zrobił oślizgłe wzorki. - Wyjmij z lodówki 4 jajka i kostkę masła, z szafki mąkę pszenną i kukurydzianą, cukier, cukier waniliowy, proszek do pieczenia i weź 2 cytryny. Wykonała pięknie. Białko z jajka wprawdzie rozdeptała, ale resztę wylizał pies. Następnie sama odważyła 200 g cukru, 200 g mąki pszennej oraz 60 g kukurydzianej. Uruchomiła mikser, ukręciła masło z cukrami, dodała jajka i starła na tarce skórkę z jednej cytryny. Palce nietknięte. Następnie dodała mąki i 2 płaskie łyżeczki proszku do pieczenia.  Na koniec wycisnęła sok z dwóch cytryn (ok. 60 ml), dodała do masła i całość raz jeszcze wymieszała. Palce oblizała przy tym jakieś trzy tysiące razy. Ciasto wlała do keksówki o wymiarach ok. 35 x 10 cm, wysmarowanej wcześniej masłem i posypanej bułką tartą (to ja zrobiłam, odruchowo, przepraszam). Formę wsadziła do piekarnika na ok. 45 minut (170 stopni).    No i wten sposób sama upiekła cytrynową babkę. Smak? Gdybym to ja zrobiła – uznałabym za smaczną. Ale ponieważ to pierwszy samodzielny wypiek Olgi – jest to najbardziej odjechana i najsmaczniejsza babka, jaką kiedykolwiek  w życiu jadłam. Duma mojej córki dodatkowo podniosła walory smakowe tego genialnego wypieku.    Babkę zjedliśmy w tempie błyskawicznym podczas domowego pikniku na kanapach. Dowiedziałam się wtedy, że Filip nie planuje się żenić, a Olga jeszcze nie wie. Generalnie na razie chłopcy są durni, więc musi ich poobserwować.  Obserwowanie dziecka w kuchni jest porównywalne do oglądania „Seksu w wielkim mieście” z miską pralinek pod nosem.       Otagowany jako: babka cytrynowa, dziecko w kuchni, przepis na szybką i łatwą babkę cytrynową, raport Knorra o wspólnych posiłkach, wspólne biesiadowanie a rozwój dziecka, wspólne gotowanie z dzieckiem 