Dobry dzień. Bardzo dobry. To taki, w którym robimy rzeczy wyłącznie przyjemne. Na przykład  spotykamy się z przyjaciółkami i dyskutujemy o sprawach najwyższej rangi. Albo najwyższej wagi. Dosłownie. Czyli czy łazienkowa waga dodaje czy odejmuje kilogramów, czy lustro na korytarzu wyszczupla, a także która z nas tyje najszybciej i dochodzi w „3 sekundy do setki”. Cudne pogaduchy. Uwielbiam! Albo inna radość. W moim wydaniu wlewanie coca coli do toalety, żeby zlikwidować kamień. Dla żywieniowej wariatki to jedna z przyjemniejszych chwil! Niagara coli w kibelku. Ja miałam jeszcze jedno małe marzenie. Wreszcie przygotować to, czym zajadał się jeden z bohaterów filmu „Ciało” – kisiel z wódki. Nie lubię ani kisielu, ani wódki, więc powstała wersja przyjemniejsza: panna cotta z likierem pomarańczowym oraz z konfiturą także szczodrze podlaną procentem. A jak komuś mało, to jeszcze może popić… W tym jakże miłym dniu jeszcze raz dziękujemy wszystkim czytelnikom za sms-y i trzymanie kciuków za chilifigę w konkursie Blog Roku 2013. Jesteśmy w finałowej trójce! Dziękujemy jurorowi, któremu wirtualnie posyłam panna cottę z procentem:-) Panna cotta kokosowo-pomarańczowa z procentem Cointreau – bardzo słodki likier z gorzkich pomarańczy. Będzie zatem aksamitnie, baaardzo słodko i pysznie. Prawie wege, a jeśli ktoś chce zupełnie, to może zamiast żelatyny użyć agar-agar. Ja nie potrafię, gdyż panna cottę wolę zdecydowanie bez aromatu… rybnego. U mnie zatem w skład zakrapianego deseru weszły: Panna cotta: - 400 ml mleka kokosowego - 3 niezbyt czubate łyżeczki żelatyny - 2 łyżki likieru pomarańczowego cointreau - 2-3 łyżeczki cukru zwykłego lub z agawy Konfiturka: - 1 pomarańcza, koniecznie nie pryskana syfem, ekologiczna, bo pochłoniemy ją w całości - 3-4 łyżki cukru - kilka łyżek likieru pomarańczowego Do dzieła. Żelatynę wsypujemy do małego naczynia i wlewamy 2 łyżki wody. Mieszamy, odstawiamy na kilka minut.  Do mleka kokosowego dodajemy 2 łyżki likieru oraz 2-3 łyżeczki (do smaku) cukru. Mieszamy, podgrzewamy. Mleko musi być mocno ciepłe, ale nie powinno się zagotować. Ja podgrzewam, mieszając, a gdy tylko zaczyna mocniej parować, zestawiam. Dodajemy żelatynę i mieszamy aż do jej rozpuszczenia. Odstawiamy garnek, aby mleko lekko przestygło. Następnie rozlewamy zawartość do szklanek lub miseczek, kieliszków. Przykrywamy kawałkami folii spożywczej lub aluminiowej i wstawiamy do lodówki na kilka godzin. Ja staram się zawsze przygotować deser wieczorem, żeby w lodówce chłodził się całą noc, wtedy mam absolutną pewność, że konsystencja będzie idealna. Pomarańczę obieramy. Środek filetujemy, a skórki tniemy na wąskie paseczki (idealnie, jeśli użyjemy całej pomarańczy, a skórki z połówki owocu). Całość zalewamy 3 łyżkami likieru i odstawiamy na 0,5-1 h. Następnie wrzucamy do garnka, dodajemy pół szklanki wody i 3 łychy cukru. Powoli podgrzewamy. Pod koniec jeszcze dodajemy 2-3 łyżki likieru.  Deser można podawać w naczyniach, w których się schładzał. Jeśli jednak ma zostać wydobyty, to warto miseczkę wstawić dosłownie na sekundę do większego naczynia z mocno ciepłą wodą. Dekorujemy kawałkami skórki pomarańczowej z przygotowanej konfitury lub świeżą tartą skórką pomarańczy.     Otagowany jako: efektowny deser, łatwy deser, panna cotta, panna cotta wege, panna cotta z likierem pomarańczowym, panna cotta z pomarańczami, wegański deser 