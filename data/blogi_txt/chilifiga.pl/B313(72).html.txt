Zakupy żywieniowej wariatki przesuwały się na czarnej, gumowej taśmie dokładnie w tym samym tempie, co przyszłe posiłki padlinożerców. Skandal! Powoli zaczynało się w niej gotować, bulgotało donośniej zwłaszcza, kiedy widziała, jak obok jej dziewiczych, niewinnych warzyw, owoców i złożonych węglowodanów bezczelnie rozlały się boczki, parówy i inne paskudztwa. Na ścierwo powinny być osobne taśmy! Bleee. Złość osiągnęła apogeum, kiedy padlinożerca stojący za nią beknął donośnie, oznajmiając wszem i wobec, że parę godzin wcześniej wtrząchnął kebab. Co gorsza, salceson z jego zakupów wkulnął się wulgarnie na jej czerwone cebule. Wariatka miała właśnie zacząć wrzeszczeć… Ale zauważyła, że udręka niebawem się skończy. Pani kasjerka obracała w dłoni zielony, podłużny, węższy na jednym końcu owoc (zwany warzywem), pochodzący z jej właśnie zakupów. Sprawdzała listę z rozmazanymi portretami zagranicznych gości oraz ich kodami. Bez skutku. Spojrzała z nadzieją na Wariatkę: Kasjerka: A to jest melon? Wariatka: Nie. K: Granat nie…? W: Nie. K: Podpowie mi pani? W: Tak, robi się z tego na przykład guacamole… W końcu ulżyła kasjerce w cierpieniu, zeznając, że to jest „a wo ka do”, po czym opuściła sklep dumna, że grzecznie odpowiadała na pytania i na nikogo nie nakrzyczała.* A także z poczuciem wyższości, bo padlinożercy poszli do domu zatykać sobie tętnice blachą miażdżycową, ona wręcz przeciwnie – właśnie rozpoczęła odtykanie swoich, z wydatną pomocą awokado właśnie. Zdradzę Wam w tajemnicy, że udało się jej… Ale do tego musiała się blisko zapoznać ze sprawą „dobrego” i „złego” cholesterolu… Spokojnie, sprawa prosta jak but. Mianowicie nie ma złego i dobrego cholesterolu. Cholesterol jest jeden i generalnie jest dobry, chyba, że dostarczamy go w nadmiarze, co czyni właściwie prawie każdy nie-wegetarianin. Żeby móc wędrować po naszym ciele i zostać upchniętym tu i ówdzie, musi się połączyć z cząsteczkami białek. I takie zjednoczone cząsteczki (lipoproteiny) w zależności od tego, jaką mają gęstość (wysoka – HDL, niska – LDL), różne sobie stawiają cele. W uproszczeniu rzecz jasna i dla zobrazowania. LDL to nasza zmora, bo wprowadzają cząsteczki tłuszczu (lipidy) do ścian naszych naczyń krwionośnych. Parę przemian i dziwoląg sztywnieje tak bardzo, że pierwszy gość, który badał miażdżycę, sądził, że to gips z odrapanego sufitu sali sekcyjnej wpadł wprost do rozprutego delikwenta, serio. Natomiast HDL-e włażą do tych naczyń, zabierają stamtąd cząsteczki cholesterolu, potrzebne naczyniom jak pupie koszula, i wyprowadzają je do wątroby, gdzie zostają przerobione na odpad i wydalone z organizmu. Dlatego tłuszcze zwierzęce są fuj (najwyżej w tym rankingu smaloszki, boczunie, karkówy, żeberunia, goloneczki, masełko i śmietanka), a warzywa, owoce, nasiona, zboża, ryby są ok., bardzo ok. Jeśli jeszcze nie odczuwacie objawów przytkania tętnic, to świetnie, bo macie szansę, żeby tego uczucia nie zaznać. A warto się zabawić w zapobieganie, bo miażdżyca to takie ścierwo, które sprawia, że średnio co piąty chory poczuje, że ją ma, tylko przez chwilę, a potem nie poczuje już nic, nigdy. Każdy (!) posiłek zawierający białko zwierzęce powoduje obniżenie odporności naszych tętnic na tworzenie się miażdżycy (dla dociekliwych: to przez to, że za każdym razem – tak samo jak po wypaleniu KAŻDEJ fajki – podwyższa się poziom homocysteiny, a wtedy dochodzi do dysfunkcji śródbłonka naczyń krwionośnych, ale nie będę Was katować, wystarczy, że ja mam pierdolca;-) Zrezygnowanie tylko z jednej porcji mięcha dziennie (i zastąpienie go czymś zdrowszym, czyt. nie zawierającym cholesterolu) zmniejsza ryzyko przedwczesnej śmierci o prawie 20 procent! Jeśli Wasz lekarz rodzinny albo dietetyk na liście produktów, których Wam nie wolno spożywać, umieścił masło, to macie go słuchać! No chyba, że tłuszcz jest sensem Waszego życia?! Ale znam ciekawsze pasje, dla których z kolei warto zrezygnować z tłustych ochłapów. Od razu wspomnę, że margaryna nie jest rozwiązaniem, bo zawiera tłuszcze trans, które przyczyniają się do wzrostu LDLi i obniżenia HDLi (chyba, że znajdziecie taką bez syfu…). A jednym ze smarowideł, które można użyć zamiast masła, jest guacamole. Smacznego! Guacamole W wersji uproszczonej do smarowania pieczywa – liczba składników i pracochłonność porażająca! To baza, do której można dodawać co nam tylko zmysły podpowiedzą: suszone zioła, pokrojone inne warzywa… - 1 owoc awokado - 1-2 ząbki czosnku - sól Miękkie awokado przecinamy wzdłuż na połóweczki. Wyjmujemy pestkę, łyżką wydobywamy miąższ i rozgniatamy widelcem. W miseczce/na głębszym talerzu mieszamy miazgi z awokado i czosnku. Solimy do smaku. Już:-) Można używać jak masło z innymi dodatkami na chlebek (no może poza dżemem), ale pycha też po prostu sam na sam z wypiekiem. Jeśli na skórce awokado zauważymy jeszcze choćby odrobinę pozostałości miąższu, to wydłubujemy go, rozsmarowujemy w dłoniach, następnie nanosimy czule na twarz i dekolt. Zmywamy po 15-20 minutach, obserwując za każdym razem, jak nasze (przepraszam, moje!) rowy mariańskie stają się płytsze i płytsze;-) *PS. Wiem, jestem podła, wstrętna i brutalna. Do obrzydliwego potraktowania przemiłej Pani kasjerki przyznałam się dotąd raz, anonimowo, na fejsbukowym Życiu Podsłuchawki, ale ponieważ dziś ta sama pani rozróżnia już różne odmiany awokado, to czuję się rozgrzeszona;-)   Diety lecznicze 0nline – zapraszam tutaj.  Otagowany jako: czym zastąpić masło, dieta,                                                  dieta lecznicza, dieta w walce z miażdżyca, guacamole najlepszy przepis, przepisy wegetariańskie, wege, zapobieganie miażdżycy, zapobieganie zawałom serca 