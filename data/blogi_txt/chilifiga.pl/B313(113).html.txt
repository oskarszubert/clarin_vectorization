Żywieniowa wariatka znów uruchomiła wyszukiwarkę produktów arcyzdrowych (raczej prozdrowotnych, bo jedzenie nie może być zdrowe, z tego samego powodu, dla którego nie może być chore). No i jest! Łożysko! Kobiety rodzące dzieci, zjadają swoje łożyska. Taki hit. No nie od razu i nie na surowo, w przeciwnym razie na porodówkach można by kręcić horrory. Ale są już firmy specjalizujące się w tym, żeby przerobić łożysko na pastylki… Brrr Nawet w opcji z pastylkami wydało mi się to równie egzotyczne, jak opowieści babci o tym, że jeśli chcesz mieć gładkie pięty, to w czasie kąpieli musisz ukucnąć i nasikać sobie na nie. Co gorsza w tych zaleceniach – jak się przekonałam po latach – mogło być dużo prawdy, bo dziś już wiem, że krem do stóp bez mocznika nadaje się do d… Ale tam skóry oczywiście też nie wygładzi. Wracając jednakowoż do żywności prozdrowotnej. Nie planuję kolejnej ciąży, zatem w planowaniu menu pozostaje mi wrócić do tematu kaszy jaglanej. Czytałam ostatnio o gościu, dietetyku, który płacił swoim dzieciom za jedzenie tejże. Ja nie zamierzam. W przeciwnym razie różowe kucyki i piłki do siatkówki mogły by przestać się mieścić w domu. Poza tym, poza przekonywaniem dzieci mam jeszcze jeden twardy test – sama muszę siebie przekonać. No to trzeba znów jaglankę przerobić na coś jadalnego. Przetestowałam kolejno chyba z 10 przepisów z Internetu – siwej suce bardzo smakowały. Przypomniało mi się jak ujarzmiałam i oswajałam owsiankę, której dawniej nie lubiłam. No jasne! Słodko, bakaliowo, makowo, migdałowo i z owocami. Damy radę. Jaglanka na słodko - kasza jaglana - mak - płatki migdałów - syrop z agawy (nieobowiązkowo) - rodzynki - owoce świeże lub mrożone - dowolne inne dodatki (kokos? morele?:-) Nie podaję proporcji, bo sypałam na oko i po prostu do osiągnięcia odpowiedniego smaku. Kaszę gotujemy dłużej niż zwykle, nie na sypko, ale „na klejąco”. Pod koniec wrzucamy zamaszyście dodatki (jeśli nie chcecie słodzić, można dać sporo rodzynek, z których część można nawet przekroić, żeby oddały więcej słodyczy). Całość studzimy i ugniatamy w garnku lub w tortownicy. Foremkami lub szklanką wycinamy/wyjmujemy porcje, które ucieszą oko i dadzą się ładnie udekorować (jeśli nie mamy świeżych owoców, mogą być mrożone – ja zagotowałam krótko wiśnie z syropem z agawy). Podajemy jako deser, bo śniadanie zawsze wzbudza większe podejrzenia, że chcemy przemycić coś prozdrowotnego.   Otagowany jako:                                                 dieta lecznicza, jaglanka, jaglanka na słodko, jedzenie łożyska, kasza jaglana, pyszny deser, szybki deser, zdrowy deser, zdrowy deser dla dzieci 