Kuchnia urąbana owocowymi kleksami z parapetami włącznie, ciasto pod paznokciami od rana do wieczora, a także jedna pęknięta plomba, wskutek nagryzania pierwszej, nieudanej wersji ciasta… Kilka dni spędzonych na walce, aby stworzyć mazurek, który będzie prozdrowotną bombą, a jednocześnie rzuci domowników i gości na kolana. Wynik? 1:0 dla mnie! Bo kiedy żywieniowa wariatka je coś słodkiego, lubi mieć pretekst, który uspokoi sumienie, pewność, że poza pustymi kaloriami organizm coś z tej konsumpcji będzie miał, poza tłustym tyłkiem. Ten mazurek spełnia wymagania. Oczywiście jedynym wrednym składnikiem, którego zastąpić się nie da, a którego nienawidzimy, jest cukier. Nawet brązowy i nierafinowany wiosny nie czyni. Trzeba to przełknąć z godnością i zająć się pozostałymi elementami układanki. Mąka: wyłącznie z razowej kruche ciasto smakuje jak płyta wiórowa, ale pół na pół ze zwykłą to już rewelacja smakowa i spora zawartość witamin. Tłuszcz. Czym zastąpić masło albo margarynę? Najzdrowsze tłuszcze to oczywiście oleje roślinne nieutwardzone. Ta zabawa w znalezienie odpowiednich proporcji u mnie skończyła się na dwóch blachach wywalonych – bałam się je dać nawet psu! Pierwsza wersja mogłaby służyć za narzędzie zbrodni. Kolejna została pokruszona i zjedzona przez domowników w formie mało atrakcyjnej wizualnie. Ale w końcu udało się! Główna masa – gorzka czekolada, czyli jedyna chyba słodycz podejrzewana o działanie antyrakowe, ze względu na znaczną zawartość polifenoli. Do tego dwie antyoksydacyjne bomby: owoc granatu i suszone jagody goji. I troszkę innych jeszcze owocowych dodatków, które swoją lekkością fajnie kontrastują z ciężką czekoladą. Mazurek wege z owocami Ciasto (proporcje na dużą blachę) - 125 g mąki białej - 125 g mąki razowej (ja użyłam żytniej) - 3/4 szklanki cukru brązowego, drobnego - 2 łyżeczki proszku do pieczenia - 120 ml oleju rzepakowego - 120 ml wody Łączymy i mieszamy suche składniki. Następnie w dużym kubku mieszamy ostro widelcem wodę i olej, aż zrobi się jednolita mętna, dość gęsta (jak na zastosowane składniki) ciecz. Wlewamy do suchych składników i wyrabiamy ciasto. Płytką blachę przykrywamy papierem do pieczenia. Najlepiej początkowo nałożyć dłuższy kawałek, tak, aby brzegi można było z dwóch stron zawinąć pod blachę (papier nie będzie się przesuwał podczas wykładania ciasta). Ciasto jest zbyt mokre, aby je potraktować wałkiem, ale można je rozmazać równomiernie na blaszce z pomocą np. łopatki do tortu oraz paluchów. Jedno i drugie narzędzie warto co chwilę zamaczać w wodzie, aby jednak większość ciasta została na blaszce. Przed włożeniem ciasta do piekarnika papier należy przyciąć. Pieczemy w temp. 180 st C 20 minut. Następnie dosłownie 5 minut 190-200 st. C, ale warując grzecznie pod piekarnikiem i obserwując, czy gdzieś na powierzchni nie pojawiają się ślady zbytniego przypieczenia. Przez chwilę po wyjęciu ciasto jest miękkie i wtedy należy je oddzielić od papieru (później może być naprawdę trudno). Jeśli chcemy część przechować na kolejne dni, to teraz jest ostatni moment na pokrojenie ciasta na większe porcje lub docelowe małe kawałki – za 10-15 minut będzie to już niemożliwe, bo ciasto stwardnieje i będzie się kruszyć. Ja 1/4 użyłam do natychmiastowych testów z kolejnymi mazurkowymi warstwami, natomiast pozostałe 3/4 w większych kawałkach przechowam do świąt. Ale bez obaw, wystarczy na twarde kawałki mazurka położyć owocową masę, aby po ok. 2-3 h odrobinę zmiękł i dał się kroić i jeść;-) Wciąż będzie jednak kruchy. Czyli idealnie. Masa czekoladowa  - 100 g czekolady gorzkiej - 100 ml śmietany 30 % Tabliczkę gorzkiej czekolady łamiemy na kawałki i podgrzewamy w śmietanie, mieszając, aż do uzyskania gładkiej masy (dosłownie 5 minut i gotowe).   Owoce - powidła śliwkowe, świeże mango, owoc granatu, suszone jagody goji Mazurek z mango i granatem Ostudzone ciasto smarujemy miąższem z mango (odciśniętym na sitku, aby pozbyć się większości soku, inaczej nasz mazurek odpłynie), następnie masą z czekolady. Dekorujemy lub posypujemy cząstkami granatu. Mazurek z powidłami i jagodami goji Ostudzone ciasto smarujemy powidłami śliwkowymi (ja miałam swoje, ze śliwek z ogrodu licealnej psiapsióły, ale możecie kupić lub zrobić z mrożonych), następnie masą z czekolady. Dekorujemy jagodami goji. Można też użyć innych konfitur, ale niezbyt wyrazistych, żeby nie przyćmiły delikatnego smaku jagód goji. Mazurek fit Zamiast czekolady, dajemy śliwkową nutellę. Ja mam zaprawioną w słoikach, ale można zrobić także teraz, ze śliwek mrożonych. Przepis tutaj. Smacznego! Dzięki temu mazurkowi wreszcie poczułam zbliżające się święta i mam ochotę z radości zeżreć resztę śniegu zalegającą bezczelnie w moim ogrodzie. Mniam. PS. proporcje już poprawiłam po Waszych uwagach!:-)))   Otagowany jako:                                                 ciasto kruche z olejem, genialny mazurek, mazurek, mazurek na oleju, mazurek wege, mazurek z czekoladą, mazurek z granatem, mazurek z jagodami goji, mazurek z owocami, najlepszy mazurek, najlepszy przepis, przepis na mazurek 