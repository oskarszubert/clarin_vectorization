Spalić kalorie po tłustym czwartku to nie lada wyzwanie. Podobno najszybciej można się z nimi uporać uprawiając seks. Tylko najpierw trzeba mieć na niego ochotę. A pączkowo-chrustowe kalorie potwornie rozleniwiają. Wytaczamy zatem ciężkie afrodyzjakowe działo – owoc mango. Mamy weekend, więc warto spróbować. Najpierw udajemy się do sklepu po dojrzałe mango – najlepsze są brazylijskie. Powinno być miękkie i pomarańczowe w środku. Kolor trudno sprawdzić w sklepie, chyba, że ktoś ma odwagę nadgryźć skórkę i zajrzeć do środka. Jeśli nasze mango jest twardawe, dobrze jest włożyć je na kilka dni razem z jabłkiem do papierowej torebki.   Mango to prawdziwy witaminowy król. Wśród owoców stanowi najbogatsze źródło witaminy A. Jest zalecany osobom, u których stwierdzono choroby skóry, jej suchość i rogowacenie oraz tym, którzy mają kłopoty z widzeniem. Dodatkowo owoc ten zawiera lupeol – składnik, któremu mango zawdzięcza swoje właściwości antyrakowe. Badania przeprowadzone kilka lat temu przez naukowców z University of Wisconsin wykazały, że związek ten w warunkach laboratoryjnych powoduje śmierć komórek nowotworowych raka trzustki. A co ma wspólnego mango z seksualnym tyranozaurem? Słowo-wytrych: cynk. Popęd płciowy, potencja oraz zdolność do przeżywania orgazmu związane są bezpośrednio z dostateczną zawartością cynku w organizmie. To właśnie ten pierwiastek dowodzi substancją bodźcową – histaminą, która w mózgu jest odpowiedzialna za uczucie miłości i towarzyszące jej stany emocjonalne, i która pod wpływem pieszczot powoduje spontaniczny wzrost popędu płciowego i umożliwia przeżycie orgazmu. Hindusi wiedzą o tym doskonale, dlatego mango zajmuje w ich diecie czołową pozycję. Proponuję brać z nich przykład. W hinduskiej księdze mądrości wyczytałam przepis na mus jogurtowy z mango, kardamonem i limonką. Smak? Świeży, egzotyczny, skandalicznie orzeźwiający. Efekty? A, to jeszcze nie wiem, ale pies po wylizaniu miski zaczął ścigać wiewiórkę.   Potrzebujemy: dojrzały owoc mango 150 g tłustego jogurtu 150 g creme fresh płaską łyżeczkę sproszkowanego kardamonu 2 łyżki soku z limonki 2 łyżki brązowego cukru  Mango kroimy na kawałki, dodajemy cukier oraz sok z limonki i całość miksujemy.  Jogurt mieszamy z creme fresh oraz kardamonem i też miksujemy na puszystą masę.  Odkładamy odrobinę musu z mango do osobnej miseczki, a do reszty dodajemy masę jogurtową i dokładnie mieszamy. Następnie przekładamy do mniejszych miseczek, na wierzch nakładamy czysty mus z mango oraz posypujemy utartą skórką z limonki.     A na Walentynki? Kokosowe makaroniki z suszonymi owocami mango – zapraszam już we wtorek!  Otagowany jako: cynk zwarty w owocach mango, deser z mango, lupeol i mango, mango jako afrodyzjak, mango w diecie antyrakowej, mango z kardamomen, mus jogurtowy z mango, przepis na szybki deser owocowy 