Bardzo lubię słowo chrust. Chrabęści bowiem nie tylko między zębami, ale i w uchu. W słowniku etymologicznym natknęłam się na podobne cudne słowa, z czego chrząkać, chrzęchy i chrąchy uważam za najładniejsze. A chrust, to od tego „co pod zębami skrzypi”. Wszystko się zgadza. Moje skrzypią.  Tegoroczne smażenie chrustów zostało przeniesione na taras. Największym bowiem problemem chrustowania jest haniebny smród zwiewający z garnka z tłuszczem prosto do mieszkania i utrzymujący się w nim przez następny tydzień. Można oczywiście próbować zatłuc go goździkami, ale przyznajmy szczerze – smród chrustowo-pączkowy potrafi wiele znieść. Znajomy doradza, żeby smażyć na smalcu wieprzowym, wtedy nie cuchnie, ale nie mogłabym tego zrobić przyjacielowi Kubusia Puchatka. Wybieram zatem tłuszcze roślinne. Pączków nie smażę, bo za nimi nie przepadam (kiedyś podobno faszerowało się je boczkiem i słoniną!), ale chrusty uwielbiam. W domu zawsze smażyła je babcia i na szczęście – odpaliła przepis. Swoją drogą ciekawe czy Chruszczow lubił chrusty??? Internet tego nie wie :-).   Na taras wytaszczyłam więc przenośną kuchenkę, wyniosłam przygotowane chrusty, wdziałam kucharski czerep (raz czarny, raz czerwony, żeby było bardziej w karnawałowym duchu), zmusiłam męża do pomocy i rozpoczęliśmy chrustowanie. Pies został odizolowany i uraczony kością wołową, by nie czuł się emocjonalnie odtrącony. Padał sobie drobny śnieżek (ale nie na łby, bo na szczęście mamy dach tarasowy), w oddali ćwierkotało coś, co chyba zapowiada wiosnę, a my wrzucaliśmy chruściki na tłuszczyk i patrzyliśmy jak erotycznie skwierczały.    Wyszły modelowe – kruche, nie ociekające tłuszczem, z lekką nutą wódki, ale może mi się wydawało.   Przepis: (jeśli chcemy usmażyć Mont Everest chrustów całość podwajamy) 300 g mąki 4 żółtka 2 łyżki cukru pudru odrobina proszku do pieczenia szczypta soli 2 łyżki wódki lub spirytusu (dałam 4 :-)) 1/3 szklanki ciepłej wody Wyrabiamy z tego piękne ciasto i wałkujemy najcieniej jak się da. Wycinamy paski, przeciągamy przez nacięcie w środku i układamy na wysypanej mąką desce. A potem smażymy śpiewając kolędy. Albo inne pieśni - bardziej pasujące do karnawału.    Jutro mam w domu konia i księżną z zamku. Zamówili muffinki z Coca Colą, a ponieważ w karnawale należy obżerać się podle i do bólu brzuchu – zamówienie wykonam. Zwłaszcza koniowi boję się odmówić, bo może na mnie chrąchnąć. Zapraszam więc na jutro!   Otagowany jako:                                                 chrusty na spirytusie, karnawałowe chruściki, łatwy przepis na chrusty, łatwy przepis na faworki, przepis na kruche i delikatne chrusty, smażenie chrustów, Tłusty Czwartek i chrusty 