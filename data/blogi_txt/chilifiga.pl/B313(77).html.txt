Żywieniowa wariatka zorientowała się w połowie stycznia, że nic sobie noworocznie nie postanowiła. Powiało nudą. Co by tu wykombinować, żeby poczuć dreszczyk emocji? Hmmm. To musi być coś niebanalnego. Wiem! Chcę być młodsza! Chcę się w roku 2014 odmłodzić! To jest to! W celu realizacji postanowienia noworocznego chciałam po małej przerwie powrócić do biegania. Jak wiadomo, właśnie dzięki regularnemu uprawianiu sportu odnawiają się komórki macierzyste. Tylko że droga obok domu została ostatnio opisana w lokalnej prasie (zbyt duże słowo, raczej „prasce”;) jako nadająca się raczej dla czołgów, niż dla ludzi. Rzeczywiście, jogging w kaloszach w gęstej brei jest pomysłem z gatunku abstrakcyjnych. Choć mięśnie ud zapewne pracują wówczas na najwyższych obrotach. W celu osiągnięcia NATYCHMIASTOWEGO efektu odmłodzenia zapisałam się na siłownię i rozpoczęłam treningi na rowerku stacjonarnym. Tak. Siłownia odmładza baaardzo szybko. 20-letni trenujący tam chłopacy mówią do mnie „cześć”! Nie „dzień dobry”, nie wymijające „witam”, ale właśnie „cześć”! Poczułam się jak dwudziestolatka:-) Czy komuś z Was równie szybko udało się zrealizować noworoczne postanowienie?! A drugie maleńkie postanowienie mam takie, żeby szybko zrzucić zimowe i poświąteczne fałdki. Na razie podjęte zostały kroki dwa, które i Wam polecam:  Do sklepu idę piechotą. W zależności od tego ile zjadłam i ile mam do spalenia, wybieram sklep w promieniu od 1,5 do 2,5 km od domu. Regularne zakupy bardzo odchudzają. Serio. Nie podjadam. Więc jeśli mam ochotę na coś zwykle traktowanego jako przekąska między posiłkami, to rozbudowuję ją tak, żeby zastąpiła jeden posiłek. Cały. Dlatego gdy poczułam ssanie na plaster pleśniowego sera, dodałam do niego garść porwanych liści jarmużu, odrobinę orzechów i tak powstała syta, pyszna kolacja. (Oczywiście porcja na zdjęciu dla dwóch osób – dla mnie jeden kawałeczek serka)  Jarmuż zapiekany z serem i orzechami Potrzebne nam będą: - kilka liści jarmużu - 1-2 małe krążki sera pleśniowego - łyżka mielonych orzechów włoskich - łyżeczka oleju rzepakowego Liście jarmużu umyć i bardzo dokładnie osuszyć (ja po prostu wycieram czystą ścierką). Wyciąć z nich środkowe twarde łodyżki, porwać na kawałki. Ułożyć w naczyniu żaroodpornym. Skropić olejem. Na nich układać plastry sera (lub jak u mnie połówki krążków), ale nie zupełnie jeden obok drugiego, tylko zostawiając także jarmuż odkryty, żeby mógł się przypiec i stać chrupiący. Całość posypać, szczególnie kawałki sera, posiekanymi orzechami włoskimi. Wstawić do piekarnika nagrzanego do 220 st. C na ok. 7 minut. Ser musi zacząć delikatnie „bulgotać”, a brzegi liści jarmużu lekko zbrązowieć. Natomiast zielsko schowane pod serkami pozostanie miękkie. Sprytne, szybkie i pyszne danie. Jarmuż najbardziej lubię właśnie w takim wydaniu.    Otagowany jako: chipsy z jarmużu, jak schudnąć po świętach, jarmuż przepis, jarmuż zapiekany z serem, najlepszy przepis na jarmuż, noworoczne postanowienia, odchudzanie, ser na chipsach z jarmużu, ser zapiekany na jarmużu 