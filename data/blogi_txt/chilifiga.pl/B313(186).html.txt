Ten sernik jest bardziej deserem niż ciastem. Jego kremowa konsystencja wbija się w kubki smakowe, a następnie wędruje przyjemnie po przełyku, wpływa do żołądka, zahacza o wątrobę… Kolejne etapy trawienia lepiej pominę, aby nie zepsuć apetytu. Idealny sernik na święta – smaczny i szybki w wykonaniu!!! Nie mniej jednak to jeden z bardziej fascynujących serników, jakie znam. Tajemnicą jest oczywiście likier Bailey’s. Tym razem wybrałam o smaku karmelowym, ale można użyć też klasycznego, kawowego, a nawet miętowego, jeśli ktoś lubi. Zaczynamy od ciasta, które jest skandalicznie proste w wykonaniu. Aby je wykonać rozpuszczamy ok. 60 g masła i wrzucamy do miksera 200 g czekoladowych ciastek. Miksujemy na pył, dodajemy masło i całość mieszamy. Masę wysypujemy na wyłożoną folią aluminiową tortownicę (średnica 26 cm lub 23, wtedy sernik będzie wyższy) i wgniatamy w dno. Wstawiamy do lodówki, żeby spód stężał i zabieramy się za masę serową. Spód ze zmiksowanych ciastek i masła  Potrzebujemy:  75 dag twarogu (ja wzięłam pół kilo twarogu z kubełka oraz dwa opakowania serka Philadelphia) 200 g cukru zapach waniliowy lub śmietankowy 4 jajka pół szklanki likieru Bailey’s 3 łyżki śmietany kremówki  Wszystkie składniki mieszamy, aż się dokładnie połączą. Wkładamy palucha i oblizujemy – w celu próby. Następnie masę serową wylewamy na ciasto. Masa serowa Pieczemy w temperaturze 170 stopni, około godziny. Na spód piekarnika wstawiamy naczynie z wodą – to rodzaj wodnej kąpieli, dzięki któej ciasto nie przypala się i jest bardziej zwarte. Masa serowa nie powinna być sucha, wystarczy, że zetnie się od góry. Kiedy sernik wystygnie wkładamy go do lodówki. Przed podaniem dekorujemy według uznania – posypką, wiórkami czekoladowymi, świeżymi czerwonymi porzeczkami, których – jak wiadomo - w grudniu pod dostatkiem Mmmm…. Jedząc mlaszczemy.  Pa, pa! W przyszłym tygodniu – sernik domek    Otagowany jako: Baileys, karmel,                                                  likier, sernik,                                                  święta, wanilia 