Bardzo jesienna pogoda. Leje, wieje i cuchnie beznadzieją. W tej sytuacji należy poprawić sobie humor czymś pysznym, pachnącym i cieplutkim. Imbirową szarlotką. Zagniatam właśnie ciasto i jednym okiem łypię w ekran, z którego dowiaduję się, iż człowiek kłamie kilkadziesiąt  razy dziennie. I to najczęściej w drobiazgach. Kłamiemy gładko i bez zastanowienia, zupełnie jakbyśmy się z tą umiejętnością rodzili. Udowodniono nawet, iż mężczyźni w skrajnych przypadkach potrafią oszukiwać do dwustu dwudziestu (!) razy dziennie. Kobiety zaś „tylko” sto osiemdziesiąt. Powód? Podobno bardziej wyważamy ryzyko wpadki. Na pierwszym miejscu męskich oszustw znajduje się… samochód. Żaden z panów nie przyzna, że jest złym kierowcą i że czasem popełnia błędy.  Nawet kiedy spowoduje wypadek, wmówi wszystkim, że winna była burza z  ognistymi piorunami, albo bocian, który za nisko leciał, albo wściekły jeleń, który przemknął przed maską, albo po prostu ktoś ukradł drogę i trzeba było zjechać na cudzy pas. Kobiece kłamstwa to w pierwszej kolejności wiek i waga. Różnica dochodzi nawet do dziesięciu jednostek, przy czym panie tak zagorzale bronią swojej „prawdy”, iż w końcu same zaczynają w nią wierzyć. Ja na przykład wierzę, że ta szarlotka absolutnie nie tuczy, gdyż składa się głównie z jabłek. Potrzebujemy: Na ciasto:  400 g mąki 180 g masła 150 g cukru 2 żółtka łyżeczka proszku do pieczenia cukier waniliowy łyżka kwaśnej śmietany  Na farsz:  2 kg jabłek łyżeczkę startego świeżego imbiru laskę cynamonu migdałowe płatki 2 łyżki brązowego cukru 1/3 szklanki koniaku  Z wszystkich składników wyrabiamy ciasto, formujemy w dwie  kulę (2/3 i 1/3) i schładzamy w lodówce około godziny. W tym czasie przygotowujemy jabłka - kroimy je w kostkę i dusimy w garnku aż będą miękkie. Ja do jabłek dodaję laskę cynamonu, płatki migdałowe oraz utarty świeży imbir (około łyżeczki). Można też dolać koniaku. Schłodzone ciasto (2/3) układamy w formie (okrągła ok. 28 cm) i robimy wysoki brzeg. Podpiekamy w piekarniku nagrzanym do 180 stopni (góra-dół) aż ładnie się zrumieni. Następnie na podpieczonym spodzie wykłądamy  duszone jabłka i posypujemy pozostałą resztą ciasta, którą ucieramy na dużych oczkach lub rwiemy na kawałki. Dodatkowo posypujemy całość płatkami migdałowymi i dwoma łyżeczkami brązowego cukru. Pieczemy w temperaturze 180 stopni dodatkowe pół godziny.   Otagowany jako: ciasto z owocami, jsienna szarlotka, przepis na szarlotkę na kruchym cieście, pyszna szarlotka, szarlotka z imbirem i cynamonem 