Moja koleżanka Katarzyna napisała ostatnio na facebooku: „Siedzę tak na balkonie i wiem już, że bardzo lubię zapach i chłód zbliżającej się jesieni”. Jej znajomi zareagowali bardzo zdrowo: jedni chcieli już wręczać siekierę do rąbania drew do kominka, inni pytali, czy się jakichś prochów nałykała. Z jednej strony ulżyło mi, że nie jestem sama, że łapię stres, gdy tylko mój nochal poczuje zwiędnięte liście. Z drugiej w popłoch wręcz wpadłam, że lato się kończy, i postanowiłam wprowadzić w czyn sformułowanie obrzydliwie tandetne, wyświechtane i aż ściskające gardło: zamknę słońce w słoiku! Najpierw musiałam przypomnieć sobie co „słoikowego” domownicy pałaszują najchętniej. Nutella ze śliwek – wiadomo, zrobię tony. Ale ostatnio z rozpędu kupiłam na naszych małych 4-dniowych wakacjach dwa słoiki konfitur. Chwyciłam w sklepie za te, które mi się kojarzyły z „tradycją” i „naturą”, ale moja druga połowa nie omieszkała przy śniadaniu odczytać na głos z etykiety składu, dzięki czemu okazało się, że poza morelami oraz jagodami nasz posiłek został wzbogacony m.in. w gumę guar i gumę ksantanową. Kurczę, czy naprawdę trzeba wszystkie, kiedyś fajne, produkty zniszczyć? Laski oczywiście ostentacyjnie przy kolejnych posiłkach wymieniały się uprzejmymi zapytaniami: - Który dzisiaj jesz dżem? Ten z gumą ksantanową czy ten z samą guar?  A mi skórka od chleba uwięzła w gardle. Nie pozostało nic, tylko uwięzić w słoikach wszystko, co się da, żeby pokazać dzieciom, jak smakuje dżem z owoców bez gumy… i bez cukru, i pektyny, i zagęstników, i nawet kwasku cytrynowego. Taka po prostu konfitura z owoców. Konfitura morelowa z odrobiną brzoskwiń Udało mi się kupić prawdziwe morelowe morele! A nie jest to takie oczywiste, bo ostatnio coraz częściej morele nawet morelami nie pachną. O smaku nie wspomnę. Tym razem udało mi się kupić takie maleńkie, niepozorne, zatem duża szansa, że faktycznie polskie, bo takich popierdółek nikomu by się nie chciało importować. Uduszone dały smak tak intensywny, że aż język wykręcało, zatem postanowiłam dodać łagodnych brzoskwiń. A te ufowate zjedliśmy na surowo oczywiście. - morele, 2 kg - brzoskwinie, 0,5-1 kg Morele myjemy, wydłubujemy z nich pestki i połóweczki dusimy pod przykryciem – można dodać dosłownie odrobinę wody na początku. Brzoskwinie obieramy ze skórki, pozbawiamy pestek, dusimy także. Lepiej w osobnym garnku, gdyż w przeciwieństwie do morelek mogą wymagać przynajmniej poduszenia widelcem. Zatem dusimy w małym garnku, rozgniatamy, dorzucamy do morel. Gotujemy razem, aż odparuje nadmiar wody i całość zacznie mieć konsystencję konfitury. Gorącą konfiturę przekładamy do wyparzonych słoiczków. Zakręcamy. W wolnej chwili zagotowujemy, czyli pasteryzujemy. Nie jest to niezbędne, jeśli naprawdę gorącą konfiturę wrzucimy do sterylnych słoików, ale ponieważ nie dajemy żadnych konserwujących dodatków, to ja wolę zawsze jeszcze poświęcić chwilę na pasteryzację, niż się denerwować, że zmarnuję owoce. Ewentualnie zapraszam sąsiadkę, która ma wyspecjalizowane ucho i potrafi rozpoznać po stukaniu w dekielek słoika, czy słoik „chwycił” czy nie… Tym razem sąsiadka bezczelnie wyjechała w fatalnym terminie. Zatem czeka mnie zagotowanie słoików.   Otagowany jako: domowe konfitury, dżemy, konfitura morelowa, szybki przepis na domowy dżem, zaprawy 