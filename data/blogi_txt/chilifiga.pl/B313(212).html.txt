No to zaczęło się. Od wczoraj można głosować na swoje ulubione blogi w konkursie Bloga Roku 2013. Jeśli zerkniecie pod kategorię KULINARNE, to właśnie tam jesteśmy i czekamy wdzięcznie na Wasze głosy. Na zachętę – niebiański tatar z łososia z winogronami, podczas konsumpcji którego Wasze palce same wystukają smsa z głosem na Chilifigę   - Dzieci robię tatara! – oznajmiłam wczoraj. Słówko „fuj” padło szybciej niż się spodziewałam. - Co jest w tatarze? – spytał Filip. Jasne. Najpierw „fuj”, a potem ustala szczegóły. - W tradycyjnym: mięso surowe i krwiste, ogórek, cebulka i żółtko. Zbiorowy okrzyk obrzydzenia obudził naszego szczura. Ja osobiście uwielbiam mięsnego tatara, ale niech im będzie. - A lubicie łososia wędzonego? Winogrona? Cebulkę? - Brzmi lepiej – uznała Olga. - No, to z tego właśnie będzie mój tatar. A do tego sok cytrynowy i pomarańczowy. Kto nie spróbuje, nie będzie mógł ulepić bałwanka. Spróbowali, mlasnęli i pognali do ogrodu lepić bałwana, bo sypnęło nam wczoraj śniegiem.  Na łososiowego tatara z winogronami potrzebujemy:  200 g surowego łososia, ale pod warunkiem, że pochodzi ze sprawdzonego źródła lub po prostu wędzonego, jeśli gardzimy surową rybą małą cebulkę, najlepiej słodkawą garść zielonych winogron żółtko sok z połówki cytryny 3 łyżki soku z pomarańczy (wyciśniętego!!!!) pieprz, sól  Łososia szatkujemy, kroimy i przerabiamy najdrobniej jak się da. Cebulkę kroimy w kosteczkę, winogrona również. Całość mieszamy, dodajemy żółtko, sok z cytryny i pomarańczy, doprawiamy pieprzem i solą. Już. Szybkie, efektowne, smaczne i zdrowe. A potem biegniemy po komórkę i wysyłamy SMS-a o treści C00265 na numer 7122. DZIĘKUJEMY!!!!!!     Otagowany jako: aromatyczny tatar z łososia winogron i soku pomarańczowego, najlepszy tatar z łososia, szybki i prosty przepis na tatara z łososia, tatar z łososia z winogronami, tatar z ryby 