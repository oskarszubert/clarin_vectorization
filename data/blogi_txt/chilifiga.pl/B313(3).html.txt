- Pani! Oni nas wytrują! – miejsce akcji: przychodnia, pan Prawiesłoń w średnim wieku próbuje znaleźć winnych swych rozmaitych dolegliwości –  Te wszystkie E! Chemia pani! Chemia! Nie ma czym oddychać! A teraz GMO! A NFZ nic nie pomaga! A rząd to tylko czeka, żebyśmy wszyscy wyzdychali! – krople śliny z bulgoczących warg wytryskiwały zdecydowanie za daleko… Żywieniowa wariatka byłaby wytrzymała, gdyby nie to, że do pana Prawiesłonia zaczęły się przyłączać kolejne bulgoczące wargi, a biadolenia stereo, zwłaszcza z fontannami zarazków, nie lubiła. Z sercem na dłoni jak zwykle i życzliwością wręcz kipiącą postanowiła delikatnie pomóc: – Szanowni Państwo! Ośmielę się mniemać, iż mylnie wskazujecie winnych swych dolegliwości. Z grubsza oceniając tuszę i sprawność Szanownych najżywiej bulgoczących, pozwoliłabym sobie zauważyć, że najprawdopodobniej większy wpływ na Waszą kondycję ma nie rząd, a to że żrecie i nie ruszacie tyłków na dystansach dłuższych niż: fotel-kibel. Serdecznie dziękuję za uwagę. To fakt: dla przykładu, jak wskazują badania: np. dodatki do żywności mają zaledwie 2-procentowy wpływ na choroby cywilizacyjne. Tymczasem wpierdzielanie hamburgerów, batonów i popijanie wszystkiego ulepkiem z odrobiną gazu to 35 procent. A jak do tego dodać bezruch i np. jaranie (25 proc.), to nawet papież nie pomoże. Obiecałam Wam (w „Nie bądź burak…„) podanie pięciu zasad, które mogą ograniczyć ryzyko zachorowania na którąś z groźnych, przewlekłych chorób cywilizacyjnych w stopniu znacznym. Banalne są do bólu, nie odkrywcze niestety, tym bardziej lekceważone. No ale jak ktoś chce pobiadolić, to najpierw niech zobaczy co i ile sam może zdziałać (zalecenia WHO). - nie palić papierosów - utrzymać prawidłową masę ciała (BMI między 19 a 24) - spożywać dużo warzyw, owoców i produktów pełnoziarnistych - ruszać się (spacery, pływanie, rower, cokolwiek!) przynajmniej 30 minut - ograniczyć spożycie produktów bogatych w cukry i tłuszcze, zwłaszcza wytwarzanych przemysłowo, oraz fast food Stosując te 5 zasad, moglibyśmy zapobiec chorobom: - cukrzyca typu II – 90 proc. - choroby serca – 82 proc. - nowotwory – 70 proc. - incydenty mózgowo-naczyniowe – 70 proc. 5 proc. ludzi stosuje te zasady. Wolny wybór, jasne, ale pretensje wyłącznie do siebie. Oczywiście, cytując klasyków najbardziej „odkrywczych”, na coś trzeba… Pytanie, czy przed tym momentem będziemy 20 lat leżeć, gaworząc radośnie z zerową świadomością istnienia, czy będziemy podróżować, spotykać się z przyjaciółmi, wiosną jeździć na rowerze, a jesienią kosić podgrzybki. Ktoś mnie ostatnio próbował przekonać, że nie ma czasu, aby się „bawić” w „wymyślne” jego zdaniem potrawy sprzyjające zdrowiu. No to dziś danie, które bije wszystkie rekordy w kategoriach: nieskomplikowane, czas poświęcony i umiejętności. Bataty pieczone  Bataty wrzucamy do piekarnika nagrzanego do 160-170 st. na ok. godzinę. Wyjmujemy, przekrawamy, odrobina masła (Widzicie?! Masło! Nie jestem totalną wariatką!), soli, pieprzu. Smacznego! Tak, to już:-) Być może piec trzeba będzie odrobinę dłużej, zależy od rozmiarów zakupionych egzemplarzy, więc mamy czas na mnóstwo przyjemnych czynności! Co jakiś czas warto zajrzeć do piekarnika, obrócić bataty, sprawdzić czy skórka zaczyna się uginać pod naciskiem, ale bez nakłuwania, widelca lub łyżki. Uwielbiam połączenie miękkiej słodyczy batata z odrobiną pikantnych przypraw – czarny pieprz. Bataty kupujemy pomarańczowe. Odmiana, która ma skórkę bardziej różową, a środek biały, moim zdaniem nie jest tak smaczna, nie mówiąc już o znikomych wartościach odżywczych.  Batat pomarańczowy jest bogatym źródłem witaminy C, E, beta karotenu (antyoksydanty fantastyczne), do tego potas i żelazo.  Smacznego! Bardzo, ale to bardzo zależy nam na Twojej pomocy! Jesteśmy na 11 miejscu w głosowaniu na Blog Roku 2012. Żeby wejść do kolejnego etapu musimy zmieścić się w pierwszej dziesiątce, a głosowanie kończy się już jutro. Wyślij proszę sms na numer 7122, o treści D00260. Dziękujemy!  Diety lecznicze online – zapraszam tutaj  Otagowany jako:                                                 bataty, bataty pieczone, dieta,                                                  dieta antyrakowa, najlepszy przepis na bataty, przepisy antyrakowe 