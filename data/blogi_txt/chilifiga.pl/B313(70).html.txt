Szanowny wielbicielu grillowania. Mięso jest fuj (więcej na ten temat tutaj), a już grillowane to kumulacja „fujów” do potęgi n. Tak, rozumiem, że ten zapach jest uzależniający bardziej niż palonej gumy, a weekend majowy i tak zamieni się – pod względem liczby spalonych sztuk bydła – w pożar na sawannie. Oczywiście nie jestem AŻ tak porąbana, żeby łudzić się, że dam radę zupełnie zniechęcić, ale… - Jeśli do zdrowia psychicznego i prawidłowego funkcjonowania od wiosny do jesieni jest Ci niezbędny dźwięk skwierczącego miecha, to nagraj kasetę (lub MP3) i słuchaj na zmianę ze śpiewem wielorybów. - Międzysąsiedzki konkurs działkowy „kto zjara więcej bydła” zamieńmy na: kto da radę zjeść tylko jeden kawałek tłustego mięcha. - Czy więcej węgla zużywasz zimą do ogrzania domu czy latem do grilla? - Jeśli z rozpędu wrzuciłeś na grilla płatki śniadaniowe, to znaczy, że najwyższy czas na grillowy odwyk. - Zaskakujesz co roku gości coraz większą ilością mięsa? To zaskocz ich w tym roku nowym grillowym menu:-) Łaskawszym dla tętnic, układu pokarmowego i zdrowia w ogóle. Grillowany łosoś w marynacie cytrynowo-porowej Oczywiście, żeby spełnić warunek zawarty w tytule (żeby grillowanie nie sprzyjało chorobom takim jak nowotwory, miażdżyca) po pierwsze ograniczamy mięcho, po drugie nie jaramy wszystkiego na czarno i bezpośrednio nad węglem. Można używać tacek albo grillować potrawy w folii aluminiowej. A jeśli jeszcze użyjemy składników mających działanie antyrakowe, to mamy – nomen omen – dwie pieczenie na jednym ogniu. Ten przepis – odrobinę zmodyfikowany – pochodzi z książki „Kuchnia przeciwrakowa” R. Beliveau, D. Gingras. Gości rozłoży na łopatki! - 500 g fileta z łososia pokrojonego na paski  - 3 pory - 1/4 szkl. oleju rzepakowego - 4-6 ząbków czosnku - czubata łycha posiekanej pietruszki - sok z cytryny - sól i pieprz Pokrojone pory wrzucamy na rozgrzany tłuszcz i dusimy, mieszając, na dość mocnym ogniu. Kiedy zmiękną, zestawiamy, wlewamy sok z cytryn, dodajemy czosnek przeciśnięty przez praskę, sól, pieprz, posiekaną pietruszkę. Mieszamy. W dużym naczyniu układamy paski łososia i przykrywamy marynatą z porem (można po prostu włożyć rybę do naczynia, w którym dusił się por). Odstawiamy na godzinę do lodówki. Na kawałkach folii układamy kawałki łososia, dokładamy porową breję. Wrzucamy na rozgrzanego grilla na ok. 10 min (po 5 min. obracamy). Smacznego! Tak, wiem, to obłuda ratować świnki i cielaki kosztem stworzeń morskich, ale ja już się dawno temu przyznałam, że nie jem mięsa z pobudek wyłącznie egoistycznych. Ale postaram się niebawem w grillowym menu poznęcać bardziej nad florą niż fauną. PS. Diety online – zapraszam tutaj.   Otagowany jako: grill,                                                  kuchnia przeciwrakowa, łosoś grillowany, łosoś w marynacie porowej, najlepsze przepisy na grilla, przepisy antyrakowe, przepisy na grilla, zdrowy grill 