Instrukcja obsługi. Słoik z „nutellą” (swoją!) otworzyć… Następnie postawić na stole obok małych dziecięcych nożyków lub łyżeczek, talerzyków. Do tego duże wafle, duuuże, im większe, tym więcej frajdy. Bułki dla odmiany pokroić na małe kromeczki. I jeszcze niewielka miseczka z wiórkami kokosowymi, żeby dało się zrobić jeszcze większy syf… Zagwizdać głośno, żeby przywołać maludy (najlepiej, gdy akurat poza domownikami koczuje u nas stado małych sąsiadów lub innych młodocianych  bandytów). Nic nie mówić, zachować powagę, wskazać na stół. Wyjść z dumnie podniesioną głową na znak, że od dziś „nutellę” spożywamy bez strażników ilości i czystości. Zaznajamianie z „nutellą” można też rozpocząć bez stosowania nożyków i łyżeczek… Może się okazać, że tego dnia dzieciaki pobiją rekord w liczbie wypowiedzianych „kocham Cię mamo!”. Właśnie dlatego przygotowywanie miliona słoiczków ze śliwkową „nutellą” (żeby koniecznie starczyło na cały rok) to najbardziej magiczne zaprawianie owoców jakie znam. Śliwkowa nutella z nutką kokosową Nutella ze śliwek - śliwki węgierki, ok. 3 kg (jeśli nie będziecie w stanie czekać rok na śliwki, namówcie drzewo, żeby wydało plon w grudniu; a jeśli to się nie uda, można spróbować zrobić z mrożonych) - kakao naturalne (jedno opakowanie 200g) - coś słodkiego (cukier zwykły lub brzozowy, czyli ksylitol) - laska wanilii (2 sztuki) Śliwkom wyrwać pestkowe serca, gotować/dusić/smażyć aż do osiągnięcia konsystencji błotnisto- brejowej. Gdyby porównywać do robienia powideł, to tu konsystencja ? przepraszam – luźniejsza. I taka może zostać, bo kakako spowoduje ostatecznie zgęstnienie mazi. Jeśli skórki śliwek nie rozgotują się całkowicie, to trzeba je potraktować blenderem.  Następnie dodajemy kakao wymieszane z cukrem (łatwiej się rozpuści i nie będzie grudek), na końcu dorzucamy do całości czarny brud zeskrobany z laski wanilii.  Celowo nie piszę precyzyjnie ile dodać cukru, bo śliwki miewają fanaberie co do zawartości fruktozy.  Zacznijcie od szklanki słodyczy i dodawajcie do smaku. Ja robię „nutellę” z ksylitolem, bo jestem dietetyczną wariatką…  to znaczy wrogiem cukru, a do zapraw na razie nikt nic lepszego nie wymyślił. Tenże ksylitol nie dość, że ma mniej kalorii, niż taki cukier buraczany, niższy indeks glikemiczny, to podobno nawet leczy próchnicę… Ale lepiej nie nadużywać, zwłaszcza za pierwszym razem, bo może wywołać rozstrój i to bynajmniej nie nerwowy. W wersji dla dorosłych łasuchów można dać więcej kakao (albo mniej śliwek) i odrobinę pikantnych przypraw (chili itp.) lub kropelkę aromatu rumowego. Jeśli „nutella” ma trafić do spiżarni, to klasyka: przekładamy gorącą maź do wyparzonych słoików, mocno zakręcamy, umieszczamy pod ciepłą pierzyną i tak zostawiamy ładnych parę godzin, żeby wieczka „chwyciły”.   Można używać także do ciast, kanapek, deserów albo zrobienia fantazyjnych napisów. Może tym razem bułka z d..ą na słodko?;-) (przepis jak przygotować bułkę z d..ą - znajdziecie tutaj)     Otagowany jako: dieta, karmienie dzieci, przepisy, słodycze 