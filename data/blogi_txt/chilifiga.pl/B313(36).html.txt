Wyobraźcie sobie żywieniową wariatkę, która przez cały dzień karmi rodzinę wyłącznie kanapkami. Masakra. A wszystko przez Ksawerego rzecz jasna. Rano za oknem przelatywały różne niezidentyfikowane przedmioty w takich gabarytach oraz z taką prędkością, że postanowiliśmy zrobić sobie długi weekend i udawać, że świat za oknami nie istnieje. Ale udawanie nie wystarczyło dla utrzymania dobrego samopoczucia. A wszystko przez brak prądu. Bo jak nie ma prądu, to nie ma nic… Nie ma kawy, ani herbaty, ani obiadu. Nie ma komputera i facebooka! Nie ma ogrzewania, bo co z tego, że mamy gaz, skoro piec i tak uruchamiany jest energią elektryczną? Żywieniowa wariatka odprawia modły przez lodówką, prosząc ją grzecznie, aby za szybko się nie rozmrażała, inaczej jedna szuflada grzybów, jedna szuflada malin i kolejna z musem brzoskwiniowo-malinowym będą musiały zostać pożarte właściwie od razu. W tym samym czasie mężczyzna żywieniowej wariatki postanowił uratować kominek, który to został zapobiegliwie wyposażony w tzw. płaszcz wodny. Woda musi być w nim mieszana, inaczej się zagotuje i BUM. Ale mieszacz działa na prąd. I tu powstał „mały” problem, bo kominek w momencie wyłączenia prądu buchał gorącem. Zatem w ramach ratowania kominka pan domu postanowił wytrzasnąć jego zawartość za okno. Ale zupełnie zapomniał huraganie! I kiedy, trzymając rozpalone i rozżarzone drewna na szufli, otworzył okno, jakiś zabłąkany podmuch wdmuchnął zawartość szufli do domu i rozsypał wszystko po salonie. Wariatka zatem opuściła modły pod lodówką i ruszyła na ratunek dzieciom oraz siwej suce. W tym czasie Iras wywalał tym razem precyzyjnie kolejne węgle za okno, a następnie biegał z wiadrem wody, żeby je ugasić, bo wiatr je niebezpiecznie rozdmuchiwał i obok domu mieliśmy niezłe ognisko. Ech. Z braku energii elektrycznej ludzkość głupieje. Prąd się w tajemniczych okolicznościach pojawił w Mikołajki, a raczej Ksawerki dwa razy po 5 minut i wtedy w amoku totalnym biegaliśmy i przekrzykiwaliśmy się: włącz piec, szybko! Komórki ładuj! Nastaw wodę! Termos! Gdzie jest termos! Trzeba napełnić, żeby było na ciepłe picie na wieczór! Przez cały dzień bezskutecznie próbowaliśmy dodzwonić się do pewnej firmy, która jest naszym dostawcą energii. Tam jednak nikt nie odbierał, natomiast pracownicy postanowili poprawić nam nastrój i oczekiwanie na połączenie umilała muzyka… „Cztery pory roku” Vivaldiego, a dokładniej wiosna… Uznałam to za szczyt chamstwa. A jak Wam minęły Ksawerki zwane dawniej Mikołajkami? Genialna czekolada, także na świąteczny prezent  To jest wersja świątecznego smakołyku właśnie na opcję: mam prąd dwa razy po pięć minut dziennie. Nie trzeba nic piec, tylko trochę podgrzać i potem schłodzić, a z tym ostatnim obecnie nie powinno być problemu, wystarczy wystawić za okno. - 100 g oleju kokosowego (ja użyłam 1/2 190-gramowego słoiczka) - 2 dość czubate łyżki miodu (raczej gęstego niż płynnego) - 3/4 szklanki kakao (może być surowe, bo tu nie zostanie mocno podgrzane, czyli właściwości wersji RAW zostaną zachowane) - dodatki: wiórki kokosowe (najlepiej grube, a nie sieczka w konsystencji prawie mąki), jagody goji, cynamon, kardamon Urządzamy naszym składnikom kąpiel. Czyli w małym rondelku umieszczamy olej plus miód i tenże garnek wstawiamy do większego, do którego wlewamy wodę. Tak całość podgrzewamy na kuchence. Mieszamy olej i miód – olej musi stać się zupełnie płynny, ale uprzedzam, że połączenie obu składników w idealnie gładką masę nie jest konieczne. To nawet się dobrze składa, bo jest to fizycznie niemożliwe. Mieszając, dosypujemy przesiane przez gęste sito kakao. Taka ilość wystarczy na 3 tabliczki o wymiarze 6×13 cm. Korytka do czekolady można zrobić z papieru do pieczenia (ja narożniki spięłam spinaczami na takiej wysokości, aby nie stały się integralną częścią czekolady). U mnie 1/3 masy (lub ciut więcej) została połączona z odrobiną cynamonu i kardamonu, następnie udekorowana suszonymi jagodami goji. Natomiast w pozostałych 2/3 masy wylądowały 2 łychy wiórków kokosowych, a następnie jeszcze odrobiny użyłam do posypania. Czekolady schładzamy w lodówce lub zamrażarce godzinkę. Najlepsze są właśnie schłodzone. Pamiętacie niemieckie „czekoladki lodowe”? Te w taki sam sposób roztapiają się w ustach… Kto by nie chciał otrzymać takiej czekolady od gwiazdora, zwanego także Mikołajem!? Ja moje zapakowałam z goździkami i kawałkami suszonego mango, ale zaraz potem je odpakowałam i… no wiecie… Czekolada po wyjęciu z lodówki nie rozpłynie się (sprawdzian kilkugodzinny zaliczony), ale lepiej nie kłaść jej przy kominku. Testy nad wersją jeszcze trwalszą trwają:-)     Otagowany jako: Boże Narodzenie, czekolada, czekolada bez cukru, czekolada kokosowa, czekolada raw, czekolada z miodem, czekolada z olejem kokosowym, domowa czekolada, gorzka czekolada, jagody goji, jak ztobić czekoladę, najlepsza czekolada, najlepszy przepis na czekoladę, przepisy świąteczne, pyszna czekolada, raw food, słodycze bez cukru, zrób sam prezent na święta 