Zanim usmażę kurczaka i zanurzę go w jadalnych kasztanach – dygresja z okazji Dnia Kobiet oraz ballada o tatusiach, którzy robią dokładnie to, co my, ale są za to uwielbiani. A my nie. My mamy za to Dzień Kobiet. Zaobserwowałam niedawno, że tatuś siedzący na ławeczce w parku i uspokajający kozim śpiewem wierzgającego w wózeczku niemowlaka, roztkliwia wszystkie kobiety, które natychmiast miękną jak wosk i chętnie udzielają cennych porad dotyczących pielęgnacji, tulenia do snu i wychowywania dzieciny. Są nawet skłonne pokazać jak karmi się piersią, albo przynajmniej samą pierś. Po drugie - tatuś ma prawo być niedoskonały. Gdyby jakakolwiek matka upuściła przy przewijaniu pieluszkę, albo nieumiejętnie założyła maluchowi czapeczkę, zginęłaby pod morderczym wzrokiem innych kobiet, zbulwersowanych jej nieporadnością i ignorancją. Tymczasem zagubiony tatuś, który nadrywa synkowi obojczyk, bo mu się rączka zaplątała w śpioszek, budzi tkliwość, łzy wzruszenia i natychmiastową chęć pomocy. Po trzecie - mężczyzna na wywiadówce, nawet przedszkolnej, staje się ulubieńcem pani, co daje kolejne korzyści  – również na nasze dziecko spłynie odrobina ciepła z jej oczu i serca. Po czwarte - tatusiowie są lepiej traktowani w sklepach i nawet jak zrzucą stos puszek z groszkiem i rozsypią cukier, miłe panie z obsługi tylko się uśmiechną, a dziecku wcisną lizaka. Bo bycie tatusiem to prestiż. Tatusiów zaprasza się do telewizji na czerwoną kanapę i z wypiekami wysłuchuje odkrywczych opowieści o tym, że kupa jest najpierw zielona, a potem nabiera pięknego żółtego koloru i że na kolki najlepszy jest dźwięk suszarki albo odkurzacza. Tatusiom robi się piękne zdjęcia w magazynach (tatuś i córeczka zachlapani farbkami podczas wspólnego malowania zamku, tatuś i synek pomykający na saneczkach z górki itd.) i opisuje ich niezywkłe życie z dziećmi. Niezwykłość owa polega na karmieniu, zabawie, spacerach i ogólnym wychowywaniu potomka, czyli na tym, co kobiety robiły od zawsze, ale widocznie mało spektakularnie, bez fantazji i tego błysku w oku. I dlatego właśnie nikt się nimi nie zachwyca. Dzisiaj na obiad kurczak w kasztanach z galaretką z czarnej porzeczki. Ciekawe, który facet „obrobiłby” dwójkę dzieci, porozwoził na wszystkie zajęcia pozaszkolne, zrobił zakupy, odkurzył dom, wyprowadził psa, nakarmił szczury i jeszcze wyczarował kurczaka w kasztanach. Żaden. Dlatego właśnie nie obchodzimy Międzynarodowego Dnia Mężczyzny.  Potrzebujemy: 4 udka z kurczka puszkę jadalnych kasztanów  200 g małych, brązowych pieczarek  3 łyżki galaretki z czarnej porzeczki 1/4 kostki rosołowej sól, pieprz Kurczaka solimy i obsmażamy z każdej strony. Następnie dusimy pod przykryciem pół godziny. Po tym czasie wrzucamy jadalne kasztany i dusimy kolejne 10 minut. Na osobnej patelni podsmażamy na łyżce masła pieczarki, a następnie dorzucamy je do mięsa, dodajemy trzy łyżki galaretki z czarnej porzeczki oraz pół szklanki rosołu, pieprz i całość dusimy jeszcze 15 minut. Wyjątkowo prosta i przyjemna potrawa (do zrobienia też w tajine). Jemy z ryżem, ciabattą lub kuskus. Otagowany jako: duszony kurczak w tajine. duszony kurczak z kasztanami, Dzień Kobiet, kurczak kasztany plus galaretka z czarnej porzeczki, łatwy przepis na kurczaka z kasztanami, szybki przepis na duszonego kurczaka, tatusiowe samotni 