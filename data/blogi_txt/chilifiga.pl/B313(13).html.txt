Dzień dobry w Nowym Roku:-) Wszystkiego co najlepsze, najsmaczniejsze i najzdrowsze! Obchodziliście hucznie Sylwestra? Żywieniowa wariatka nie. Oduczyła się kilka lat temu, gdy jej ambitne imprezowe plany roztrząsnęły się o kant… z powodu bólu brzucha, który obrzydliwie złośliwie zjawił się, a jakże, w drugi dzień świąt Bożego Narodzenia. Ups. Że się obżarła za bardzo? Jakimś cudem nie. Choć oczywiście panie obsługujące telefon pogotowia ratunkowego miały na ten temat inne zdanie. Lekarze w szpitalu zresztą też i na dzień dobry podawali leki wspomagające trawienie. Tłumaczenia wariatki, że tego dnia nic już nie jadła, bo bolało, zbywali westchnieniami i spojrzeniami na kolejnych kilkanaście osób na korytarzu, które także wiły się teatralnie i również przekonywały, że ledwo co skubnęły makowiec. Ale nie będę marudzić, bo jednak w końcu zauważono, że w miejscu, w którym spodziewano się usadowionych wygodnie w jelitach pozostałości po 3 karpiach, bigosie, makowcu oraz serniku jest raczej zlokalizowane zapalenie otrzewnej i lekarze postanowili mi życie uratować. Dzięki temu miałam niepowtarzalną okazję poznać życie szpitala w okresie przedsylwestrowym! Duży szpital wojewódzki. Już na kilka dób przed Sylwestrem cały oddział chirurgii i korytarze w okolicach sal operacyjnych muszą pozostać puste. Potrzeba bowiem duuużo miejsca dla zwożonej w niewielkich odstępach czasu ułańskiej fantazji i noszących ją ciał. Dlatego chorzy z dolegliwościami ze strony trzustki lądują na kardiologii, ci z niesprawnymi jelitami na ortopedii. Migracje masowe, ale pacjenci w windach bardzo dbają, by wyjść ze swoim, a nie innego pacjenta stojakiem na kroplówkę. Ja jakimś cudem zostaję, dzięki czemu w trakcie, gdy oddział zaczyna przypominać serial M*A*S*H, zamieniam się w Sokole Oko, a raczej Sokole Ucho i wysłuchuję opowieści jak to „siamo wibuchło”, albo „to była maleńka petardunia panie, a takie bum!”. Pojawiają się nawet imprezowicze w strojach policjantów. Przystają przy jednym z łóżek na korytarzu: - Kto Pani to zrobił? - Ja sama… – stęka damski głos z wyraźnym trudem. - Sama sobie Pani wbiła nóż w brzuch? - Tak, bo ja się oparłam o blat w kuchni, a tam ten nóż leżał. - A jak głęboko sobie go Pani wbiła? - Jakieś 4 centymetry… - I nic pani nie czuła? Pani bełkotała tak bardzo, że ja byłam w stanie uwierzyć, że nie czuła, że zrobiła to sama, nawet gdyby miała takich ran – jak w dowcipie – kilka. A nawet na plecach. Ech. To musiała być niezła impreza. W każdym razie od czasu mojej szpitalnej poświątecznej przygody zawsze w Sylwestra wychylam łyk napoju za zdrowie i cierpliwość tych, co na służbie wysłuchują głupot i opatrują poparzone pyski. Natomiast w Nowy Rok od razu zaczynam marzyć o wakacjach. A te marzenia stają się bardziej realne, gdy na stole pojawi się bustrengo, pachnące jak Bolonia w środku gorącego lata. Jak dojrzewające na słońcu figi, świeże jabłka i spacer włoskimi uliczkami. Bustrengo jabłkowo-figowe z sosem jogurtowym z kardamonem Przesympatyczny, pachnący wakacjami zakalec;-) Pyszny, ale raczej nie lekki jak biszkopt. Spodziewajcie się cięższego, wilgotnego, bardzo owocowego wypieku. Sos: jogurt grecki, cukier brązowy, kardamon. Ilości aż do osiągnięcia ulubionego stężenia słodyczy i aromatu (ja kardamonu daję dosłownie 2-3 szczypty na duży jogurt 500 ml). Ciasto: - 100 g kaszy kukurydzianej typu polenta - 100 g cukru brązowego - 200 g mąki pszennej - 100 g bułki tartej - 1/2 łyżeczki cynamonu - 500 ml mleka 3,2 proc. - 3 jajka - 100 g miodu - 50 ml oleju rzepakowego (uwielbiam ciasta, w których nie ma zatykaczy tętnic w postaci masła lub margaryny!) - owoce: 100 g rodzynek, 150-200 g suszonych fig (100 g do środka i ok. 50-100 g do dekoracji), 0,5 kg jabłek, twardych - skórka z dwóch eko pomarańczy (koniecznie eko, nie pryskane, żebyśmy wraz z ciastem nie jedli ortofenylofenolu!) - łyżeczka soli Mieszamy suche składniki (kasza, cukier, przesiana mąka, bułka tarta, cynamon, sól). Dodajemy ubite jajka  połączone z olejem i miodem. Wrzucamy pokrojone w kostkę (obrane oczywiście) jabłka, kawałki fig oraz rodzynki, skórkę z pomarańczy. Merdamy. Wlewamy ciasto do formy (moja ok. 20×30 cm) wysmarowanej olejem lub masłem. Pieczemy ok. 50 minut w temp. 180 st. C. Podajemy koniecznie ciepłe! Najlepiej z plasterkami suszonych fig, lekko posypane brązowym cukrem i z odrobiną sosu jogurtowego. Jedząc, wyobrażamy sobie, że siedzimy na Piazza Maggiore, a potem, żeby spalić kalorie długo spacerujemy pod bolońskimi arkadami.   Otagowany jako: bustrengo, bustrengo jabłkowo-figowe, ciasto z jabłkami, najlepszy przepis na bustrengo, wilgotne ciasto, włoskie przepisy, włoskie wakacje 