Czym się różni gotowanie w „normalnym” domu od pichcenia w domu blogerki kulinarnej? W tym drugim, po jakimś czasie, coraz trudniej dogodzić rozpaskudzonym domownikom;-) - Dziewczyny! Chcecie koktajl truskawkowy?! – wydarłam się, posyłając pytanie retoryczne w stronę długowłosych smakoszek. Martyna zjawiła się dość szybko, jak sądziłam, żeby wyrazić entuzjazm. - No dobra, ale zrób jakiś nienudny, może z mlekiem kokosowym? I z lodem, bo gorąco. I na szklankach takie wiesz, truskawki na brzeżku. Ale całe. Żeby to jakoś wyglądało. Opad szczęki szybko pozbierałam, gdyż usłyszałam, iż ulubiony Pan naszej suki właśnie wraca z pracy. No to teraz zabłysnę! - Kochanie! Zrobiłam pyszny obiad! Zgadnij co! - Wiem co, bo do mnie koledzy dzwonili, że widzieli na blogu i mam im dać znać czy dobre. Osz. Ja Wam dam! No to MUSZĘ zrobić coś, co rozłoży rodzinkę na łopatki. Po 15 minutach: - Tata przyjdź! Mama robi zdjęcia, to nam coś zaraz da – nawołuje się Martyna. - Nie zgadniecie co jest w środku! – przemaszerowałam ostentacyjnie przez salon z dzbanem w rękach. – Prawdopodobnie najzdrowszy napój na świecie. Nie dość, że ze świeżych owoców, to jeszcze z sałatą! – duma mnie rozpierała. - Jak by miał być najzdrowszy, to byś musiała dorzucić trochę jagód goji – Iras znów studził mój entuzjazm. No proszę, a mówił, że kocha!  Ale generalnie cała trójka bębniła nerwowo palcami o blat stołu, kiedy z premedytacją bardzo powoli rozlewałam „koktajl” do szklanek. Pochłoniecie całego dzbana zajęło jakieś 2,5 minuty. Koktajl z sałaty Na koktajl z sałaty przydadzą się owoce – przecież to oczywiste;-) - 2 jabłka - garść owoców sezonowych (ja dałam czarne i czerwone porzeczki oraz agrest) - no i niech będzie – garść sałaty (u mnie roszponka) - ok. 2 szkl. wody - 2 łyżki syropu z agawy (nieobowiązkowo, moje porzeczki były kwaśne, więc musiałam) Wszystko razem miksujemy. I pałaszujemy, ciesząc się, że właśnie pochłaniamy taką ilość fito składników, witamin i antyoksydantów, jaką ciężko znaleźć w jakimkolwiek innym napoju. No chyba, że faktycznie dodacie jeszcze jagody goji;-) Otagowany jako: domowy sok, koktajl z sałaty, najzdrowszy napój świata, sok ze świeżych owoców, zdrowy napój, zdrowy sok 