W niedzielę rano dwa potwory wpakowały mi się do łóżka i zażądały pierniczków. – Jest prawie kwiecień – poinformowałam ich. Spojrzeli wymownie za okno. Śnieżyca, wiatr i potępieńcze wycie. – Mimo wszystko. Zbliża się Wielkanoc. Pierniczki to słaby pomysł, jeszcze zima pomyśli, że naprawdę powinna dłużej zostać – próbowałam im wyjaśnić. – Domagamy się pierniczków. Wycinania z ciasta i dekorowania słodkim lukrem i słodkimi posypkami – oblizał się Filip. Po pół godzinie dyskusji, łypania jednym okiem na „Zaczarowany ołówek” oraz wchodzenia mi (dosłownie) na głowę, otrzepałam się z dwóch piżamowców i zapadł werdykt. Jeśli w ogródku znajdziemy pod śniegiem choćby jednego krokusika, pieczemy ciasteczka z zacięciem wiosennym. Jeśli krokus wsadził z powrotem łeb pod ziemię – poddajemy się i pieczemy pierniczki. Okutałam się zatem w śniegowce i ciepłą kurtkę, wzięłam aparat i ruszyłam w zadymce do ogrodu. Hurra!!!! Dorwałam dwa dowody zbliżającej się wiosny!!!! Pieczemy maślano- kruche ciasteczka w wersji wielkanocnej!!!!   Po przepis sięgnęłam do MoichWypieków. Przynajmniej wiem, że się uda Potrzebujemy: kostkę masła (bardzo miękkiego, żeby nie zrobiły się grudki) 100 g drobnego cukru lub cukru pudru 1 jajko łyżkę zimnej wody skórkę z cytryny, jeśli chcemy wersję cytrynową lub zapach waniliowy 350 g mąki Wszystko wrzuciłam do maszyny wyrabiającej ciasto i zagniotłam (można też ręcznie, ważne by zrobić to w miarę szybko). Ciasto schładzamy godzinę w lodówce, lub krócej w zamrażalniku. Następnie rozwałkowujemy. UWAGA!!! Ciasto jest bardzo delikatne i miękkie – trzeba je mocno podsypywać mąką i nie rozwałkowywać zbyt cienko – ok. 4-5 mm grubości. Wycinamy wielkanocne cuda i pieczemy w temperaturze 190 stopni około 8-9 minut  – powinny się ładnie zrumienić.   W tym czasie kładziemy na stole sprzęt do dekorowania i oddajemy królestwo dzieciom.  Ilość lukru i kolorowych kulek na jednym ciasteczku może nas czasem porazić :-). Jeśli lubimy nieco kwaskowe ciasteczka dobrze jest zrobić lukier z cukru pudru i soku z cytryny. Przełamuje to nieco słodycz i nadaje ciasteczkom orzeźwiający smak.   Może jeśli podmucham wokół krokusów suszarką, przyspieszę nieco pewną opóźnioną porę roku??? Otagowany jako: ciasteczka maślane, kruche cisteczka w Wielkanoc, kruche maślane ciasteczka wielkanocne, łatwy przepis na kruche ciasteczka, wielkanocne wypieki, wielkanocne wypieki z dziećmi, wiosenne kruche ciasteczka 