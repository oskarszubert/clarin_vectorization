Wielkanoc zbliża się wielki krokami, choć raczej kalendarzowo, bo za moim oknem wali od trzech dni śnieżna plwocina. Krokusa, którego przydybałam pod żywopłotem w zeszłym tygodniu, niestety już nie widać. Został przywalony białą pierzyną i ze zdumienia pewnie zamarzł. W tej sytuacji należy przywołać wiosnę inaczej – kusząc ją zapachem ciasta i kolorem owoców (choć pewnie zawartość witamin w truskawkach czy malinach o tej porze roku, jest raczej znikoma). Pohukując niczym przebudzona po zimie sowa, wpadłam do kuchni, by upiec owocowe tartaletki. Polecam je również na Wielkanoc, wyglądają cudownie na stole, a owoce możemy sobie wybrać według gustu. Możemy też wetknąć w krem marcepanowe jajka albo króliczka z czekolady. Albo cukrową owieczkę.  Zaczynamy. Na kruche ciasto potrzebujemy: 2oo g mąki 100 g masła 100 g cukru pudru jajko Z czterech tych składników zagniatamy migiem kruche ciasto, formujemy w kulę i schładzamy na pół godziny w lodówce. Po tym czasie rozwałkowujemy i wykładamy nim nasze foremki do ciasta. Jeśli mamy większe, starczy na 4, jeśli małe – od 8 do 10 sztuk. Foremki metalowe smarujemy oczywiście masłem i wysypujemy bułką tartą – ciasto nam wtedy ślicznie odejdzie. W przeciwnym razie może się połamać i pokruszyć, a nas trafi szlag.  Tartaletki pieczemy minimum 15 minut (powinny ładnie się zrumienić) w temperaturze 180 stopni (góra/dół). Zostawiamy do wystygnięcia i zabieramy się za krem. Tutaj – ogromna dowolność. Można je nafaszerować samą bitą śmietaną, można jogurtem, można serkiem. Ja zmieszałam 150 g serka mascarpone ze 150 g serka homogenizowanego. Dodałam do tego laskę wanilii (a dokładnie jej środek) oraz 3 łyżki cukru. Taką masą serową napełniłam tartaletki, a z wierzchu udekorowałam je owocami.  Pyszne. Absolutnie pyszne. Można je spokojnie włożyć do lodówki – następnego dnia ciasto nieco zmięknie, ale nadal będzie świetnie smakować.   Lulajże Jezuuuniu…  a nie, to nie te święta. Śnieg mnie zmylił Otagowany jako: kruche ciastka z owocami, kruche tartaletki na WIelkanoc, łatwy przepis na tartaletki z owocami, owocowe tartaletki, tartaletki na WIelkanoc, tartaletki z owocami i kremem, wielkanocne wypieki 