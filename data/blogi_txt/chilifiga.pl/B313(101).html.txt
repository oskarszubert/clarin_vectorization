Mając do wyboru łypiącą na mnie deskę do prasowania oraz jakieś dwa stosy prania, a zapaćkanie kuchni lukrem, mąką i cukrem, wybrałam to drugie. Trudno jednak ocenić czy był to dobry wybór, bowiem wieczorem deska nadal na mnie łypała, stos prania nie zmalał, a ja musiałam dodatkowo wyszorować kuchnię. Oraz pozbyć się lukru z włosów, bo tam też jakimś cudem się znalazł. No, ale za to powstała cała gromada kruchych dyniowatych potworków z delikatną imbirową nutą. - Mamo, czy mogę dostać następną partię do lukrowania? – pyta Filip. - Przed chwilą dostałeś, już zdążyłeś udekrować? – pytam zdziwiona. - No.. nie… Po prostu niechcący zjadłem. Niechcący. Równie niechcący wsadził dziesięć paluchów naraz do miseczki z lukrem, a następnie je oblizał. - Wiem, będę miał czarne zęby – ubiegł moje ostrzeżenie. - Moim zdaniem nowe ci w ogóle nie wyrosną. - Jak wtedy będę gryzł? – pyta. - No właśnie, dobre pytanie – mówię. - Mamo, będę mógł tylko oblizywać różne rzeczy! Na przykład lukier! – ucieszył się. Nic go nie odstraszy od słodyczy. Na szczęście oprócz pieczonych domowych ciast i ciasteczek, niczego innego słodkiego nie kupuję. No chyba, że sobie…    Na dyniowe potworki potrzebujemy: 350 g mąki 150 cukru pudru lub drobnego cukru do wypieków 1 jajko 1 żółtko łyżeczkę proszku do pieczenia 200 g masła cm startego świeżego imbiru (można oczywiście pominąć jeśli nie lubimy) jeden zmielony goździk  Wszystko zagniatamy na ciasto i schładzamy ok. godziny w lodówce. Po tym czasie rozwałkowujemy ciasto na ok. pół centymetra i wycinamy kółka, które potem odrobinę spłaszczamy od góry i dołu (powinny mieć bardziej owalny kształt, jak dynie). Wsadzamy do piekarnika rozgrzanego do 200 stopni (góra-dół) na ok. 13 minut. Następnie ciasteczka dekorujemy. Pomarańczowy lukier uzyskałam mieszając cukier puder z sokiem z jednej cytryny oraz dosypując kurkumę. Tym razem rozwałkowywaniem i wycinaniem zajęły się wyłącznie dzieci, dzięki czemu kuchnia utonęła w mące, a kawałki ciasta lądowały nawet na szybie. Pieczenie zajęło mi ok. godziny, sprzątanie – dwie.   Poza tym ciągle szukam chętnych do wyprasowania sterty bielizny.    Otagowany jako: ciasteczka na halloween, domowe ciasteczka, jesienne ciasteczka z imbirem, kruche ciasteczka, pieczenie ciasteczek z dziećmi, pomysł na popołudnie z dzieckiem, przepis na szybkie łatwe i smaczne ciasteczka 