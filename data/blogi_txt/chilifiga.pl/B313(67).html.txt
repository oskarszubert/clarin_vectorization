Czy Wasi mężczyźni i Wy panowie też tak macie, że jeśli jedziecie na zakupy z kartką, na której widnieją 3 produkty, to jeden kupicie, o jednym zapomnicie, a zamiast ręczników papierowych wjedzie komplet nowiuśkich frotte? Z szybkiej sondy wśród koleżanek dowiedziałam się, że to właściwie norma, zatem mężczyzna mego życia zupełnie niepotrzebnie się obrażał, kiedy poprosiłam go kiedyś o zrobienie zakupów i wysłałam z „listą”, na której widniał 1 punkt. Prawie jak awokado;-) Ostatnio znów byłam wredna i obraziłam jego inteligencję, szykując listę zakupów ponad możliwości samca;-) 3 punkty! Drukowanymi literami. W ten sposób w mojej kuchni zamiast awokado, na które miałam dziką ochotę, zjawiły się dwa dorodne mango. Niestety, mój złośliwy uśmiech został szybko zgaszony, ponieważ okazało się, że panie w delikatesach utwierdziły mego lubego w przekonaniu, co do nazwy owocu – na paragonie jak byk: awokado! Thaaa. Tylko ciekawe jak będzie smakowało zrobione z nich guacamole z czosnkiem? Na wszelki wypadek postanowiłam nie próbować. Zatem mango. Szybki rzut oka do przepisu Nataszy na mus z mango i już wiem, że w naszym domu będą rządzić seksualne tyranozaury. A że od jutra znów upały, to zapraszam na pyszny afrodyzjak w wersji lodowej. Granita mango Tak, uzależniłam się od granity. Głównie ze względu – jeśli dodamy składniki jak w zestawie niżej – na jej działanie prozdrowotne: antyrakowe, antymiażdżycowe, antyalzheimerowe  (więcej na ten temat i przepis na brzoskwiniową tutaj) i kiedy tylko widzę zapowiedź upalnych dni, to uzupełniam zapas woreczków z lodem w zamrażarce. Do tego trochę silnego naparu z zielonej herbaty (żeby w organizmie szalały antyoksydanty), trochę owoców i już. Tym razem w wersji ciut bardziej gęstej, nie do siorbania, ale wcinania łyżeczką. I z nutą pikanterii. - 2 dojrzałe mango - 3 woreczki z lodem - 1/4 szklanki silnego naparu z zielonej herbaty, ostudzić - sok z jednej małej limonki - 2 łyżki syropu z agawy - na koniec szczypta kardamonu, żeby nasze ciała pachniały orientalnie, kiedy już cynk z mango zacznie działać na popęd płciowy, potencję i zdolność do przeżywania orgazmu. Lód kruszymy i łączymy z musem z mango oraz pozostałymi składnikami. Miksujemy. I pozostaje mi tylko życzyć, jak mawiał pewien radiowy spiker: „Stosunkowo udanej nocy”. Albo dnia, nie będę się wtrącać;-)     Otagowany jako: dieta antymiażdżycowa, dieta antyrakowa, granita mango, lodowy afrodyzjak, zdążyć przed Alzheimerem, zdrowe lody 