Przepis pochodzi od peruwiańsko-meksykańskiej babci mojej przyjaciółki Lietty (tej od kurczaka mole). W zasadzie nie wiem czy jej babcia piekła to cudo na Wielkanoc, ale z pewnością babka ta jest stworzona na świąteczny stół. Mokra (nawet po dwóch dniach, pod warunkiem, że jej wcześniej nie pożremy), z delikatną nutą pomarańczy, puszysta i zawsze się udaje. Pierwszy raz upiekłam ją dziesięć lat temu, podczas wkuwania z Liettą słówek z niemieckiego. To znaczy ona upiekła ją dla mnie, a ja powtórzyłam to dzieło dnia następnego. Gdy wyskoczyła z piekarnika złota i puszysta zatańczyłam peruwiański taniec dziękczynny i z dumą postawiłam ją na stół. To był jeden z moich pierwszych wypieków. A więc – zamiast babki piaskowej czy innej suchotnicy, której bez  popicia nie da się przełknąć, w te święta robimy pomarańczową babkę pewnej peruwiańskiej babci. Chiffon de Naranja. Pomarańczowe niebo w gębie.  Potrzebujemy: 2 szklanki mąki 2 szklanki cukru 2 płaskie łyżeczki proszku do pieczenia 7 jajek utartą skórkę z jednej pomarańczy pół szklanki oleju oraz 3/4 szklanki świeżego soku wyciśniętego z pomarańczy Białka oddzielamy od żółtek i ubijamy pianę. Do miski wrzucamy, wlewamy i wsypujemy wszystkie pozostałe składniki i ucieramy mikserem. Na koniec dodajemy ubite białka i dokładnie mieszamy. Ciasto powinno być płynne. Formę do babki (moja miała średnicę 28 cm) smarujemy masłem i wysypujemy tartą bułką. Wlewamy ciasto i teraz UWAGA!!! Pierwszą godzinę pieczemy w temperaturze 140 stopni (nie więcej). Opcja pieczenia: góra/dół. Po godzinie zwiększamy temperaturę do 160 stopni i pieczemy jeszcze pół godziny. Babka powinna ładnie się zrumienić. Wyjmujemy, studzimy, posypujemy cukrem pudrem.   Absolutne wielkanocne cudo.  l  Otagowany jako: babka pomarańczowa na Wielkanoc, babka wielkanocna, chiffon de naranja czyli babka pomarańczowa, idealna mokra babka wielkanocna, ławty przepis na wielkanocną babkę, wielkanoce wypieki - babka 