Wyobraźcie sobie dziewczynę. Ładną, młodą. A co tam! Niech ma! Niech ma na przykład 25 lat, oczy głęboko błękitne jak zimny ocean w maju, a włosy złote jak pszenica w lipcu. Do tego 170 cm wzrostu i… 95 kg wagi. Niech próbuje się właśnie wbić w wymarzoną kieckę, tuszując jednocześnie fałdki tu i ówdzie i właściwie wszędzie. Dziewczyna pręży się, wciąga brzuch, powietrze wstrzymuje dłużej niż zawodowy nurek. Ale w końcu musi zaczerpnąć tlenu… A teraz powiedzcie jej „zaakceptuj siebie”. Jeśli Wasza wyobraźnia tam nie sięga, to podpowiem, że Kulka właśnie spojrzała na Was tak, jakbyście przez przypadek postawili ciężką walizkę na jej przyjaciela rasy York. Zaakceptuj siebie?  Kto to w ogóle wymyślił? Jakiś zwolennik dobrego samopoczucia za wszelką cenę? Zawodnik sumo? Ja też byłam płetwalem błękitnym, więc wiem, że nie pomogą w tym ani wyszczuplające lustra w kabinach ciuchowych sieciówek, ani umowa rządu RP z Fundacją Greenpeace, zapewniająca, że grubych ludzi nie będą wrzucać razem z morsami do morza. Akceptację podobno wymyślono, aby pomóc ssakom o kulistych kształtach zachować równowagę psychiczną. Czyżby? To z jednej strony Kulka słyszy „za-ak-cep-tuj siebieeeeeee! Uhuuu”, z drugiej zarzucana jest propozycjami ubierania się tak, żeby wyglądała jak smukła rusałka Amelka. Kiedy byłam płetwalem błękitnym, jakoś pod tymi fałdami czułam, że to akceptowanie siebie do ściema i podświadomie ubierałam się tak, żeby nie było widać ile mam do zaakceptowania… Żeby wszyscy byli szczęśliwi! A jeśli, teoretycznie, nasz genialny zwolennik dobrego samopoczucia ma rację i lepiej jest zaakceptować siebie? To podobny model zaproponujmy osobom uzależnionym od alkoholu czy nikotyny! I my ich, i oni siebie niech zaakceptują z przyległościami: żółtymi zębami, cuchnącym oddechem oraz strzępami płuc i wątroby. Jakaś różnica? Żadnej. Wszystko nałogi, chodzące nałogi. Ale za to wszyscy będą szczęśliwi! Odwalcie się od Kulki! Załóżmy, że nasza Kulka dała się wciągnąć i polubiła swoje spore ciało. Wygląda jak świeża, pachnąca i seksowna bułeczka! Tylko co z tego? Choćby w swej puszystości wyglądała jak jajko Faberge… Miałam nie być żywieniową faszystką, więc groźby w dużym skrócie: cukrzyca, udar, zawał, rak (ponad wszelką wątpliwość potwierdzono związek między otyłością i występowaniem złośliwych nowotworów jelita grubego, piersi i prostaty). Ćpuny zabijają się dragami tak samo jak otyli tonami żarcia – ci ostatni jednak na dużo większą skalę. O tym jednak już wyznawcy hasła „zaakceptuj siebie!” nie informują.  Więc niech Kulka sama wybiera: A – płetwal błękitny Owszem, będzie szczęśliwa, że jej sukienka kosztuje tyle samo co ta w rozmiarze L, mimo, że na tę jej zużyto trzy razy tyle materiału. Ale… 1. Do końca życia wstydzić się będzie jedzenia tortu przy ludziach. 2. Jeśli spróbuje potruchtać, to tylko pod osłoną nocy, aby nie było widać rozbujanych fal, tfu… fałd. 3. A niebawem pewnie balkonik, bo wiadomo, że płetwale w środowisku lądowym poruszają się raczej niezdarnie. B – rusałka Amelka Zaakceptuje siebie dopiero wtedy, gdy zacznie żyć bez ciągłych rozterek, czy wystarczająco akceptuje swoje ciało i czy… krzesło wytrzyma. 1.  Bez zlewania się potem wejdzie bez trudu po schodach na – jak szaleć to szaleć – nawet trzecie piętro. 3. Nauczy się  gotować tak, żeby nie trzeba było używać trzech litrów Ludwika tygodniowo na zlikwidowanie resztek (!) tłuszczu z talerzy. 4. Na 40. lub 50. urodziny zrobi sobie prezent i przebiegnie ćwierć albo pół- maraton. Nie będziecie w stanie jej tego zabronić! 5. Bez uwłaczania własnej godności pasami obciągającymi, założy fajny ciuch (tj. mniejszy od worka na ziemniaki, niezależnie od metki). 6. Nie będzie rezygnować ze swoich największych życiowych pasji (podróże i muzyka) z powodu nie mieszczenia się w bramkach na lotnisku i przy wejściu na koncert rockowy! Tak, „taką siebie” można zaakceptować:-)  PS. Diety online – zobacz tutaj  Otagowany jako: dieta, odchudzanie, pułapki odchudzania 