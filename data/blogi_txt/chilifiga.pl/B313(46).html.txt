Nie macie pomysłu na prezent? Proponuję szybko stworzyć osobisty, domowy likier Baileys. Mój jest o smaku pomarańczowo- czekoladowym i smakuje tak obłędnie, że trudno przestać go próbować. To zdecydowanie o wiele lepszy pomysł niż obdarowywanie kolejną apaszką, skarpetkami, nie trafionym perfumem, albo balsamem do ciała. Nietrafione prezenty to ogólnoświatowa zmora. Te wszystkie gotowe zestawy z drogerii, otwieracze do wina, których mamy już osiemdziesiąt, a dostajemy kolejnych siedem, albumy o architekturze północnych Włoch, którą tak naprawdę mamy głęboko gdzieś, kieliszki lub kubki nie pasujące absolutnie do niczego i milion innych rzeczy, na widok których mówimy: oooooooooo, cudownie, choć marzymy o tym, by eliptycznym rzutem wysłać je w podróż kosmiczną. W każdy prezent należy włożyć przynajmniej odrobinę dobrej woli. I serca. Ja w mój dodatkowo wlałam procenty :-).  Na likier czekoladowo- pomarańczowy potrzebujemy: * 500 ml śmietany kremówki * 2 jajka * 100 g brązowego cukru * 100 ml likieru pomarańczowego * 50 ml wódki czystej i szlachetnej * 100 ml whiskey – ja podkradłam mojemu mężowi 15-letnią Bowmore, zdaje się, że dość kosztowną, bo jak się dowiedział, to prawie zemdlał   * 100 g gorzkiej czekolady Jajka ucieramy z cukrem i przelewamy do garnuszka. Podgrzewamy i dodajemy czekoladę. Znowu podgrzewamy aż czekolada i cukier się rozpuszczą i powoli wlewamy alkohole oraz śmietankę. Całość nie powinna się zagotować – podgrzewamy mieszając w temperaturze ok. 90 stopni mniej więcej 10 minut. Gorący likier rozlewamy do butelek, a kiedy ostygną wstawiamy je do lodówki. W zimnym likier stężeje, więc jeśli planujemy go wypić, należy co najmniej godzinę wcześniej wyjąć go z lodówki. To jest absolutnie najlepszy likier czekoladowo-pomarańczowy domowej produkcji.  WESOŁYCH ŚWIĄT!!!!  Otagowany jako: domowy likier Baileys, domowy likier czekoladowy, domowy likier na bazie whiskey, likier z whiskey Bowmore, łatwy i najlepszy przepis na likier czekoladowo-pomarańczowy, najlepszy domowy likier, najlepszy likier Baileys, najlepszy likier czekoladowy, świąteczny upominek 