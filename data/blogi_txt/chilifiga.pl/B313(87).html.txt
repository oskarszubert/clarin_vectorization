Z dziennika „młodej” blogerki: dziś 21. marca… W liceum pierwszy dzień wiosny „obchodziliśmy” zwykle przebierankami i spacerami z kruszonem w młodych dłoniach na Starym Rynku. Teraz ten dzień kojarzy mi się głównie z nadzieją, że przestanę przeklinać od samego rana – na zimno, na próby szybkiego okutania dzieci tak, żeby nie odmroziły uszu, na drogę, na którą piaskarki nie zapuszczają się w obawie przez utknięciem do roztopów.  Tak, jest nadzieja. A to powód do świętowania, dlatego szukałam czegoś przystającego do rangi „święta”. Ale że wiosnę mamy na razie taką jakąś kulawą, jakby nieśmiałą, zamroczoną, to rozejrzałam się bystrym okiem w poszukiwaniu innego pretekstu do balangi i… jest! W perskim kalendarzu 21 marca to Nowy Rok! A z tej okazji przygotowuje się baklawę. No to niech będzie klawa baklawa na „dzień nadziei na rychłą wiosnę”. Nam zasmakowała tak, że zrobimy powtórkę na Wielkanoc! Za siedmioma lasami…: - Dzień dobry, czy znajdę u Państwa ciasto filo? - Proszę sprawdzić na markecie. - No właśnie tego chciałabym uniknąć, bo mam mniej niż pół dnia czasu. - To proszę podejść do informacji. W informacji: - Czy jest ciasto filo? - Nie ma – odpowiedź zaczęła się wydobywać z ust pana, w tej samej sekundzie, w której ja postawiłam na końcu zdania znak zapytania. - Pan tak na pamięć zna wszystkie towary? Ho ho ho! - Oj Pani, ja już to setki razy sprawdzałem, bo ludzie pytają, ale jak się Pani upiera, to sprawdzę (nie łudziłam się oczywiście, że ponowne sprawdzenie mogło cokolwiek zmienić w kwestii obecności ciasta filo na marketowych półkach). Kolejne delikatesy - Przepraszam, gdzie znajdę ciasto filo? - Nie ma. - Kurcze felek! – przy dzieciach więcej nie mogłam – A na stronie z necie podajecie, że jest, jechałam kilkadziesiąt kilometrów. - W takim razie sprawdzimy. Liczbę kilometrów zaokrągliłam ciut oczywiście, żeby dodać grozy, natomiast bez złudzeń, że to może cokolwiek zmienić. To zapewne widok moich dwóch królewien, które rzuciły Pani znudzone spojrzenie, zrobił swoje i pani postanowiła nas i siebie upewnić, że zrobiła wszystko co w jej mocy. Potuptałam grzecznie za panią, zastanawiając się, czy wiara nas dwóch wystarczy, by ciasto cudownie się pojawiło. Nie wystarczyła. - Niech pani spróbuje w naszym drugim sklepie. Zaraz zadzwonimy z pytaniem czy tam mają. Dryn, dryn. - Mają? Super! Jadę! Drugi sklep: - Ciastooo filooo?  - nie byłam w stanie wydusić z siebie już nic więcej. - A co to jest to filo? – zapytała Pani z uśmiechem, a ja prawie zemdlałam. - Jak francuskie, ale w plasterkach. Takie liście, na ciasto… – zmęczenie ograniczało zdecydowanie jasność myślenia i możliwości precyzyjnego wyrażania się, ale wystarczyło. - A to proszę za mną. Było, było, było! Wzięłam od razu dwie paczki. Na wszelki wypadek. Następnie zadałam najgłupsze z możliwych pytań dodatkowych: - A czy wodę różaną u Państwa znajdę? - Eeee, to musi pani zapytać w aptece. - Nie, nie, to do ciasta. Muszę… ja jechałam… - Nie mamy. No tak, nie mogłam się przecież spodziewać, że uda mi się kupić wodę różaną (nie było nawet w sklepie specjalizującym się w orientalnych produktach). Albo pistacje łuskane i bez soli. Bo przecież nie będę ich wydłubywać i myć! No trudno, najważniejsze, że mam filo! Uda się, musi! Przecież spadł noworoczny śnieg! Baklawa - ciasto filo 450 g - 350-400 g mielonych migdałów (są w niektórych marketach już rozdrobnione) - 130 g cukru pudru (można też dosypywać „do smaku”) - 150 g roztopionego masła (wiem, wiem, tętnice, no ale pierwszy dzień wiosny. I Nowy Rok. Tylko ten jeden raz!) - 1 płaska łyżka mielonego kardamonu Syrop - 250 g cukru - 150-200 ml soku wyciśniętego z mandarynek Mandarynki zamiast nieosiągalnego aromatu wody różanej. Ja akurat miałam w domu całą górę mandarynek o skórce tak cienkiej i twardej, że obierać i jeść tak zwyczajnie się nie dało. Wycisnęłam więc sok i użyłam do syropu. Możecie też użyć pomarańczy. Na wstępie należy policzyć liście (filo, bo phyllo – liść). W opakowaniach jest zwykle 10, 11 albo 12 płatów ciasta. Na spodzie blachy wysmarowanej roztopionym masłem układamy kolejno 3 pierwsze płaty, każdy smarujemy cienko roztopionym masłem. Wrzucamy na to połowę masy migdałowej (migdały zmieszane z cukrem pudrem i kardamonem) i wyrównujemy powierzchnię, lekko dociskając. Następnie układamy kolejne 3-4 płaty (znów każdy pociągnięty lekko masłem). Kolejna warstwa migdałów i na koniec ostatnie płaty filo (przynajmniej 4), smarowanie. I teraz bardzo ważna sprawa! Ciasto kroimy przed upieczeniem, bo później może to być niewykonalne! Tradycyjnie baklawę kroi się w romby. Wstawiamy do piekarnika nagrzanego do temp. 160 st. C na 20 minut. Następnie temperaturę podwyższamy do 200 st. C na ok. 10 minut. Z cukru i mandarynek przygotowujemy syrop, czyli zagotowujemy składniki i podgrzewamy ok. 10 minut, aż syrop zacznie gęstnieć. Można polać syropem całe upieczone ciasto, ale wtedy większość z niewyjaśnionych przyczyn trafia w przerwy powstałe po krojeniu. Dlatego można syrop podać w dzbanuszku, aby każdy mógł sobie odrobinę wylać na konsumowany kawałek. To pozwala także łatwiej przechowywać pozostałe kawałki (nie sklejają się). A jeśli syrop po ostudzeniu zbytnio zgęstnieje, to wystarczy go podgrzać (aby wydobyć ostudzony słodki kamień z dzbanka, można go wstawić do gorącej kąpieli wodnej). Ja już wiem, że ta moja druga paczka filo zostanie zużyta na wielkanocny słodki smakołyk. Może do tego czasu uda mi sie zorganizować wodę różaną? Szczęśliwego Nowego Roku i smacznego czekania na wiosnę:-)    Otagowany jako: baklawa,                                                  na pierwszy dzień wiosny, na Wielkanoc, perski Nowy Rok, przepis na baklawę, wielkanocne przepisy, zamiast mazurka 