Ostra konkurencja dla serników i makowców. Orzechowiec, czyli ciasto ze skaremlizowanymi orzechami i kremem śmietankowym. Skandalicznie dobre. Ucierając masę, wspominałam niemieckiego doga… Ciasto orzechowe z kremem… Orzech w gębie! Ta historia pochodzi z czasów kiedy jeszcze pracowałam w redakcji pewnego poczytnego tygodnika i naczelny wydawał mi się bogiem, carem i buddą w jednym. Zresztą nie tylko mnie. To było krótko przed świętami. Pewnego dnia naczelny przyprowadził do redakcji swojego psa. Pies był godzien swego pana – dog niemiecki większy od słonia. Miał gigantyczną mordę, z której kapała ślina i ogólnie był dość nieprzyjazny, przynajmniej z wyglądu. Wlazł do pokoju redakcyjnego bez pytania (no, w końcu był u siebie) i zaczął powoli wwiercać w nas swe hitlerowskie spojrzenie. Każdy naturalnie udawał, że kocha zwierzęta, a to w szczególności i wcale mu nie przeszkadza, że bydlę robi co chce i kapie śliną po całym pokoju. Niektórzy nawet próbowali je pogłaskać, ale tak im się trzęsły ręce, że koniec końców zrezygnowali ze swych odważnych planów. Inni mieli ochotę prysnąć do ubikacji, ale strach im przygwoździł dupy do krzeseł. I tak siedzieliśmy dziesięć minut z furkoczącymi sercami i debilnymi uśmiechami na twarzy, a pies Baskervillów niuchał nas po kolei. Kiedy w końcu poszedł, puściliśmy zbiorowego bąka ulgi. Ja mam labradora. Ale on jest uległy nawet wobec szczura Olgi. Masa gotowa, pora na dokładny przepis.  Składniki na ciasto: pół kilo mąki kostka masła 2 łyżki miodu 100 g cukru 2 łyżeczki (płaskie) sody Składniki na masę: pół litra mleka cukier waniliowy 2 łyżki mąki pszennej 2 łyżki mąki ziemniaczanej pół szklanki cukru parę kropelek zapachu śmietankowego kostka masła (miękkiego)  i dodatkowo ok. 300 g łupanych orzechów laskowych Na początku zabieramy się za orzechy (można je posiekać w mikserze), które wrzucamy na patelnię wraz z dwoma łyżkami miodu i 100 g rozpuszczonego masła. Karmelizujemy, aż ściemnieją, odstawiamy do wystygnięcia. Karmelizujemy orzechy z miodem i masłem Wszystkie składniki na ciasto łączymy i wyrabiamy. Całość dzielimy na dwie części. Blachę (ok. 36 x 26 cm) smarujemy masłem, wykładamy papierem do pieczenia i nakładamy połowę ciasta. Ugniatamy je dość cienko i pieczemy ok. 20 minut w 180 stopniach. W tym czasie robimy krem. W zimnym mleku rozpuszczamy wszystkie składniki na masę (oprócz masła). Następnie całość zagotowujemy i mieszamy aż powstanie nam dość gęsta papa, przypominająca butapren. Jak się zrobią grudki, nie przejmujemy się, znikną potem pod siłą miksera. Masę należy ostudzić i do letniej dodać kostkę masła, a następnie zmiksować na pełnych obrotach aż powstanie pyszny krem. Tradycyjnie wkładamy do niego palucha i oblizujemy. Kiedy pierwsza połowa ciasta jest już upieczona, wyciągamy ją i ostrożnie (razem z papierem) zsuwamy na blat lub deskę. Ciasto powinno być ładnie zrumienione Zabieramy się za drugą część ciasta. Czyli po kolei: papier na blachę, wgniatamy ciasto, a na SUROWE wysypujemy skamelizowane orzechy i heja do pieca, znowu na 20 minut. Orzechy na ciasto i heja do pieca Wyciągamy, studzimy, na orzechy nakładamy krem, a na krem wcześniej upieczoną górę ciasta. Orzechowiec najlepiej smakuje drugiego dnia, kiedy ciasto nieco zmięknie zauroczone puszystym kremem. Orzechowca nie pieczemy, jeśli jesteśmy uczuleni na orzechy i puchnie nam od nich gęba.  Smacznego!!! Otagowany jako: ciasto orzechowe, dog niemiecki, orzechowiec, orzechy, orzechy włoskie, Wigilia 