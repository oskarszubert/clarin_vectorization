Są dni, kiedy absolutnie nie wolno mi wchodzić do kuchni. Nie wolno mi też wyciągać odkurzacza, ani deski do prasowania. Są to bowiem dni, kiedy bliżej mi do ch… pani domu (znalazłam taki profil na Facebooku :-)) niż do kulinarnej bogini, wyczarowującej z podłej kiełbasy carpaccio. Ostatnio podczas takiego dnia ugotowałam najohydniejszą zupę szczawiową wszech czasów oraz upiekłam muffinki z agrestem, które w smaku przypominały rozgotowany klej. A na koniec odkurzacz mnie ugryzł lub przynajmniej tak mi się wydawało. Najgorsze jest jednak to, że podczas takich dni najczęściej zjawiają się goście, którym wydaje się, że za chwilę zaserwujesz siedmiopiętrowy tort z milionem wyciętych z marcepanu różyczek i innych durnych dodatków. I wtedy właśnie następuje przesilenie, podczas którego masz ochotę zabić wszystkich patelnią. Wiesz jednak, że tego zrobić ci nie wolno, ze względu na nieprzyjemne konsekwencje, no a goście ciągle czekają i kapie im z pysków. Wariant awaryjny??? Najszybszy deser z kruchego ciasta i owoców, które akurat masz pod ręką. Potrzebujemy: * paczkę GOTOWEGO ciasta francuskiego * owoce dowolne np. truskawki * mleko skondensowane słodzone lub cukier trzcinowy * jajko Z ciasta wykrawamy kwadraty i nacinamy je w środku tak, by można wykonać fantazyjną ramkę. Zresztą zobaczcie sami:  Na środek pakujemy owoce i albo posypujemy je cukrem, albo nakładamy pół łyżeczki skondensowanego mleka. Ciasto smarujemy rozbełtanym jajkiem i heja do piekarnika na 20 minut na 200 stopni.  Ten błyskawiczny deser podany na ciepło z gorącą kawą jest absolutnym hitem, który całkowicie odsuwa od ciebie podjerzenia, że być może masz gorszy dzień. Wychodzisz obronną ręką. Następnego dnia zazwyczaj już jest lepiej i na tym właśnie polega równowaga w przyrodzie.   Otagowany jako: błyskawiczny deser na niezapowiedzianych gości, ciasteczka w owocami, gorsze dni w kuchni, gotowe ciasto francuskie, kruche ciasteczka z owocami, najszybsze ciasteczka świata, truskawkowe kruche 