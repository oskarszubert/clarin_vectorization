W tym miejscu miał rzucać czytelników na kolana jakiś nawiedzony, łamane przez trzymający w napięciu, opis dzielnego, tajemniczego wojownika z „literatury popularnej”, ale chyba przesadziłam z popularnością… Wśród cytatów w necie trafiałam głównie na „Podręcznik wojownika światła” (Paulo Coelho), pochichotałam wiec pod nosem i przechodzę do konkretów. Camelia sinensis. W tej roślinie jest moc, pod warunkiem, że jej nie sfermentujemy (bo wtedy wyjdzie nam banalna i praktycznie bezużyteczna czarna herbata), ale odparujemy i podsuszymy. Wtedy zjawia się tajemna siła herbaty zielonej – składnik o nazwie epigallocatechin galusan. Rak zdycha z głodu Rak lubi jeść. Każdy, nawet mikro guz woła: „Chcę żreć! Dajcie mi tu szybko kroplówkę!”. I wysyła depesze z prośbami o dostawę prowiantu, żeby rosnąć w masę i siłę. Catering może wjechać z platerami, chyba że… Zielona herbata jest jednym z najskuteczniejszych hamulców dla angiogenezy, czyli tworzenia naczyń krwionośnych odżywiających guzy nowotworowe. Rak zdycha z głodu! Jeśli już jednak wcześniej raczydło zdążyło się rozpanoszyć, to trzeba je posprzątać, a zielona herbata uwrażliwia komórki rakowe na działanie np. radioterapii, dzięki czemu leczenie tą metodą może być nawet dwukrotnie skuteczniejsze. Ponadto, w warunkach laboratoryjnych epigallocatechin galusan spowalnia rozwój m.in. raka piersi, prostaty, nerki, skóry i jamy ustnej, a nawet białaczki (a więc także nowotworów tkanki płynnej!) W walce z chorobami serca i naczyń Zielona herbata pomaga obniżyć ciśnienie krwi, poziom cholesterolu, wzmacnia naczynia krwionośne. Wśród osób, które wypijają codziennie 500 ml zielonej herbaty wskaźnik śmiertelności jest wyraźnie niższy, szczególnie w kategoriach: choroba wieńcowa oraz incydenty mózgowo-naczyniowe. Ulubiony napój mózgu 2 filiżanki dziennie = mniejsze prawdopodobieństwo pojawienia się choroby Parkinsona. Więcej niż 2 filiżanki dziennie = na starość nie zapomnisz, gdzie mieszkasz, nie stracisz funkcji poznawczych (nie dołączysz do grona osób z Alzheimerem). A jeśli chcesz dobrze wyglądać Epigallocatechin galusan nie pozwala, aby słonko i inne czynniki rujnowały cenny kolagen. Dzięki czemu skóra nawet na starość powinna być elastyczna przynajmniej na tyle, by nie reagować zbyt mocno na grawitację i pozostawać w okolicy twarzy. Co więcej, herbaciany wojownik nie pozwala także na pojawienie się w skórze zmian nowotworowych. Zielona herbata oswojona owocami Zielona herbata oswojona Nie każde marketowe coś z etykietą „zielona herbata” zawiera tę magiczną moc. Szukajcie japońskich samurajów, czyli gatunków: Sencha (zwłaszcza Sencha-Uchiyama), Gyokuro i Matcha. Ponadto herbatę należy parzyć pod przykryciem przynajmniej 7 minut, żeby nasz tajemniczy wojownik zdążył się wykręcić z liści. Ja oswajam zieloną herbatę owocami. Po pierwsze dlatego, żeby szklanki herbaty nie pomylić z próbką płynu oczekującego na wywiezienie do laboratorium. Po drugie dla smaku, po trzecie dla zabawy:-) zielona herbata Polecam z jabłkami, pomarańczami, a dla zmiany koloru z suszonymi kwiatami hibiskusa. Smacznego! Nie wytrzymam i na koniec wrzucę jeden z tych niesamowicie odkrywczych i powalających cytatów z P.C.: „Wojownik jest ostrożny w szarżowaniu szablą i staje do walki tylko z godnym siebie przeciwnikiem. A kiedy wpada w gniew, uderza pięścią w skałę i rani sobie rękę…” Przyznaję się bez bicia (choć nie bez wstydu), że mnie Coelho kiedyś wzruszał.   Otagowany jako: alzheimer, dieta,                                                  diety lecznicze, leczenie dieta, miażdżyca, parkinson, walka z rakiem, zdrowie, zielona herbata 