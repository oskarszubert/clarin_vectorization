Pomysł prosty i jednocześnie genialny. Zatopione owoce, liście mięty czy też drobne kwiatuszki w kostkach lodu nadają zwykłej wodzie uroczego klimatu i wyglądają bajkowo. To również świetny sposób na to, by zachęcić dzieci do picia wody – kolorowe, mrożone dodatki są o wiele ciekawsze niż najbardziej słodki sok! Popijam właśnie moją malinowo-poziomkową wodę, podjadam truskawowe tiramisu (przepis w weekend!) i czytam reportaż o pierwszych miłościach. To zabawne jak często wspomnienia rozmijają się z rzeczywistością…. Ja też mam taki schemat. Opatrzyłam go kryptonimem Dominik i znakiem rozpoznawczym w postaci pszenicznych włosów opadających do ramion. To była miłość duchowa, pełna westchnień, które przemieniały się w motyle i furkotały nad naszymi głowami. To była miłość pachnąca chińskimi gumkami do mazania, których nie jest w stanie zapomnieć nikt, kto raz się w nie wwąchał. Tak to przynajmniej odbierałam jako dziewczę dwunastoletnie. Trzymaliśmy się wtedy za ręce i czytaliśmy wiersze, czyli robiliśmy to, co większość zakochanych w tym wieku. Dominik był romantyczny, zamiast biegać za piłką z kolegami, wolał spacery z psem (a potem ze mną), nie przeklinał i zrywał dla mnie kwiatki. Można powiedzieć, że byliśmy parą doskonałą, która wspólnie przeszła przez ostatnie dwa lata podstawówki i pierwszą klasę liceum. Niestety, poróżniła nas szkoła. A w zasadzie dwie szkoły, do których nie było nam dane chodzić razem. Program nauczania niby ten sam, ale odległość i brak wspólnie spędzanego czasu wżarły się w naszą miłość niczym rdza w metal i skorodowały ją szybciej niż myślałam. Pod koniec roku szkolnego było już w zasadzie po wszystkim, a ja cieszyłam się odzyskaną wolnością i możliwością swobodnego wzdychania do kolegi ze starszej klasy. Minęło dwadzieścia kilka lat, zbliżał się maj 2009, a ja wybierałam się na spotkanie mojej klasy. Szkoła Podstawowa, klasa F. Ach, ach, zobaczę go! Dominik… No i zobaczyłam… Wielki łysy łeb, po pszeniczności ani śladu, włosach tym bardziej. Nogi w mało apetycznym rozkroku, gdyż grube uda zbyt mocno ocierały się o siebie, plamy potu pod pachami, odrażająca cera pokryta kraterami. Do tego chrapliwy głos, nieleczone dolne trójki.  - Ale z ciebie to się niezła dupa zrobiła! Szron pokrył mnie od stóp do głów, nie zapominając o piętach. Znam słowo „dupa”, też go używam, a mimo to poczułam się tak, jakby mnie ktoś w nią kopnął.  - W czym robisz? O co pyta? O pracę? Hobby? Może myśli, że jestem malarką i chce poznać technikę? Nie, raczej nie. - Piszę – odparłam krótko pragnąc jak najszybciej obudzić się z tego koszmaru. - Łał! Znaczy co? –  pytanie plus rechot żaby. Przyklejam do twarzy uśmiech z serii niejednoznacznych i staram się nie upaść. - Widziałaś jakie Jola ma fajne cycki?. O, Boże! To naprawdę był Dominik? Romantyczny nastolatek z kwiatuszkami w ręku??? Czy raczej wizualizacja dziecięcych horrorów?????? Autorzy artykułu doszli do podobnych wniosków….   A żeby ugasić okrutne wspomnienia przeszłości wodą z kolorowymi kostkami lodu, należy do owych kostek napakować co tylko nam się spodoba: poziomki, jagody, maliny, liście mięty, bazylii i całe mnóstwo mini kwiatuszków. Im bardziej fantazyjnie, tym lepiej! Otagowany jako: jak zachęcić dziecko do picia wody, kwiaty zamrożone w kostkach lodu, owocowe kostki lodu, owocowo-kwiatowe kostki lodu, pierwsza miłość a rzeczywistość, sposób na kostki lodu, wspomnienia pierwszej miłości 