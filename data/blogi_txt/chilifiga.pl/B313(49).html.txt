Cynamon w kuchni kojarzy nam się głównie ze świętami i wypiekami. Nic bardziej mylnego. Ta aromatyczna przyprawa doskonale sprawdza się również w połączeniu z bardziej wytrawnymi smakami. A przy okazji jest sprawdzonym afrodyzjakiem, łagodzi również dolegliwości trawienne i zapobiega nudnościom oraz wzdęciom. Dzisiaj cynamon połączy się z wołowiną.  Zapragnęłam krwi i mięsa, kiedy po raz kolejny w MAJU obudził mnie deszcz i potępieńcze wycie wiatru. Słońce najwyraźniej mnie nie lubi i zwiało gdzieś do innych krajów. W jednej z rysunkowych bajek o kapitanie Klipperze, ów kapitan notuje w dzienniku pokładowym: „Pogoda. Bez sensu”. Doskonałe podsumowanie. W tej sytuacji nie pozostało mi nic innego, jak uduszenie woła, doprawienie go egzotycznymi przyprawami i pożarcie  przy nagrzanym kominku!!! Tak, musiałam napalić w piecu, by poczuć majowe ciepło. Nie wiem czy cynamon pomógł mi na wzdęcia, ale przynajmniej odrobinę poprawił humor. To naprawdę nietypowe, ale wyjatkowo oryginalne połączenie. Przepis pochodzi z księgi marokańskich przepisów na tajine. Potrzebujemy: 750 g miękkiej wołowiny pokrojonej w kostkę 3 cebule garść daktyli (bez pestek) 1 dużego batata garść winogron puszkę ciecierzycy łyżeczkę cynamonu plus laskę cynamonu 3 goździki 5 kulek ziela angielskiego 3 kulki jałowca pół łyżeczki pieprzu kajeńskiego sól 4 łyżki oliwy z oliwek 200 ml bulionu wołowego   Ziele angielskie, goździki, jałowiec rozdrobnić w moździerzu, dodać oliwę z oliwek, cynamon oraz pieprz kajeński i dokładnie wymieszać. Marynatę dokładnie wsmarować w mięso i zostawić na godzinę w lodówce (można też zrobić to dzień wcześniej – zapachy i smaki lepiej się wtedy przemieszają i mięso będzie bardziej aromatyczne). Zamarynowane mięso solimy i wrzucamy do żaroodpornego naczynia, dolewamy bulion wołowy i wstawiamy pod przykryciem na godzinę do piekarnika nagrzanego do 200 stopni. W tym czasie kroimy w kostkę batata, winogrona przekrawamy na pół, z daktyli usuwamy pestki, cebulę kroimy w piórka. Po godzinie dorzucamy do mięsa batata, laskę cynamonu i dusimy kolejne pół godziny. Następnie dorzucamy daktyle, cebulę, winogrona oraz ciecierzycę i dusimy ostatnie 20 minut. Jeśli mamy duży garnek żeliwny lub garnek tajine ? całość można udusić na kuchence (nie trzeba w piekarniku).   Całość posypujemy świeżą, zieloną kolendrą lub natką pietruszki   Otagowany jako: duszona wołowina, marokańska kuchnia, miękka wołowina na słodko, najlepszy przepis na duszoną wołowinę, potrawa na tajine, winogronami i batatami, wołowina na słodko, wołowina po marokańsku, wołowina w cynamonie, wołowina w tajine, wołowina z daktylami 