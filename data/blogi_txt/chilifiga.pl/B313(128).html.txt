Przysięgam, że kiedy dekorowałam deser, to jagody były malowane jak z Disneya i gładziutkie jak po ostrzyknięciu botoksem. Ale żar taki leje się z nieba, że podczas wczorajszej 4-minutowej sesji w ogrodzie dosłownie więdły w oczach. Wystraszyłam się, że ja za chwilę zacznę wyglądać podobnie, więc śmignęłam nad pobliskie jezioro. A tam zobaczyłam najlepszy patent na upał! Otóż spory facet, wyglądający na baaardzo zmęczonego gorączką, wcisnął się w małe kółko dmuchane swojego dziecka. Dał radę przełożyć tylko jedno ramię i głowę, w związku z tym wyglądał jak w za ciasnej i nadmuchanej  szarfie miss jeziora. Powłócząc nogami po piachu, wlazł do wody i szedł, szedł, aż dotarł do miejsca, w którym stracił grunt. Tam uczynił mały rzut ciałem na jeszcze głębszą wodę i zawisł. Dosłownie zawisł! Przytulił policzek do syrenki Ariel i tak wisiał – wystawała ledwie głowa i rzeczona syrenka właśnie. Widok wzruszający. Po pół godzinie wylazł w miejsce, w którym miał grunt i przełożył kółko na drugie ramię. Następnie wrócił powisieć w wodzie jeszcze trochę. Chłodno, bezpiecznie, genialnie. Po prostu najlepszy patent na upał! A ten mus jagodowy, który mi słońce paliło, to robię tak: Mus jagodowy z kaszą Skąd takie połączenie? Ano stąd, że ja – delikatnie mówiąc – nie lubię kaszy jaglanej. A to paskuda bardzo polecana osobom, które nie spożywają padliny. Więc szukałam sposobu, żeby kasza przestała smakować kaszą. Ta smakuje jak fantastyczny mus jagodowy! I o to chodziło. - kasza jaglana ugotowana i ostudzona - jagody świeże - mleko kokosowe - syrop z agawy Precyzyjne proporcje nie są niezbędne. Ważne, żeby sypać jagód i słodzić tak długo, aż kasza przestanie smakować jak kasza. Ja dla dodatkowej pewności posypałam jeszcze wiórkami kokosowymi. Ciekawe, czy inni plażowicze też wypatrzyli ten patent z zawisaniem w wodzie. Jeśli tak, to spodziewam się dziś plagi bujanych falami przytulaczy syrenek. Zdjęcia nie zrobię, gdyż także planuję się pobujać.    Otagowany jako: deser jagodowy, deser z kaszy, dieta antyrakowa, kasza jaglana, mus jagodowy, wegański deser, zdrowy deser 