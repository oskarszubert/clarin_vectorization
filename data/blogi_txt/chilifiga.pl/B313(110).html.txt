Bardzo szybka, łatwa i aromatyczna potrawa – duszony kurczak z oliwkami i kiszonymi cytrynami, żółtymi niczym narciarska kurtka mojego męża oraz pewien helikopter ratunkowy.  Mieszając w garze kuraka z ową żółcią cytryn, cofnęłam się myślami do pewnej zimy sprzed dwóch lat… Rodzinny wyjazd na narty… Wraz ze mną wybrała się równie rodzinnie moja kuzynka. Motyw przewodni – rodzinne śmiganie po stokach i łapanie marcowego słońca na poszarzałe od zimy policzki. Pierwszego dnia po przyjeździe mąż kuzynki został oddelegowany do szpitala, bowiem niespodziewanie zachorował, zanim w ogóle zdążył założyć narty. Gorączka, dreszcze, nawet lekkie bredzenie. Kuzynka została sama z dwójką dzieci. Trzy dni później wypatrzyłam na niebie śliczny żółty helikopter, który planował wylądować na jednym ze stoków. Jak się szybko okazało przyfrunął on po mojego męża, który klasycznym lotem Batmana wyleciał z trasy narciarskiej i poszybował dwadzieścia metrów w dół, rozbijając się po drodze o drzewa, dość grube i iglaste (sosny) i zabijając dwie wiewiórki. Z góry dobiegło mnie przeraźliwe wycie oraz kilka przekleństw w ojczystym języku. Z helikoptera zsunęło się na linach dwóch lekarzy w czerwonych kombinezonach i wielkie nosze. Austriackie Mision Impossible. Na noszach wzniesiono w niebo mojego męża w cytrynowej kurtce, z przetrąconym kolanem, połamanymi kijkami, goglami zwisającymi z ucha i w podartych spodniach, na szczęście nie w okolicach krocza, tylko trochę niżej. I poszybowano do miejscowego szpitala, w którym już leżał mąż kuzynki. W ten sposób również ja zostałam sama z dwójką dzieci.  Rodzinne wypady z mężami i ojcami, to często prawdziwy survival. Tymczasem na kurczaka z cytrynami potrzebujemy: 500 g pałek lub udek z kurczaka 1-2 kiszone cytryny – niebawem wpis Moni jak zakisić domowo cytrynę 100 g czarnych oliwek 3 cebule odrobinę szafranu świeży imbir łyżeczkę sproszkowanej kolendry sól pieprz 3-4 łyżki oliwy z oliwek  Na oliwce z oliwek podduszamy 2 pokrojone w kostkę cebule oraz cytryny (jeśli chcemy, by smak był bardziej intensywny bierzemy 2 cytryny). Następnie wkładamy kurczaka i podsmażamy z obu stron.  Doprawiamy solą, pieprzem, kolendrą, szafranem i przeciśniętym przez praskę do czosnku – imbirem (około 2 centymetrowy kawałek). Przykrywamy garnek (ja robiłam potrawę w tajine) i dusimy około 10 minut. Po tym czasie dorzucamy trzecią cebulą (pokrojoną w piórka) oraz oliwki i dusimy pod przykryciem kolejne 40 minut. Jemy z bagietką. Zapominamy z czym kojarzy nam się żółć cytryn i delektujemy się pysznym obiadem.   Otagowany jako: duszony kurczak z oliwakmi i kiszonymi cytrynami, kiszone cytryny, kurczak oliwki i kiszone cytryny, kurczak w tajine, marokańskie potrawy, szybka potrawa na duszonego kurczaka, tajine Maroko kurczak 