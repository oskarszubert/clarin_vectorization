Zaskakujący był dla mnie miniony tydzień. I czuję, że najbliższy zapowiada się jeszcze ciekawiej… To niesamowite, że czasami jedna chwila może zmienić wszystko. Wywrócić do góry nogami nasze życie. Niezwykłe, naprawdę. Ale po kolei… Tydzień pod znakiem książki i pierwszych zajęć na WSP należał do wyjątkowych. Studenci drugiego i trzeciego roku okazali się bardzo zaangażowani w moją wizję “strategii wizerunku osób”. Bo tak właśnie nazywają się zajęcia, które prowadzę. Jestem bardzo zadowolona i czuję, że rośnie nam nowe pokolenie specjalistów od wizerunku. Mimo wszystko, największą uwagę poświęciłam książce, którą dzień po dniu wspólnie z grafikiem dopinaliśmy na ostatni guzik. Zero kompromisów. Kiedy zaczynałam pisać o sposobach na modę chciałam podzielić się z Wami moimi metodami, które sprawiają, że moda jest dla mnie czymś więcej niż tylko trendami, czy szafą pełną znanych marek. Moda daje mi poczucie wolności w wyrażaniu siebie. Moda pozwala mi na uśmiech każdego dnia i wreszcie, moda daje mi możliwość dzielenia się z Wami pozytywnymi emocjami. I takie właśnie emocje znajdziecie w mojej książce. Kiedy kilkukrotnie dostawałam propozycję napisania książki o moich byłych podopiecznych, raz po raz, odmawiałam bez zastanowienia.  Nie taką drogą chciałabym dążyć do celu. Przeraża mnie najnowszy trend wywalania brudów poprzez pisanie książek. Ujawniania takich momentów z życia w samotności, czy też kiedy jest przy nas ukochana osoba, które nigdy nie powinny ujrzeć światła dziennego.  Na szczęście w moim przypadku wydawnictwo zgodziło się na pokazanie mnie w zupełnie innej roli. Miałam niezwykłą przyjemność pisać dla Was o sobie i swojej przygodzie z modą, która paradoksalnie dopiero się zaczyna. Dlaczego?  Niebawem się przekonacie  .  A już dziś pokażę Wam dwie strony z książki. Zamieściłam je  w moim ukochanym dziale  ”VINTAGE, szafa mojej babci”, gdzie piszę o moich przygodach w sklepach vintage i o ponadczasowych ubraniach, które w nich upolowałam. Cieszę się, bo kilka takich miejsc znalazłam w Warszawie. W książce znajdziecie adresy. Tagi: moda, sposoby na modę 