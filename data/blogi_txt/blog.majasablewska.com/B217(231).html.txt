Co zrobić, aby Nowy Rok rozpoczął się niezwykle? Dlaczego warto? Otóż często zapominamy, że jesteśmy kowalami swojego losu i wystarczy chcieć, żeby móc. I, mimo że te powiedzenia wydają się być pustymi frazesami, szczególnie kiedy rok zaczyna się inaczej niż byśmy się tego spodziewali, warto mieć nadzieję. Wierzyć, że naprawdę wszystko leży w naszych rękach. Chciałabym podsumować poprzedni rok, bo był dla mnie szczególny. Kiedy na początku 2012 roku zdecydowałam, że nie będę już managerem, sama nie mogłam uwierzyć, w to co mówię. Ale chciałam tego ze wszystkich sił, które wtedy miałam. Wiedziałam, że straciłam serce do pracy z gwiazdami… Nie chciałam stać w miejscu. W moim przypadku oznacza to cofanie się. A tego nie lubię… I, mimo że nie było to takie proste, jak mogłoby się wydawać, przyszło całkiem naturalnie. Inspiracja do radykalnych zmian w moim życiu popłynęła wprost z mojego bloga.  To była bardzo przyjemna ewolucja. Od zawsze doradzałam gwiazdom w dziedzinie wizerunku. Wiedziałam, że to ważny wektor. Czasem niezbędny. Kiedy pracowałam przy programie X Factor, słyszałam “…po co ona zwraca uwagę na ciuchy…” Otóż “Ona” nie zwracała uwagi na ciuchy tylko na wygląd, osobowość, charakter. Coś, co musi współgrać z talentem. Tym bardziej cieszę się, że dziś świadomość tego jak ważny jest wizerunek każdego z nas jest coraz większa. A w połączeniu z odpowiednim podejściem do mody wydaje się być kluczem do tego, aby nasze ulice nie odbiegały od innych, pełnych wyrażających siebie jednostek. Doradzać w dziedzinie wizerunku, to wielkie wyzwanie, ale podjęłam rękawice i nie zamierzam się poddać.  Moda, natomiast jest moją pasją i stąd z wielką przyjemnością podjęłam się współpracy z MOHITO, wydawnictwem G+J, gdzie powstanie seria “Sposobów na modę” wg Mai Sablewskiej oraz portalem modowym LaModa.pl. Ze wszystkimi projektami utożsamiam się w 100% i jestem z nich dumna. Co przyniesie ten rok sami zobaczycie i mam nadzieję, że będziecie mi kibicować. Dziś o 19:45 zapraszam na program Uwaga w telewizji TVN. I choć długo nie chciałam się zgodzić na udział w tym programie, to nadszedł taki czas kiedy musiałam potraktować go jak pewnego rodzaju katharsis… Tak też zamknęłam stary rok, rozpoczynając ty samym, nowy NIEZWYKŁY  . I Wam też takiego życzę. 