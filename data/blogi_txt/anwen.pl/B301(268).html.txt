Byliśmy już razem w Rossmannie i Auchan, więc najwyższa pora na Naturę. Dawniej dosyć często odwiedzałam tę drogerię, ale odkąd się przeprowadziłam zupełnie mi do niej nie po drodze. I powiem szczerze, że po tym co wczoraj zobaczyłam stwierdzam, że w sumie nie mam czego żałować. Ceny w DN nie są zbyt atrakcyjne (standardowe drogeryjne marki takie jak Garnier, Fructis, Nivea itp. kupicie taniej w innych sklepach), a i wybór nie jest zbyt imponujący, ale mimo to udało mi się wybrać kilka włosowych produktów godnych uwagi :) Jeśli jesteście ciekawe co tym razem 'wylądowało w moim koszyku' to zapraszam poniżej.      Szampon oczyszczający:    1. Szampon Joanna Naturia, np. z pokrzywą i zieloną herbatą      2. Szampon Herbal Care, Farmona - np. Skrzyp polny      Jeśli musiałabym wybierać jakiś szampon to oczyszczania to wzięłabym pewnie jeden z tych dwóch powyżej. Joanna wygrywa niską ceną, Farmona moim ulubionym zapachem. Tylko pamiętajcie, że w tej chwili szampony Farmony możemy kupić w promocyjnej cenie (4,99zł) w Biedronce, więc szkoda przepłacać ;)    Szampon łagodny/do częstego mycia:    1. Szampon dla dzieci, Dulgon      W Naturze do wyboru mamy jeszcze standardowe szampony dla dzieci z Nivei czy z Johnson's baby, ale niestety ich ceny są tu wyższe niż w innych sklepach. W Naturze znajdziemy za to Dulgon, którego nie widziałam ani w Rossmannie ani w Auchan i to właśnie on wylądowałby w moim koszyku, gdybym naprawdę wybrała się na zakupy do tej drogerii :)    Odżywka: 1. Odżywka intensywnie regenerująca, Artiste     2. Odżywki w spray'u Marion           Obydwie godne uwagi :) Pierwsza z bardzo dużą ilością keratyny hydrolizowanej idealnie nadaje się jako proteinowa bomba nakładana na włosy raz na jakiś czas (np. zamiast laminowania), oczywiście muszą na nią uważać osoby o włosach ze skłonnością do przeproteinowania. Jeśli jednak Wasze włosy proteiny lubią to stosujcie ją właśnie albo jako taką kurację raz na jakiś czas, albo częściej, ale wtedy najlepiej zmieszaną z inną, emolientową odżywką pół na pół. Druga pozycja czyli odżywki w spray z firmy Marion to świetna i tania alternatywa dla słynnych Gliss Kur'ów. Składy mają przyzwoite, ceny bardzo kuszące i do tego wysokie noty w KWC. Brałabym ;) Maska:    1. Marion, Zabieg laminowania i Maseczka z olejkiem arganowym    2. Maska aloesowa, Natur Vital      Zarówno o masce aloesowej jak i o zabiegu laminowania już na blogu Wam pisałam. Niestety ta pierwsza jest przynajmniej w mojej Naturze na razie niedostępna :( Co do drugiej maseczki z Marion to skład może nie zachwyca, ale w tej cenie pewnie warto chociaż wypróbować, tym bardziej, że oceny w KWC ma nienajgorsze.     Wcierka:    1. Eliksir ziołowy, Green Pharmacy      Wersja do wypadających włosów dzięki ziołowym ekstraktom umieszczonym wysoko w składzie ma rzeczywiście szansę zadziałać. Nie wiem czy w innych sklepach nie znajdziemy jej przypadkiem jeszcze taniej, ale cena 8,49zł jak na wcierkę jest moim zdaniem ok :)    Olej:        Wybór olej w Drogeriach Natura niestety też nie zachwyca. Możemy jednak sięgnąć po jedną z pięciu wersji Green Pharmacy. Wersja arganowa oparta jest na oleju słonecznikowym i wzbogacona olejem arganowym. W pozostałych znajdziemy inne dodatki, np. olejki eteryczne (drzewo herbaciane i rozmaryn), skrzyp polny czy czerwoną paprykę. Sama kiedyś testowałam ten ostatni i o ile solo niewiele na moich włosach robił, tak już w olejowym serum sprawdzał się znakomicie!    Inne:   1. Jedwab w płynie, Green Pharmacy     2. Płukanki fioletowe, niebieskie i srebrne     To co mnie pozytywnie zaskoczyło to spory wybór różnych produktów do zabezpieczania końcówek w Drogeriach Natura. Oprócz Jedwabiu z Green Pharmacy, który sama bym wybrała widziałam jeszcze serum Delię, Marion i chyba kilka innych marek. Zaciekawiły mnie też płukanki ochładzające kolor włosów. Sama ostatnio pisałam Wam o takiej z gencjany, a tymczasem w Naturze znajdziemy spory wybór tych gotowych. Miałam już nawet zamiar wrzucić do koszyka niebieską wersję z Joanny, ale na szczęście zauważyłam, że w składzie ma fioletowy, a nie niebieski barwnik! :D Po tym jak doczytałam u Mysi, że fioletowe płukanki likwidują żółty niechciany kolor, a na rudawe refleksy stosuje się niebieskie wiedziałam już, że ta płukanka i tak mi za wiele nie pomoże :) I to by było na tyle :) Tym razem w moim koszyku jest wyjątkowo pusto, ale mam nadzieję, że nadrobię to przy okazji następnych zakupów z Wami ;)   Pozdrawiam Was serdecznie,      PS Część z Was już widziała, że zgłosiłam się do konkursu Blog Roku organizowanego przez Onet. To mój trzeci i ostatni raz i choć bardzo mi głupio to chciałabym raz jeszcze prosić Was o pomoc. Jeśli uważacie, że mój blog zasługuje na taki tytuł i chcielibyście aby to on przeszedł do następnego etapu to wyślijcie sms o treści:     D00257  (D, zero, zero, dwa, pięć, siedem)    na numer:  7122     Smsy można wysyłać od dziś do 6 lutego do godziny 12:00. Jeden sms  kosztuje 1,23 zł, a dochód w całości przekazany zostanie na Fundację  Gajusz, która prowadzi hospicjum dla dzieci osieroconych.     Na każdy z blogów można zagłosować tylko raz :) 