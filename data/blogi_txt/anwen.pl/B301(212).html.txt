Na bloga Dziewczyny bez matury trafiłam jeszcze w zeszłym roku. W pierwszej kolejności na tego o ślubie, a dokładnie ślubie bez bezy,  która to wizja jest mi zdecydowanie bardzo bliska :) Co prawda mój własny ślub jest jeszcze dosyć odległy, ale jeśli się kiedyś zdecyduję to na pewno będzie „bez bezy” ;) Potem odkryłam, że Patrycja prowadzi jeszcze jednego bloga... o mężczyznach i kobietach, życiu w Berlinie, kuchni i wielu innych rzeczach :) Szybko stałam się jej stałą czytelniczką i tym bardziej ucieszyłam się gdy zdecydowała się opowiedzieć nam historię swoich włosów... Dziś możecie ją przeczytać. Zapraszam! Nigdy nie miałam krótkich włosów, nawet urodziłam się z dość długimi jak na noworodka. Moje pierwsze włosy były kruczoczarne i w pierwszych dwu tygodniach życia wszystkie mi wypadły ku przerażeniu mojej mamy. Na szczęście szybko wyrosły mi nowe, blond loczki.   Wszyscy się bardzo zdziwili, choć jest to właściwie klucz do historii moich włosów. Otóż średnio co 5 lat postanawiają one zmieniać swoją strukturę i raz są niezwykle proste, lejące się po czym postanawiają się skręcać i puszyć. Nie wiem, naprawdę nie wiem z czego to wynika. Może z wybuchowej mieszanki moich rodziców? Moja mama jest jaśniutką blondynką o włosach jak puszek, mój tata ma za to czarne włosy z rudymi refleksami, które są twarde jak filc. A do tego kręcone, ale zawsze ma krótkie, więc tego nie widać. Mój kolor włosów z wiekiem też się zmieniał. Jak już wspomniałam byłam blondyneczką o naprawdę jasnym tonie, z wiekiem włosy mi ciemniały. Obecnie moim naturalnym kolorem jest bardzo ciemny blond z rudymi refleksami. Jednak bardzo szybko zaczęłam siwieć (16 lat) i wraz z pierwszymi siwymi pasemkami postanowiłam farbować włosy. Od początku jest to kolor rudy w różnych odcieniach. Raz zaszalałam i wybrałam kolor cedrowy, ale szybko wróciłam do rudości.   Co do szaleństwa to kilka lat temu postanowiłam, że bardzo chcę zmienić cięcie, ponieważ zawsze miałam po prostu długie włosy obcięte w lekki trójkąt, czasami lekko je cieniowałam. Fryzjerka obcięła mi świetną fryzurę, ponieważ miałam dwa stopnie włosów i mogłam nosić długie, lub spięte, które wyglądały jak bob. Oczywiście jak każdej kobiecie znudziło mi się i to i od tamtej pory zapuszczam włosy. Postanowiłam to w momencie, kiedy wiedziałam, że chcę mieć długie do ślubu. Oczywiście w dniu czesania fryzury ślubnej moja ukochana fryzjerka stwierdziła, że w sumie to byłoby lepiej, gdyby moje włosy były krótsze (o! ironio!).   Pomimo, że od ślubu minęło już ponad pół roku ja wciąż mam długie włosy. Czasami przychodzą mi do głowy głupie myśli, aby je obciąć na boba, ale boję się, że znów zaczną mi się skręcać i będę wyglądała jak buszmenka.    O włosy dbam umiarkowanie. Od czasu do czasu funduję im olejowanie (olej kokosowy, olej z oliwek, olej arganowy, oliwka Hipp, oleje Alverde) lub stosuję kurację Schwarzkopf Q10 Night Treatment. Nie używam szamponów z SLS i SLES ponieważ powodują u mnie łupież. Często robię płukanki z octu malinowego (Yves Rocher lub zwykły spożywczy). Po każdym myciu (myję co 2-3 dni) używam sprayu CHI z keratyną oraz jedwabiu Biovax na końcówki. Mam zawsze kilka różnych odżywek, których używam zamiennie. Do moich ulubionych należy na pewno Gloria, która niesamowicie wygładza moje włosy. Nie unikam też silikonów. Maseczka nuNAAT Silicone jest bardzo dobra, nie obciąża moich włosów i nakładam ją wtedy, gdy moje włosy są narażone na działanie czynników zewnętrznych np. słońce, wiatr (często jeżdżę na rowerze i żegluję). Włosy prostuję baaaardzo rzadko. Czasami zdarza mi się nawinąć je na papiloty, ponieważ lubię mieć loki. Raz w tygodniu nakładam na skórę głowy wodę brzozową, dzięki której moje włosy mniej się przetłuszczają i mogę zapomnieć o łupieżu.   Do czesania od wielu lat używam grzebienia o szeroko rozstawionych ząbkach, a od kilku miesięcy używam TangleTeezera do rozczesywanie włosów na sucho. Niestety jak każda posiadaczka długich włosów zmagam się z poplątanymi końcówkami. Codziennie wieczorem szczotkuję włosy szczotką z włosiem dzika. Szczotka ma już ze 30 lat i należała do mojej babci.   Wiem, że powinnam dużo częściej podcinać włosy. Byłyby wtedy dużo zdrowsze, a końce nie wyglądałyby jak pióra, jednak jestem emigrantką (!), a moją fryzjerkę zostawiłam w ojczyźnie(!). Nie mam zaufanie do fryzjerów, a sama nie umiem obciąć sobie włosów tak jak robi to moja fryzjerka. Nie lubię mieć wycieniowanych włosów, nie lubię kiedy są one ścięte na prosto. Od kilku lat noszę włosy ścięte "na Pocahontas" jak się śmieje moja mama, czyli w delikatny trójkąt. Jeśli ktoś mnie nauczy jak w domu podciąć włosy w taki sposób to może zacznę robić to sama :-)   Pozdrawiam Dziewczyna bez matury vel Patrycja 