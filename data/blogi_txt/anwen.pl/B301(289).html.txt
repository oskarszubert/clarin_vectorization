Tradycyjne płukanki octowe pomimo, że dobrze działają na moje włosy, stosuję bardzo rzadko. Przede wszystkim ze względu na ich mało przyjemny zapach, ale też dlatego, że zwykle nie chce mi się lub zapominam, żeby je sobie wcześniej przygotować. Kiedy odkryłam malinową płukankę Yves Rocher byłam nią zachwycona. Niestety jej cena nieco mnie odstraszała od regularnego używania, więc tym bardziej ucieszyłam się jak przeczytałam o tańszej wersji wyprodukowanej przez firmę Marion. Dziś mam dla Was porównanie obydwu produktów, jeśli jesteście ciekawe, który z nich jest według mnie lepszy – zapraszam!     Opakowanie Wiem, że opakowanie jest raczej mało ważnym kryterium, bo to jak ładna jest etykieta nie ma żadnego znaczenia dla naszych włosów, ale w tym wypadku od opakowanie właśnie, a dokładnej od otworu w butelce zależy wydajność produktu. Ale o tym poniżej ;) Jeśli chodzi o sam wygląd to pod tym względem zdecydowanie wygrywa Yves Rocher. Od samego początku ich buteleczka bardzo przypadła mi do gustu ;)    Zapach    Zdecydowanie lepiej wypada Yves Rocher. Ich płukanka pachnie malinową gumą Mambą, która oczywiście kojarzy mi się z dzieciństwem. Zapach jest idealny, intensywny, nie za słodki i jak najbardziej malinowy. W płukance Marion tych malin niestety trzeba się doszukać. Czuć tam „jakieś owoce”, ale takie mocno sztuczne i chemiczne. Oba zapachy jednak zupełnie się na włosach nie utrzymują. Po wyschnięciu nie czuć już niestety nic.     Wydajność    130ml płukanki Marion wystarczyło mi na dokładnie 5 użyć. Yves Rocher zużyłam już kilka butelek (150 ml) i wiem, że przeciętnie kończy mi się po 10 zastosowaniach. Obydwie płukanki mają taką samą konsystencję (wody) i różnica ta wynika tylko i wyłącznie z otworu w butelce. Działanie    Próbowałam porównać obie płukanki pod względem działania, ale szczerze mówiąc nie było to łatwe. Na to jak wyglądają nasze włosy ma wpływ wiele czynników, między innymi pogoda, sposób stylizacji czy inne produkty, które użyjemy. W końcu zdecydowałam się na „prawdziwy eksperyment” i na połowę włosów nałożyłam ocet z Yves Rocher, a na drugą ten z Marion ;) Co się okazało? Nie ma między nimi tak naprawdę żadnej różnicy. Włosy były po nich tak samo minimalnie bardziej miękkie, gładkie i błyszczące. Zrobiłam dla Was nawet zdjęcie, ale jak same zobaczycie poniżej włosy po obu stronach wyglądają identycznie ;)            Skład              Jeżeli popatrzylibyśmy jedynie na składniki przed zapachem to w płukance Yves Rocher (na zdjęciu na dole) mamy właściwie tylko wodę i ocet ;) Po zapachu czyli w ilościach śladowych znajdują się jeszcze antystatyki, łagodny detergent, kilka barwników i alkohol w roli konserwantu. Czyli nic ciekawego, a tym bardziej nic co by tłumaczyło tak wysoką cenę...     Marion (na górze) pod tym względem wypada zdecydowanie lepiej. Tutaj producent oprócz octu użył przynajmniej kilku naturalnych ekstraktów, nawilżaczy i wygładzaczy, ale nadal nie jest to skład, którym można by się zachwycać. W kąpieli odbudowującej Marion również znajdziemy łagodne detergenty, kilka barwników i konserwanty.      Cena Za butelkę płukanki Marion zapłaciłam około 7 zł. Ta z Yves Rocher bez promocji kosztuje około 25zł. Nawet biorąc pod uwagę słabą wydajność octu Marion i tak cenowo jest on bardziej korzystny.     Podsumowanie    Teraz kiedy w końcu dokładniej przyjrzałam się tym produktom i ich składom stwierdziłam, że więcej nie kupię żadnej z tych płukanek. Ta z Yves Rocher jest przyjemnym gadżetem, który umila mi mycie włosów swoim zapachem, ale jej cena jest zupełnie nieadekwatna do jakości ani słabego działania. Gdyby zapach utrzymywał się na włosach dłużej być może traktowałabym ją jak swoiste włosowe perfumy i co jakiś czas kupiła, ale w tym wypadku kompletnie mija się to z celem. Płukanka z Marion też mnie nie zachwyciła, jej działanie jest tak samo przeciętne (podobne efekty mogę osiągnąć przy pomocy innych kosmetyków), zapach bardzo słaby, więc zupełnie nie widzę powodów by jeszcze kiedykolwiek po nią sięgnąć. Mam zamiar spróbować pokombinować i sama stworzyć sobie taką pachnącą octową płukankę z dodatkiem półproduktów i olejków eterycznych, jeśli mi się to uda na pewno Wam pokażę ;)    A Wy próbowałyście już tych płukanek?    Pozdrawiam Was serdecznie, 