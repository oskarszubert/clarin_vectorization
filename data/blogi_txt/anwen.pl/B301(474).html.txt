Pierwszy raz zdarza mi się recenzować produkty, o których zupełnie nie mam zdania. I to nie dlatego, że nie używałam ich wystarczająco długo lub nie do końca się do tego przyłożyłam. Wręcz odwrotnie – szamponu i odżywki Capilarte używałam praktycznie codziennie przez cały marzec. Problem polega na tym, że one są tak zwyczajne, neutralne, że nie zrobiły na mnie żadnego wrażenia. Ani pozytywnego ani negatywnego... Ale po kolei... Opakowanie Typowo apteczne, proste, białe buteleczki. Zupełnie neutralne. Korek ma na tyle mały otwór, że nie ma ryzyka wylania zbyt dużej ilości produktu na raz (co lubię). Zapach Szampon pachnie intensywnie, nieco męsko. Nie jest to zapach, który mógłby mnie zachwycić, ale też nie był w żaden sposób nieprzyjemny. Znów na myśl przychodzi mi słowo „neutralny”. Odżywka pachnie już lepiej, da się wyczuć delikatną nutkę zielonej herbaty (podobną do tej w Joannie Naturii). Zapach jest jednak na tyle delikatny, że nie czuć go później na włosach.  Działanie Właściwie nie wiem jak je ocenić. Szampon mył włosy dobrze, nie obciążał ich, skóry nie podrażniał (o dziwo pomimo DMDM Hydantoiny w składzie), ot zwyczajny, dobry szampon. Włosy po jego użyciu nie były poplątane i właściwie na tyle gładkie, że mogłabym obejść się nawet bez odżywki.  Odżywka za to nie robiła nic. Nie wygładziła włosów, nie odżywiła ich, nie nawilżyła. Po prostu tak jakbym jej wcale nie nakładała. Ma leciutką konsystencję i musiałam jej nałożyć dosyć sporo by w ogóle poczuć ją na włosach.Jedyny plus za to, że nie obciążała mi włosów. Wydajność W przypadku szamponu standardowa – dobrze się pienił, wystarczyła niewielka ilość by dokładnie umyć całą głowę. Po miesiącu zużyłam nieco ponad połowę 200ml opakowania. Odżywka jest za to niewydajna. Trzeba jej nałożyć dużo, a opakowanie jest mniejsze niż standardowych odżywek (tylko 150ml). Cena/dostępność Produkty te możemy kupić jedynie w aptekach. Za każdy z nich zapłacimy ok. 28zł. Podsumowanie Biorąc pod uwagę cenę i zupełną nijakość tych produktów ja na pewno się na nie nie skuszę. Po produktach aptecznych zwykle oczekuję czegoś więcej niż po takich drogeryjnych. Niestety ani ich działanie, ani składy nie rekompensują wysokiej ceny. Skład szamponu: Aqua, Sodium Laureth Sulfate (and) Cocamidopropyl Betaine (and) Coco-Glucoside, PEG-7 Glyceryl Cocoate, Polyquaternium-7, Glycerin, PEG-120 Methyl Glucose Trioleate, Panthenol, Parfum, DMDM Hydantoin (and) Methylchloroisothiazolinone (and) Methylisothiazolinone, Iodopropynyl Butylcarbamate, Citric Acid, Ceramide 2, Limonene. Skład odżywki: Aqua, Cetearyl alcohol (and) Dipalmitoylthyl Hydroxyethylmonium Methosulfate (and) Ceteareth-20, Amodimethicone (and) Cetrimonium Chloride (and) Trideceth-12, Hydrolyzed Wheat Protein- PG Propyl Silanetriol, DMDM Hydantoin (and) ) Methylchloroisothiazolinone (and) Methylisothiazolinone, Parfum, Limonene. Pozdrawiam Was serdecznie, 