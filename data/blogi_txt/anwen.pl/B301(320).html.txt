Nie wiem czy tym wpisem kogokolwiek zaskoczę, ale przyznam Wam szczerze, że jak pierwszy raz o tym przeczytałam to nie byłam przekonana. Oczywiście jak to ja mimo wszystko stwierdziłam, że wypróbuję. Od razu jednak odrzuciłam wersję z kawą, bo skojarzyła mi się z moja nieprzyjemną, bananową historią ;) a cukier wydał mi się bezpieczniejszy, bo miałam pewność, że rozpuści się pod wpływem cieplej wody i nie będzie problemu z wypłukaniem go.   Jak zrobić taki peeling?  Bardzo prosto! Wystarczy wymieszać 4 łyżki cukru z 2 łyżkami szamponu (ewentualnie z odżywką albo żelem aloesowym) i dokładnie, ale delikatnie wymasować skórę głowy. Od razu Wam powiem, że wcale nie tak łatwo jest dotrzeć z peelingiem do skóry, zwłaszcza przy długich włosach, ale da się to zrobić. Potem wystarczy to dokładnie wypłukać i nie trzeba już drugi raz myć włosów. Oczywiście po umyciu nakładamy odżywkę/maskę tak jak po normalnym szamponie.  Co nam da taki peeling?  Przede wszystkim bardzo dokładnie oczyści skórę głowy z obumarłego naskórka, wyreguluje nam pracę gruczołów łojowych, a także może pomóc pozbyć się łupieżu (o nim napiszę Wam w następnym poście). A co najlepsze poprawia nam także krążenie, przez co może stymulować wzrost włosów lub zapobiegać ich wypadaniu! Oczywiście trzeba taki peeling wykonywać regularnie i nie spodziewać się rezultatów po 1 użyciu.  Za to od razu zauważymy wyjątkowe odświeżenie i baaaardzo dużo piany ;) Po co właściwie robić taki peeling? Na niedokładnie umytych włosach tworzy się pancerz zanieczyszczeń, który nie pozwala składnikom odżywczym wniknąć w głąb włosa. Dzięki odpowiedniemu oczyszczeniu nawet taka odżywka czy maska, która do tej pory była bezskuteczna, po peelingu może nas mile zaskoczyć ;) Do tego zanieczyszczona skóra głowy może objawiać się nieprzyjemnym swędzeniem. Dodatkowym plusem jest to, że cukier jest humektantem czyli działa nawilżająco na skórę głowy.  Jak często możemy go robić?  Na pewno nie codziennie, bo mogłoby to nam nadmiernie podrażnić skórę głowy i osłabić cebulki. Wydaje mi się, że najbardziej optymalne będzie wykonywanie takiego peelingu raz w tygodniu (albo nawet rzadziej).  Przekonałam Was? ;) Dajcie znać w komentarzach, jeśli wypróbujecie, jakie Wy miałyście wrażenia :)))) 