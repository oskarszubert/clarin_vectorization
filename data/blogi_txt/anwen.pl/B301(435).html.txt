Do włosowych produktów Yves Rocher podchodziłam jak przysłowiowy pies do jeża. Kojarzyły mi się jedynie z ładnymi zapachami i słabym składem (chociaż przyznaję, że na składy nowych produktów nawet nie patrzyłam). I pewnie do dziś omijałabym je szerokim łukiem, gdyby nie Wy :) Tak często polecałyście mi ich szampony i odżywki w komentarzach, że w końcu uległam i zdecydowanie tego nie żałuję!         Szampon zwiększający objętość i wodę ułatwiającą rozczesywanie kupiłam jeszcze w czerwcu, ale w między czasie miałam przerwę w ich używaniu, gdy testowałam produkty Fructis. Po tym eksperymencie z przyjemnością do nich wróciłam i dziś chciałabym Wam napisać dlaczego się polubiliśmy :))       Zacznę może od szamponu. Zapłaciłam za niego połowę normalnej ceny czyli 5,95zł, ale i standardowe 11,90zł moim zdaniem jest adekwatne do jakości. Jak przystało na YR szampon oczywiście przepięknie pachnie :) Kwiatowo, subtelnie (chociaż intensywnie), jakby kobiecymi perfumami i trawą? ;) Świetnie się pieni, bardzo dobrze myje i zostawia włosy takie jak lubię: świeże, lekkie i nieco uniesione u nasady. Oczywiście pomimo nazwy (Volume) nie oczekujcie na głowie nie wiadomo jak wielkiego efektu push-up, ale przy odpowiedniej stylizacji fryzura może wyglądać naprawdę nieźle :)  Szampon nie plącze włosów, ale nie wygładza ich aż tak by można było sobie odpuścić po nim odżywkę. Przynajmniej na moich włosach konieczne jest użycie czegokolwiek po nim, a najlepiej sprawdza się spryskanie ich mgiełką o której napiszę poniżej.    Bardzo podoba mi się to jak puszyste (ale nie spuszone) są po nim moje włosy. Wizualnie robi się ich więcej, nie strączkują się i nie wiszą smętnie ;) Taki efekt na pewno spodoba się wszystkim cienko- i rzadkowłosym.   Szampon jest też bardzo wydajny! Intensywnie używany przeze mnie i mojego Krzyśka już od ponad miesiąca, a w butelce wciąż zostało około 1/3 produktu.   Co do składu to jak zobaczycie poniżej do najdelikatniejszych on nie należy. Ma wysoko ALS i CB, które jak wiemy lubią podrażniać co wrażliwsze skalpy, ale u mnie sprawdza się pod tym względem idealnie. Stosowany nawet codziennie nie spowodował wysuszenia, podrażnienia czy swędzenia skalpu. Cały skład jest bardzo krótki i prosty (nie ma silikonów, ani niczego innego co mogłoby obciążyć włosy), dokładnie taki jak w szamponach lubię :) Największym (jak nie jedynym) minusem tego produktu jest opakowanie, a dokładnie zatyczka. Muszę się nieźle namęczyć by go otworzyć i zawsze boję się, że prędzej złamię sobie przy tym paznokieć ;)  Podsumowując jest to naprawdę świetny produkt, który u mnie w łazience na pewno zagości jeszcze nie raz. Zdecydowanie zechcę też wypróbować inne szampony YR - jestem ciekawa czy któryś go przebije :))      Równie dobrym produktem, który też wywarł na mnie bardzo pozytywne wrażenie jest woda ułatwiająca rozczesywanie. Przede wszystkim dlatego, że naprawdę działa :)) Moje włosy przepięknie się po niej rozczesują nawet na mokro. Wystarczy spryskać je odrobiną mgiełki by szczotka sunęła po nich niczym łyżwiarka figurowa po lodowisku. Co za tym idzie stają się też bardzo gładkie, w dotyku jak jedwab i ładnie błyszczą.  Poza działaniem mgiełka zachwyciła mnie swoim pięknym zapachem. Rzeczywiście czuć w niej lipę - taką prawdziwą naturalną, którą uwielbiam pić jako herbatkę i stosować na włosy jako płukankę.   Kolejnym plusem jest na pewno wydajność. Na całe moje włosy wystarczają dosłownie ze 4 psiknięcia. W takiej ilości moich włosów zupełnie nie obciąża. Pozostają bardzo lekkie i puszyste, a przy tym miękkie i nawilżone.  Jeśli chodzi o minusy to na pewno jest nim cena. Standardowe 24,90zł za 200ml to stanowczo za dużo za taki produkt, którego głównym zadaniem jest ułatwienie rozczesywania (i właściwie niewiele więcej na włosach robi). Może gdyby skład był bardziej naturalny i tytułowa lipa (którą producent tak chwali się na opakowaniu) była wyżej to uznałabym, że wart jest swojej ceny. Ja na szczęście zapłaciłam tylko połowę i myślę, że warto właśnie upolować tę wodę w takiej promocji (zwłaszcza jeśli tak jak ja macie problem z rozczesywaniem, również tych dziecięcych włosów).        Znacie te produkty?   A może polecicie mi coś innego, równie dobrego z Yves Rocher? :)    Pozdrawiam Was serdecznie, 