Sól Epsom inaczej nazwana też solą gorzką lub angielską jest związkiem siarki i magnezu, który poza leczniczym działaniem (stosuje się ją na zaparcia) ma szereg właściwości przydatnych naszej urodzie i włosom!    Obydwa pierwiastki wchodzące w skład soli Epson mają ogromne znaczenie biologiczne. Magnez oddziałuje na układ nerwowy, aktywizuje ponad 300 enzymów i bierze udział w wielu procesach biologicznych, również tych na poziomie komórkowym. Jego niedobór w organizmie może przyczyniać się również do wypadania włosów.     Jeszcze większe znaczenia dla naszych włosów i skóry ma siarka, która wchodzi w skład aminokwasów: cysteiny i metioniny. Przy jej niedoborach można zaobserwować rogowacenie naskórka, łamliwość i wypadanie włosów, a także łamliwość paznokci. Ma działanie antybakteryjne, antygrzybiczne, oczyszczające i wygładzające, a także przeciwstarzeniowe. Bardzo dobrze radzi sobie też z łupieżem, łojotokiem czy trądzikiem.     Zarówno magnez jak i siarka mają duże zdolności przenikania do organizmu poprzez naskórek, dlatego tak korzystne są kąpiele w roztworze soli Epsom.    Jak możemy stosować sól Epsom?    Ciało:     Kąpiel solankowa - należy rozpuścić około 1-2 filiżanek soli w gorącej wodzie i dodać do wanny. Taka kąpiel uspokaja, relaksuje, zmiękcza i wygładza skórę i przyspiesza gojenie się ran. Przydatna jest również sportowcom, bo niweluje obrzęki, zmniejsza ból i zmęczenie mięśni.    Peeling - sól mieszamy z dowolnym olejem i dokładnie masujemy tym ciało. Efekt podobny do domowego peelingu kawowego, ale zdecydowanie mniejszy bałagan ;) Skóra jest po nim niesamowicie gładka, miękka i nawilżona.    Kąpiel do stóp - niweluje brzydki zapach i pomaga zwalczać grzybice.  Wygładza skórę i odświeża ją. Na miskę wody potrzebujemy około pół filiżanki soli Epsom.    Kompresy - przydatne na ukoszenia owadów, zwichnięcia czy stłuczenia. Likwidują obrzęk, łagodzą ból i swędzenie, a także przyspieszają gojenie się siniaków. Namoczoną w solance gazę przykładamy do miejsca wymagającego zabiegu.    Twarz:    Peeling - robimy go tak samo jak ten do ciała. Oczywiście należy pamiętać by nie robić masażu zbyt mocno bo można nim podrażnić skórę.    Tonik na zaskórniki - roztwór soli Epsom (łyżeczka soli na pół szklanki) podobno pomaga również zwalczać zaskórniki. Smarujemy nim twarz raz dziennie. Zamiast wody możemy użyć hydrolatu i dolać do tego olejek eteryczny, np. pichtowy, który również pomaga na zaskórniki. Maseczka - sól rozpuszczamy w niewielkiej ilości wody i dodajemy do dowolnego kremu. Zamiast niego możemy użyć również mieszanki jajka, mleka w proszku i cytryny. Taką maseczkę należy zmyć po około 10-15 minutach. Skóra nabiera blasku i jest odświeżona, niedoskonałości szybciej się goją i skóra wolniej się przetłuszcza.    Włosy:   Peeling - o peelingu cukrowym do skóry głowy już Wam na blogu pisałam. Bardzo dobrze sprawdza się również ten na bazie soli Epsom.   Szampon - możemy również dodać rozpuszczoną sól do porcji szamponu. Taka mieszanka jeszcze lepiej oczyszcza włosy i zwiększa ich objętość!    Maska - sól Epsom zmieszana z dowolną maską do włosów (proporcje mniej więcej 1:1) na moich włosach daje praktycznie takie same efekty jak płukanka z l-cysteiną. Włosy są po tym niesamowicie gładkie, baaardzo błyszczące, sypkie, pełne życia i do tego ładnie odbite od nasady. Nie puszą się, nie zbijają w strąki, są wyraźnie mocniejsze, grubsze i wizualnie jest ich więcej. Maska zmniejsza też nieco przetłuszczanie i włosy pozostają po niej dłużej świeże! Na dodatek nie ma problemu z przykrym zapachem :) Ta maska to zdecydowanie największy HIT ostatnich dni i na stałe zagości w moim programie pielęgnacyjnym.     Płukanka - której jeszcze nie próbowałam, ale podejrzewam, że będzie działała podobnie do maseczki :)   Gdzie kupić?   Sól gorzką, taką jak widzicie na zdjęciu powyżej kupiłam w zwykłej aptece. Malutka saszetka 25g kosztuje około 4zł i jest idealna na spróbowanie. Ja dokupiłam od razu po przetestowaniu następne opakowanie, a teraz planuję zamówić on-line większą ilość ;) Żałuję tylko, że po przeprowadzce nie mam już wanny, bo strasznie chciałabym wypróbować również te solankowe kąpiele.    Mała uwaga na koniec: Podejrzewam, że podobnie jak z cysteiną czy laminowaniem sól Epsom nie zadziała tak cudowanie na każde włosy. Jeśli macie tendencję do przesuszania to raczej i sól nie będzie dla Was takim cudem jak dla mnie. Oczywiście spróbować możecie, ale miejcie to na uwadze :))    Pozdrawiam Was serdecznie, 