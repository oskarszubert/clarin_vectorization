Wczoraj zrobiłam sobie w domu prawdziwe SPA... maseczka na twarz, lecznicza kąpiel i głęboko nawilżająca maska na włosy... a wszystko to przy użyciu jednego produktu! Siemienia lnianego! Dziś wpis w całości poświęcony tym niezwykłym ziarenkom. Zapraszam przede wszystkim zwolenniczki naturalnej pielęgnacji :) Właściwości siemienia Siemię lniane to nic innego jak nasiona lnu zwyczajnego. Zawierają dobre nienasycone kwasy tłuszczowe (o oleju lnianym zapewne powstanie kiedyś oddzielna notka :) ), dużo błonnika, białek (czyli uwielbianych przez włosy aminokwasów), fitosterole, witaminy E, B1 i B6, magnez, wapń, żelazo i cynk. W medycynie naturalnej stosowane głównie wewnętrznie w przypadku dolegliwości układu pokarmowego, podwyższonego cholesterolu, jako środek profilaktyczny przeciwnowotworowy (udowodnione zostało jego korzystne działanie w przypadku raka prostaty), a także w celu nawilżenia śluzówki gardła (kaszel). Regularnie spożywane działa również bardzo korzystnie na włosy i skórę.  Zewnętrznie siemię lniane, a dokładnie śluz, który wytwarza działa nawilżająco, zmiękczająco i wygładzająco. Kąpiele z siemienia są zalecane zwłaszcza przy AZS.  Przepisy Przepis jest właściwie jeden, ale to co zrobimy otrzymanym lnianym „glutkiem” (przepraszam za dosadne określenie ;) ale to najlepiej opisuję konsystencję jaką otrzymamy) zależy tylko od naszej inwencji :)) Najlepsze moim zdaniem jest siemię w ziarenkach (nie zmielone). Na szklankę wody dodajemy łyżkę siemienia i całość gotujemy ok. 15 minut na wolnym ogniu, co jakiś czas mieszając. Po ugotowaniu najlepiej od razu to przecedzić, bo po ostygnięciu żel mocno nam zgęstnieje i będzie to baaardzo trudne.   Do tej pory przetestowałam siemię w kilku rolach: Szampon do      włosów  Otrzymanym żelem masujemy skórę głowy i całe włosy. Oczywiście nic nie będzie się pieniło, ale sama aplikacja jest przyjemna – siemię ślizga nam się po włosach. Po dokładnym masażu spłukujemy wodą. Nie wiem czy taki „szampon” poradziłby sobie z mocno zanieczyszczonymi włosami, ale w celu odświeżenia włosów jest super (małe wyjaśnienie – moje włosy przetłuszczają się dosyć szybko i muszę je myć codziennie. Robię to zwykle wieczorem, więc następnego dnia przed myciem nie są jeszcze tłuste, ale wiem z doświadczenia, że kolejnej nocy już nie wytrzymają, więc muszę je umyć. Staram się by nie każde mycie było szamponem, używam zwykle odżywki – co drugi dzień, albo właśnie siemienia). Płukanka do      włosów Otrzymany „glutek” rozcieńczamy wodą (proporcje na oko, chodzi o to by woda była troszkę gęstsza niż normalnie) i całość stosujemy do ostatniego płukania. Włosy są później pięknie błyszczące, wygładzone, zdyscyplinowane i nie puszą się.  Maska do      włosów  Stosujemy ją po myciu (szamponem, odżywką albo właśnie siemieniem) – nakładamy żel lniany na minimum pół godziny pod folię i ręcznik, a następnie całość spłukujemy wodą. Włosy podobnie jak po płukance są mocno nawilżone, gładkie i zdyscyplinowane. Kąpiel      nawilżająca i wygładzająca ciało Ugotowany żel lniany (z około 5 szklanek wody i 5 łyżek siemienia) wlewamy do wanny wody. Ciało po takiej kąpieli jest miękkie, gładkie i cudnie nawilżone! Do wanny można dolać też kilka kropel olejku eterycznego (uwaga tylko na cytrusy – one mogą mocno podrażnić skórę). Żel do fal i      loków  Idealny żel do kręconych włosów (choć wiadomo nie na wszystkich się sprawdzi). Tani, skuteczny, nie skleja włosów, a utrzymuje skręt. Włosy po nim są miękkie, błyszczące, mniej się puszą :)) Do tego są odżywiane, a nie wysuszane jak w przypadku niektórych drogeryjnych stylizatorów. Cały wątek o nim znajdziecie oczywiście na niezawodnym wizażu TU.  Maseczka      nawilżająca na twarz  Najlepiej jeszcze ciepłą papkę (oczywiście nie gorącą) nakładamy na twarz, możemy też przykryć to gazą albo chusteczką higieniczną, żeby nam nie spływało. Po 20 minutach zmywamy maseczkę wodą, a naszym oczom ukazuje się mięciutka, wygładzona, odprężona twarz :) Taka maska świetnie łagodzi podrażnienia i koi (idealna w mroźną zimę, jak i po opalaniu latem). A Wy macie jakieś ciekawe sposoby na wykorzystanie siemienia?  Pozdrawiam Was serdecznie, 