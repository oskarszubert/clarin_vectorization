"Jak radzić sobie z włosami zbijającymi się w strączki?" - to chyba jedno z najczęściej zadawanych mi w ostatnim czasie pytań... Jak widać ten problem jest o wiele bardziej powszechny niż myślałam, a dotyczy oczywiście i mnie (nikogo tym nie zaskoczę, bo narzekam na strączkowanie w co trzecim wpisie :P). Niestety nie znam jednego, idealnego sposobu, który raz na zawsze pomógłby Wam poradzić sobie z tym uporczywym problemem, ale chciałabym opisać co ja konkretnie robię, żeby go chociaż zminimalizować.    Jeśli więc tak jak i ja jesteście właścicielkami włosów lubiących zbijać się w nieestetyczne strączki zapraszam do przeczytania posta :)         Zrezygnuj z silikonów     U mnie właśnie to pomogło najbardziej. Kiedy na początku włosomaniactwa całkowicie zrezygnowałam z silikonów, również tych do zabezpieczania końcówek moje włosy przestały się strączkować. Były bardzo miękkie, lekkie i fajnie się układały. Nie musiałam ich rozczesywać co chwilę by wyglądały dobrze. Niestety końcówki zaczęły mi się szybciej rozdwajać, więc doszłam do wniosku, że moim włosom nie służy taka bezsilikonowa dieta.     Nie obciążaj     Zbyt dużo olei, bogatych masek czy duża ilość różnych produktów nakładana po myciu zawsze u mnie wzmacnia ten problem. Odkąd przerzuciłam się na maskowanie przed myciem, a oleje stosuję raz w tygodniu problem strączkowania znacznie się zmniejszył.     Oczyszczaj     Mycie włosów delikatnym szamponem jest dla nich na pewno bardzo dobre, ale niestety jeśli zapomnimy je regularnie oczyszczać włosy zrobią się smętne, stracą na objętości i będą się właśnie mocniej strączkować. U mnie wystarcza mocniejszy szampon z raz na tydzień, ale włosy najlepiej wyglądają wtedy jak używam SLES do każdego mycia (np. w szamponach aloesowych). Jeśli więc Twoja skóra głowy dobrze reaguje na mocniejsze detergenty to nie rezygnuj z nich.     Susz      suszarką     Pewnie nie na wszystkie włosy to działa, ale moje zawsze są bardziej sypkie i mniej się strączkują, jeśli wysuszę je suszarką. Oczywiście nie używam do tego gorącego nawiewu, a jedynie ten letni. Ostatnio napisałam Wam dlaczego nie zawsze warto rezygnować z takiego suszenia, jeśli nie czytałyście zajrzyjcie TUTAJ.    Noś ze sobą szczotkę     Chyba najbardziej oczywista rada :D ja nigdy nie wychodzę z domu bez szczotki. W torebce zawsze mam ze sobą kompaktowy Tangle Teezer i przeczesuję włosy mniej więcej co 3 godziny (wtedy kiedy i tak muszę iść do łazienki ;) ). Oczywiście włosy najbardziej strączkują się na zewnątrz (m.in. od wiatru), a przecież nie będę się czesać na ulicy, więc po prostu ja swoje upinam (a rozpuszczam dopiero jak dojadę do pracy czy gdziekolwiek się wybieram). Wolę to niż świadomość, że z tyłu na plecach wiszą mi smętne strączki.     Używaj odpowiednich produktów/metod     Są takie zabiegi i produkty, które mi pomagają w walce ze strączkowaniem się włosów. Zwykle wspominam o tym na blogu jak recenzuję daną odżywkę lub piszę o jakiejś metodzie. Bardzo skuteczne pod tym względem były u mnie zarówno płukanka z l-cysteiny jak i laminowanie żelatyną (czyli w obu przypadkach proteiny). Oczywiście pamiętajcie, że te metody nie sprawdzą się u każdego tak samo. Nie każde włosy lubią proteiny, a już na pewno nie w takim ekstremalnych dawkach.      A Wy macie jakieś swoje sposoby? A może znacie produkty, które minimalizują ten problem?     Pozdrawiam Was serdecznie, 