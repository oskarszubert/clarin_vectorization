Jeszcze przed moim urlopem koleżanka z pracy pokazała mi fajną stronę: www.streetcom.pl Nie wiem czy ją już znacie, ja do tej pory nie wiedziałam o jej istnieniu. Jest to strona na której każdy z Was może zostać „trendsetterem”. Wystarczy, że zarejestrujemy się tam i wypełnimy mnóstwo ankiet, a możemy wziąć udział w testach różnych ciekawych produktów. Nam udało się załapać do testów nowej farby w piance z firmy Wella, o której chciałabym Wam dzisiaj napisać.    Od jakiegoś czasu rożne koncerny kosmetyczne zaczęły wypuszczać farby w takiej innowacyjnej formie. Pierwszy na polskim rynku o ile dobrze pamiętam był Schwarzkopf? Potem pojawiła się właśnie Wella, a ostatnio L’oreal reklamuje swoją wersję w TV. Oczywiście jak tylko je zobaczyłam natychmiast chciałam wypróbować, ale po pierwsze farb Schwarzkopf nie darzę zbytnim zaufaniem, a po drugie zazwyczaj zużywam tylko połowę farby (maluję same odrosty) i wydawało mi się, że tych pianek nie możemy sobie podzielić, więc w końcu się nie zdecydowałam.  Kiedy będąc w Irlandii dostałam maila, że otrzymamy od Welli farby do testów bardzo się ucieszyłam, ale dopiero wczoraj znalazłam czas by ją wypróbować i niestety baaaaardzo się na niej zawiodłam :(  Ale po kolei! Pierwsze wrażenie było jak najbardziej pozytywne i takie też było moje nastawienie do tego innowacyjnego pomysłu. W opakowaniu dostajemy dwie buteleczki z płynami (kolorem i oksydantem), serum w tubce do zastosowania po farbowaniu i bardzo dobre rękawiczki. Ja mam dosyć duże jak na kobietę dłonie z długimi palcami i większość tych dołączanych do farb rękawiczek jest na mnie po prostu za mała. Wiele razy zdarzyło mi się już, że rękawiczka pękła przy paznokciu i pofarbowałam sobie palce :(  Farbę bardzo łatwo jest pomieszać. Piana robi się już po kilkunastu sekundach mieszania. Niestety producent nie do końca przemyślał kwestię pojemnika który służy do farbowania. Zamiast pompki musimy ściskać butelkę i o ile na początku nie sprawia to żadnego problemu to pod koniec miałam już tego serdecznie dosyć i bolała mnie ręka :/ Dodatkowo podczas takiego „wyciskania” piana pryska na wszystkie strony, więc oprócz włosów miałam pofarbowane w drobne kropki: szafkę, podłogę, stopy i rękę :/  Co do samego farbowania to po prostu tragedia! Bardzo ciężko ją precyzyjnie na włosy nałożyć. Zdecydowanie bardziej wolę tradycyjny sposób z pędzelkiem, który jest o wiele dokładniejszy i prostszy w obsłudze. Przy pianie nie udało mi się nie pofarbować sobie dodatkowo całej szyi, uszu czy nawet twarzy :( Co gorsza farba ta jest tak mocna, że do tej pory nie udało mi się jej ze skóry zmyć!  Piana, którą otrzymujemy jest bardzo lekka i taka jakby rzadka. Na włosach zmienia się w płyn, ale na szczęście w ogóle z włosów nie spływa. Zapach ma całkiem przyjemny jak na farbę, zupełnie nie drażniący.  Całe farbowanie zajęło mi więcej czasu niż standardowo i do końca nie miałam pewności czy na pewno równo pokryłam farbą wszystkie włosy. Kiedy w końcu spłukałam z włosów farbę poczułam jakie szorstkie i przesuszone mi się zrobiły. Po nałożeniu pełnego silikonów serum oczywiście to minęło, ale uczucie, że farba mocniej niż zwykle zniszczyła mi włosy pozostało. Pewnie dlatego, że już od bardzo dawna zawsze do farby dodaje nieco odżywki i włosy wtedy aż tak nie cierpią. Tutaj niestety nie mogłam tego zrobić :(  Po wysuszeniu okazało się, że kolor wyszedł przepiękny! Bardzo równy i idealnie czarny bez żadnych ciepłych przebłysków. Włosy oczywiście pięknie błyszczą i na szczęście nie wyglądają na suche.  Za jakiś czas postaram się edytować ten wpis i napisać Wam jak długo utrzymał mi się kolor, czy spłukiwał się równo i czy nie zrudział. Podsumowując pomimo całkiem zadowalającego efektu końcowego osobiście z całego serca odradzam Wam tą farbę! Ja na pewno już jej nigdy nie kupię, ani żadnej innej tego typu. Zraziłam się do pianek na zawsze! Być może dla kogoś kto nigdy włosów nie farbował taka aplikacja farby „jak szampon” będzie wygodna, ale dla mnie o wiele łatwiejsze jest posługiwanie się pędzelkiem. Najgorsze jest to, że nie mam pojęcia jak jutro pojadę do pracy z tymi czarnymi uszami i szyją :( Może znacie jakiś sposób na pozbycie się farby ze skóry? 