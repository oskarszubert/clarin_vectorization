Balsam jak dobrze wiecie otrzymałam do przetestowania od firmy Green Pharmacy jeszcze w lipcu. Trochę musiał poczekać na swoją kolej, ale w końcu udało mi się go zużyć, więc przychodzą do Was dzisiaj z recenzją.     Opakowanie (+)    Jak najbardziej na plus. Kojarzy mi się z naturalnymi kosmetykami (szkoda, że producent poprzestał tylko na tym, a nie zadbał również o taki skład). Butelka jest poręczna, ma wygodny korek i otwór, przez który wydobywa się odpowiednia ilość balsamu.    Zapach (-) Pachnie ziołowo, ale i chemicznie zarazem. Zapach zdecydowanie nie przypadł mi do gustu, ale też nie zniechęcał mnie do używania balsamu. Na włosach po wysuszeniu jest praktycznie niewyczuwalny.     Działanie (+/-)    Nie jest to produkt, który jest w stanie trwale poprawić kondycję naszych włosów, ale u mnie w codziennej pielęgnacji sprawdza się bardzo dobrze. Ułatwia rozczesywanie włosów, sprawia, że są one miękkie i błyszczące, ale niestety nie wygładza ich zupełnie (dlatego nie ma co konkurować z Isaną z olejem babassu). To za co go polubiłam to wizualny efekt dużo gęstszych włosów niż mam w rzeczywistości (widziałyście to chociażby na TYM zdjęciu). Włosy po nim są bardzo puszyste, sypkie i o wiele mniej niż zwykle mi się strączkują, dzięki czemu nie muszę ich rozczesywać co chwilę. Nie obciąża też włosów ani trochę za co ma u mnie kolejny plus. Poniżej możecie zobaczyć jeszcze zdjęcia moich włosów po jego użyciu:             Konsystencja/wydajność (+) Balsam wystarczył mi na dokładnie 17 użyć. Moim zdaniem to taki przeciętny wynik przy mojej długości włosów. Konsystencja typowa dla odżywek – dosyć gęsta, zupełnie nie wodnista. Balsam dobrze się rozprowadza i z włosów nie spływa. Nie trzeba nakładać dużo by czuć go było na włosach.    Skład (-)    INCI: Water, Cetearyl Alcohol, Cetrimonium Chloride, Ceteareth-20, Paraffinum Liquidum, Behentrimonium Chloride, Cyclomethicone, Dimehiconol, Parfum, Citric Acid, Methylisothiazolinone, Propylene Glycol, Diazolidinyl Urea, Methylparaben, Propylparabe, Aloes Barbadensis Extract, Panax Ginseng Root Extract, Vaccinium Vitis Idea (Blueberry) Fruit Extract, Helianthus annus Extract, Inula elenium Extract.    Niestety na składzie nieco się zawiodłam. Wszystkie ekstrakty (z aloesu, żeń-szenia,  borówki, słonecznika i omanu) znajdują się na samym końcu po zapachu i konserwantach, więc tak naprawdę w ilościach minimalnych. To co przed zapachem czyli silikony, emolienty i antystatyki powinno wygładzić włosy, ułatwić ich rozczesywanie i je zmiękczyć, ale nie mamy co liczyć na jakieś regenerujące czy wzmacniające działanie balsamu. Producent podobno składy już poprawił - nowych wersji jeszcze nie widziałam, ale mam nadzieję, że teraz rzeczywiście są lepsze. Z tego co się orientuję to wszystkie balsamy z tej serii (stare wersje) mają bardzo podobne składy, więc ich działanie będzie praktycznie identyczne.    Cena/dostępność (+)    Balsam możemy kupić w niewielkich drogeriach, ale też i Rossmannie za około 7zł za 300ml butelkę.     Podsumowanie    Gdyby nie kiepski skład uznałabym ten balsam za naprawdę świetny kosmetyk. Jak tylko dorwę te nowe wersje to na pewno też je kupię i na blogu opiszę :) Ta wersja, którą ja testowałam w sumie też na tyle mi się spodobała, że pewnie sięgnęłabym po nią jeszcze nie raz (zwłaszcza teraz po wycofaniu Isany). Efekty wizualne na moich włosach są naprawdę fajne, a odżywienie uzyskuję przy pomocy masek, więc po balsamie czy codziennej odżywce zwykle nie spodziewam się cudów i bardziej zależy mi na tym by nie obciążała włosów niż na tym by miała bogaty skład. U kogo ta odżywka się nie sprawdzi? Oczywiście to tylko takie moje gdybanie, ale wydaje mi się, że przy włosach zniszczonych, przesuszonych czy mocno porowatych może być ona za słaba. Przy włosach zdrowych, niskoporowatych i bezproblemowych, a także tych ze skłonnością do przetłuszczania powinna być dobra na co dzień.       Znacie ten kosmetyk? Używałyście? A może widziałyście już te nowe wersje?      Pozdrawiam Was serdecznie, 