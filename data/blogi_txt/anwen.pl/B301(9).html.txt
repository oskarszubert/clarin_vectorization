Pierwszy miesiąc naszego eksperymentu dobiegł końca, więc pora na małe podsumowanie. Zacznę może od tego jak żelatyna zadziałała u mnie. Przede wszystkim picie, a właściwie jedzenie żelatyny nie sprawiało mi takich problemów jak dawniej picie drożdży. W wersji ze zmiksowanymi owocami i zsiadłym mlekiem smak żelatyny był zupełnie niewyczuwalny, a taki deserek na kolację nie dość, że zdrowy to przy okazji jest dietetyczny. Niestety na tym plusy żelatyny w moim przypadku się kończą :/ Ja nie mam zamiaru kontynuować picia przez kolejne miesiące, a o tym, dlaczego będziecie mogły przeczytać poniżej. Po pierwsze skóra Blog jest, co prawda o włosach, ale to właśnie efekty na skórze zadecydowały o moim porzuceniu żelatyny. Jak pewnie już się domyślacie wystąpił u mnie wysyp niespodzianek. I to nie byle jaki! Tak okropnej cery nie miałam jeszcze nigdy w życiu :/ Ani drożdże, ani CP, ani Skrzypokrzywa, ani nic innego nie spowodowało u mnie czegoś takiego. Najgorsze jest to, że pomimo odstawienia żelatyny ponad tydzień temu, stan cery wciąż się nie poprawia... Już sama nie wiem jak sobie z tym radzić :( więc jeśli macie jakiś pomysł będę Wam bardzo wdzięczna za pomoc. Innych efektów – typu wygładzenie czy uelastycznienie skóry u siebie nie zaobserwowałam. Drobne zmarszczki są nadal tak samo widoczne jak były i przed kuracją. Cera poza wysypem zupełnie się nie zmieniła Po drugie włosy Tutaj niestety również nic ciekawego u mnie nie wystąpiło. Być może włosy urosły odrobinę szybciej niż zwykle, ale ponieważ ich nie mierzyłam, to nie jestem w stanie tego ocenić w 100%. Nowych baby-hair niestety brak, innych efektów na włosach również u siebie nie zauważyłam...  Po trzecie paznokcie W przypadku paznokci przynajmniej na początku miałam wrażenie, że żelatyna zaczyna u mnie na nie działać. Paznokcie stały się twardsze i nieco mocniejsze, ale w tej chwili nie jestem wcale pewna czy to był skutek picia żelatyny... Moje paznokcie w tym czasie rosły w normalnym tempie i tak naprawdę również w ich przypadku właściwie nic się nie zmieniło. Po czwarte stawy i inne efekty Nie za bardzo wiem jak mam ocenić ten aspekt, bo większego problemu ze stawami czy kośćmi nigdy nie miałam. Z innymi efektami też było u mnie słabo. Czarownicująca na przykład zauważyła u siebie pozytywny wpływ na PMS, ja niestety nie :( Miałam za to wrażenie, że mój układ trawienny funkcjonuje nieco gorzej niż zwykle, ale też nie mam 100% pewności czy powinnam za to obwiniać akurat żelatynę. Tak naprawdę poza tym okropnym wysypem żelatyna nie wpłynęła znacząco na mój organizm (ale może to i lepiej?).  A jak było u Was? Do akcji zgłosiły się razem ze mną 153 osoby. Za to ankietę, którą zamieściłam na blogu wypełniło w sumie 178 osób. Mam nadzieję, że różnica bierze się tylko z tego, że wypełniły ją również osoby, które nie zdążyły zgłosić swojego udziału, a mimo to piły żelatynę przez ten miesiąc. Jak możecie zobaczyć na diagramie poniżej 80% z ankietowanych piło żelatynę w miarę regularnie:  Jeśli chodzi o włosy to podobnie jak i ja spora część z Was nie zauważyła na nich żadnych efektów żelatynowej kuracji. Tak było u 49% ankietowanych. Na szczęście znalazło się trochę osób, którym żelatyna pomogła. 27% z nas odnotowało wzmocnienie włosów, podobnie w przypadku Baby hair i wypadania – około ¼ z ankietowanych miała to szczęście by zauważyć pozytywne działanie żelatyny. Oprócz tego, co było wymienione w ankiecie pisałyście również o większej miękkości, sprężystości i elastyczności włosów, ale także o ich osłabieniu czy zwiększonym wypadaniu (takie efekty zauważyły pojedyncze osoby).  W przypadku cery wyniki były podobne – 36% osób, które wypełniły ankietę nie zauważyły u siebie żadnych efektów. Niestety 34% podobnie jak i ja zauważyła wysyp niespodzianek. Mam nadzieję, że chociaż nie był on u Was aż tak mocny jak ten mój :( Pozytywne efekty: bardziej elastyczna czy napięta skóra, wystąpiły jedynie u około ¼ z Was. Dodatkowo osiem osób pisało o wygładzeniu zmarszczek, a jedna z ankietowanych napisała również o popękanych naczynkach. Najlepsze efekty po miesiącu picia żelatyny odnotowałyście na paznokciach. U 43% z Was stały się one bardziej twarde, u 33% mniej się łamały, a u 32% szybciej rosły. Pozytywny wpływ żelatyny na stawy zauważyło tylko 23% ankietowanych. Szczerze mówiąc spodziewałam się, że takich odpowiedzi będzie więcej... Na szczęście tylko jedna osoba, z tych co piły żelatynę w miarę regularnie pisała, że miała po niej bóle brzucha, co jest dobrym wynikiem, bo w przypadku chociażby drożdży takich osób było niestety znacznie więcej.     Podsumowanie W porównaniu z drożdżami czy CP żelatyna niestety wypadła bardzo słabo. Moja cera jest nauczką dla mnie, że jednak nie zawsze warto eksperymentować i testować na sobie każdą internetową nowinkę. Na przyszłość dwa razy zastanowię się zanim zacznę nową, zwłaszcza wewnętrzną kurację. Być może po trzech miesiącach picia żelatyny moja cera by się uspokoiła, a nawet poprawiła... Bardzo możliwe, że i na włosach po takim czasie zauważyłybyśmy lepsze efekty, ale tak jak już pisałam wcześniej ja dłużej na pewno pić żelatyny nie będę. Te z Was, które również nie widziały po niej praktycznie żadnych pozytywnych efektów zapewne także zrezygnują z dalszego eksperymentu, więc nie wiem czy będzie sens pisać podsumowanie całej akcji po trzech miesiącach. Jeśli jednak znajdą się jakieś chętne osoby do kontynuowania picia i będą chciały, żebym zrobiła taki wpis to oczywiście się zgadzam i bardzo chętnie go na blogu zamieszczę, ale zdecydowanie nie będę nikogo namawiała do kontynuacji.  Przede wszystkim jednak chciałabym Wam wszystkim podziękować. Po pierwsze za to, że zgłosiłyście się do akcji. Również za to, że podeszłyście do niej bardzo poważnie i w większości przypadków regularnie spożywałyście żelatynę. I oczywiście za to, że zechciałyście wypełnić zamieszczoną przeze mnie na blogu ankietę. Nawet nie wiecie jakie to ułatwienie dla mnie i ile czasu dzięki temu udało mi się zaoszczędzić! :)))) Kolejny raz udowodniłyście mi, że jesteście wielkie i że zawsze mogę na Was liczyć :*  Mam nadzieję, że to nie ostatnia nasza akcja i że w przyszłości uda nam się zorganizować coś, co będzie miało jednak lepszy wpływ na nasze włosy niż żelatyna :)  Pozdrawiam Was serdecznie, 