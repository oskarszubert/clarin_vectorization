Za oknem przepiękna, iście letnia pogoda, a ja zamiast z tego korzystać siedzę w domu i próbuję zapanować nad moją szafą ;) Po lekturze "Paryskiego szyku" stwierdziłam, że to najwyższa pora by ogarnąć swoją garderobę. Niestety nie jest tak łatwo jak myślałam :P Wracam, więc do sprzątania, a  Was zostawiam z najnowszą, blond, falowaną i długowłosą MWH Dominiki :)) Witam Was kochane włosomaniaczki. Dziś pochwalę się Wam MWH i moimi włosowymi grzechami, których kilka już jest na koncie ;) Mam nadzieję, że moja historia choć trochę zniechęci Was do używania prostownicy.   Jako małe dziecko miałam bardzo gęste blond włosy sięgające za łopatki. Poniżej możecie zobaczyć jedyne zdjęcie z dzieciństwa jakim dysponuję na komputerze. Rosły sobie powoli i żyły swoim życiem. W drugiej klasie podstawówki ścięłam moje włosy na wysokość uszu, tłumacząc sobie tę decyzję faktem, że na basenie musiałam za długo suszyć włosy. I tak włosy rosły dalej. Dotrwały szczęśliwie aż do początków gimnazjum, czyli zdecydowanie najgłupszego okresu z życia każdej nastoletniej dziewczyny. Jako że miałam z natury puszące się włosy (wtedy jeszcze nie wiedziałam że są kręcone), chciałam mieć proste (ironia losu). Dostałam w prezencie prostownicę, którą ciężko mi dziś nazwać prostownicą. W rzeczywistości były to dwie metalowe płyty, którymi codziennie paliłam sobie włosy. W końcu w gimnazjum trzeba jakoś wyglądać, co nie? Efekty mojego rzekomego "prostowania" widoczne na pierwszym zdjęciu. Pielęgnacja ograniczała się TYLKO do szamponu z reklam (fructisy, garniery, pantene itp). Rok późnej wymarzyłam sobie wycieniowane włosy. Druga fotka zrobiona po wyjściu od fryzjera, włoski idealnie proste i ułożone. Byłam szczęśliwą posiadaczką wycieniowanych włosów! Aż do dnia następnego mycia, kiedy już nie były tak wystylizowane. Puszyły się, więc trzeba było codziennie prostować.        Po roku zdecydowałam się pozbyć tego nieszczęsnego cieniowania. Od tego czasu jestem negatywnie nastawiona do fryzjerów. Niestety, nieszczęsne "dwie metalowe płyty" dalej były na porządku dziennym. Grzywkę zapuściłam i ścięłam na bok. Przy okazji znalazłam sobie nowy problem: grzywka nie układała się tak jakbym tego chciała. Postanowiłam uciąć to i owo. Możecie zauważyć różnicę: czerwona linia to linia moich naturalnych włosów.        Chodziłam tak może z rok ucinając sumiennie malutkie rosnące włoski. W końcu wyglądało to mniej więcej tak:           Włosy już odrosły (pierwsze zdjęcie), zostawiłam je w spokoju. W międzyczasie kupiłam lepszą prostownicę (jedną z tańszych, ale bynajmniej nie były to już dwie metalowe płyty). Pewnego gorącego lata stwierdziłam, że jest mi za ciepło na głowie (chyba mózg mi się przegrzał jak sobie teraz o tym pomyślę). Pojechałam do mojej kuzynki, która uczyła się fryzjerstwa. Była wtedy w pierwszej klasie. Powiedziałam: zrób tak, żeby było ich mniej. No i degażówki poszły w ruch. Posłuchajcie w tym momencie dobrej rady: DEGAŻOWANIE WŁOSÓW TO ZŁO! Z własnej woli pozbyłam się połowy włosów i do dziś widać jeszcze te nieszczęsne cięcie. Zdjęcie drugie prezentuje pozostałości mojej głupoty. Oczywiście wyprostowane.      Byłam już w liceum w tym czasie i postanowiłam: nie będę ścinać włosów aż do studniówki! Chcę mieć długie wymarzone włosy na swojej studniówce. I zaczaił się aktywny proces zapuszczania włosów, który opierał się na ich nie-obcinaniu. Pielęgnacja wciąż ograniczała się do szamponu z SLS. Ograniczyłam prostowanie do 3-4 razy w miesiącu.      W końcu po dwóch latach, na swoją osiemnastkę miałam długie włosy! Oczywiście wyprostowane :)      Z długości byłam bardzo zadowolona, niestety z ich kondycji już nie. Oto jak prezentowały się moje włosy we wrześniu zeszłego roku. Stwierdziłam że nie można dążyć do celu po trupach. Trzeba najpierw zadbać o jakość, a później o długość. Zaczęłam czytać na internecie o pielęgnacji włosów, trafiłam na bloga Anwen (dziękuję Ci serdecznie!). Tak zaczęła się moja “mała” obsesja. Oto efekty pielęgnacji po kilku miesiącach (trzecie zdj. włosy wyprostowane):      Poniżej stan moich włosów w maju. Zaczęłam stosować olej z pestek winogron, który dał mi bardzo fajne efekty.      Pod koniec czerwca przeczytałam cały wątek o siemieniu lnianym na wizażu i zachwycona efektami spróbowałam go na sobie. Dla porównania zdjęcie z lewej prezentuje moje włosy po dokładnym wyczesaniu, a z prawej efekt po żelu lnianym. Używam go po każdym myciu. Włosy są niesamowicie miękkie! I teraz ostatnie zdjęcie: stan moich włosów z dnia dzisiejszego (03.08.2013). Niestety wcześniejsze zdjęcia robiłam z fleszem, te obrazuje dokładny stan moich włosów.       Jedynym problemem z którym wciąż się borykam jest gęstość i grubość włosa. Być może przesadzam, ale faktycznie jest to mój problem. Może macie jakieś sprawdzone sposoby aby zagęścić i jednocześnie pogrubić włosy? Jestem naturalną blondynką, więc henna odpada, chyba że Cassia. Ale trochę przerażają mnie zielone włosy :)        Jak pielęgnuję moje włosy? Nie jest to skomplikowane!  -Po pierwsze: zmiana szamponu! Na co dzień używałam szamponu z Farmony Radical, jednak zioła wysuszały mi włosy, więc przestawiłam się na szampon dla dzieci Lilliputz z Rossmana (mój ideał!). Raz w tygodniu, albo nawet i rzadziej używam zwykłego szamponu dla oczyszczenia Joanna Naturia z rumiankiem.  - Po drugie: ODSTAWIŁAM PROSTOWNICĘ! Może nie na amen, ale prostuję raz w miesiącu (nawet rzadziej), jeśli mam jakieś ważniejsze wyjście. - Nie suszę włosów suszarką, pozwalam im naturalnie wyschnąć. Niestety śpię w mokrych włosach, ale nie przestanę tak robić, bo nie mam najzwyczajniej czasu umyć włosów wcześniej.  - Moje ulubione odżywki: do spłukiwania niebieska oraz beżowa Issana (nie pamiętam z czym one są) oraz odżywka bez spłukiwania Joanna Naturia z rumiankiem.  - Siemię lniane! ABSOLUTNY HIT!  - Jestem bardziej ostrożna przy czesaniu. Kiedyś szarpałam wszystkie kołtuny, teraz nauczyłam się cierpliwości :) Kupiłam TT i jestem zachwycona!  - OLEJOWANIE. Cud nad cudami ;) Nie robię tego systematycznie, ale po olejowaniu moje włosy są 100 razy lepsze. Używałam oliwy z oliwek, ale strasznie przyciemniła mi włosy nad czym ubolewam. Zmieniłam olej na ten z pestek winogoron i bardzo sobie chwalę! Czaję się jeszcze na lniany i arganowy, ale wiadomo: cena :/  - Raz w tygodniu staram się nakładać na włosy maskę WAX (zwykłą lub z aloesem) na 15-30min, ewentualnie Kallos.  - Piję pokrzywę i skrzyp (uwielbiam ziołowe herbatki, więc czasem piję nawet kilka razy dziennie).  - Swego czasu piłam drożdże, ale jestem strasznie niesystematyczna więc zaniechałam. Wkrótce zamierzam wrócić, bo marzy mi się długość do pasa.  - PODCINAM KOŃCÓWKI. Po pierwsze włosy zdrowe, a dopiero potem długie. Mam już manię podcinania rozdwojonym końcówek.  - Na końcówki stosowałam taki płyn ochronny z Waxa (nie pamiętam dokładnie nazwy, taka malutka buteleczka). Fajnie wygładzał włosy. Później przerzuciłam się na jedwab z CHI, ale za dużo złego o nim przeczytałam. Obecnie na końce kładę kropelkę oleju.  - Ostatnie płukanie zawsze zimną wodą!  - I chyba co najważniejsze: nigdy nie farbowałam włosów :) Chciałabym rozjaśnić, ale na razie mi szkoda.    Moje cele do zrealizowania  to długość do pasa, większa grubość i gęstość. To już chyba wszystko. Mam nadzieję, że ktoś dotrwał do końca. Pozdrawiam wszystkie włosomaniaczki, szczególnie Ciebie Anwen! życzę wszystkim powodzenia, cierpliwości i dużo miłości dla włosów! 