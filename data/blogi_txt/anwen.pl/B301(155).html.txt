Objedzona do granic możliwości, ogrzana rodzinną atmosferą i ogniem na kominku, pozytywnie nastrojona, wypoczęta i zregenerowana przychodzę do Was dzisiaj z wynikami świątecznego konkursu.      Za każdym razem jak organizuję na blogu konkurs zaskakujecie mnie ilością zgłoszeń nawet pomimo tego, że przecież spodziewam się, że będzie ich bardzo dużo ;) Tym razem też udało Wam się pobić kolejny już rekord – zgłosiło się aż 1378 osób! Starałam się czytać wszystkie Wasze odpowiedzi na bieżąco, bo nauczona doświadczeniem z poprzednich rozdań wiedziałam już, że potem nie dam rady przeczytać ich wszystkich na raz. W miarę czytania zebrałam sobie najczęściej pojawiające się odpowiedzi i chciałabym się dziś do nich odnieść:    1. więcej zdjęć moich włosów    W sumie z jednej strony pokazywanie moich włosów wydaje mi się strasznie nudne (one ciągle wyglądają „tak samo”) ale z drugiej chciałabym móc pokazywać Wam je w różnych wydaniach, ciekawych fryzurach, upięciach itp. Niestety są dwie rzeczy, które stoją na przeszkodzie – po pierwsze ja mam naprawdę dwie lewe ręce ;) i nawet najprostsza fryzura to dla mnie wyzwanie, a po drugie jeśli już uda mi się coś z włosów wyczarować to nie umiem tego sfotografować tak, by fryzura dobrze prezentowała się i przede wszystkim była widoczna na zdjęciu :(    2. zmiana układu na dwie boczne kolumny oddzielnie po prawej i lewej stronie    Sama miałam wątpliwości co do takiego 2-kolumnowego układu, więc jak najbardziej zgadzam się z Wami i za kilka dni zmienię ułożenie pasków bocznych :)    3. propozycje fryzur z tutorialami    Pomysł oczywiście mi się podoba niestety jego wdrożenie jest niemożliwe :( Dlaczego? Patrz punkt 1 ;)    4. nagrywanie filmików    Kolejny pomysł, na który sama wpadłam już dawno temu. Robiłam nawet przymiarki – próbowałam nagrać jeden filmik niestety nic z tego nie wyszło ;) Kamera mnie tremuje, wyglądam jak siedem nieszczęść i do tego nie mogę znieść własnego głosu :D Tak, więc tę formę internetowej aktywności zostawiam dziewczynom, które mają do tego predyspozycje :))    5. pierwsze litery menu w pasku pod nagłówkiem na ciemniejsze    Na moim monitorze są one idealnie widoczne, ale pisało mi o tym tak wiele osób, że coś w tym rzeczywiście musi być. Na pewno je zmienię :)    6. kolor czcionki linków na ciemniejszy    To akurat zmieniłam w trakcie trwania konkursu – miałam ogromny problem z dobraniem koloru linków, bo z jednej strony nie chciałabym, żeby na blogu było zbyt fioletowo (w tym kolorze jest praktycznie wszystko w paskach bocznych), ale z drugiej chciałabym, żeby linki wyróżniały się w tekstach. Mam nadzieję, że tak jak jest teraz jest ok.? ;)    7. żywsze kolory    W tym wiele osób proponowało zmianę fioletu na inny kolor ;) Moim zdaniem wygląd bloga powinien przede wszystkim oddawać osobowość jego autora i jego gusta i tak właśnie jest u mnie. Fiolet to mój ukochany kolor, więc nie wyobrażam sobie, że mój blog mógłby być np. zielony czy żółty, ani nawet w innym żywszym odcieniu fioletu.    8. dział PORADY/POMOC    Który za Waszą sprawą już powstał :) Pisałam o tym TUTAJ.    9. więcej recenzji    Z tym niestety będzie ciężko. Przede wszystkim dlatego, że sama za recenzjami nie przepadam. Czytam je tylko wtedy jak planuję coś kupić, a pisanie ich to dla mnie prawdziwa katorga :D Jest to dla mnie strasznie nudne i wtórne. Druga rzecz to to, że aby coś zrecenzować muszę to najpierw poużywać, a jak wiadomo to trwa, więc zwyczajnie nie dam rady zwiększyć częstotliwości pojawiania się recenzji.     10. węższy pasek boczny    Wydaje mi się, że węższy podwójny pasek byłby jeszcze bardziej nieczytelny, dlatego tak jak już pisałam wkrótce wrócę do opcji: dwa paski boczne + posty po środku.    11. kolor tła    Wiele z Was narzekało na białe tło. Do tej pory wydawało mi się, że taka opcja jest najwygodniejsza i najbardziej estetyczna, ale rzeczywiście jak zobaczyłam mój blog na szerokim monitorze i te dwa białe paski po bokach to stwierdziłam, że nie wygląda to najlepiej i delikatne tło mogłoby pomóc. Jak tylko znajdę odpowiednie i uda mi się je wgrać to spróbuję to zmienić :) 12. więcej wpisów    Ta propozycja szczerze mnie rozbawiła i poprawiła mi humor :))) Wiele z Was pisało mi o tym jak bardzo lubi czytać moje wpisy i najchętniej widziałaby nawet po kilka wpisów na blogu dziennie ;) Naprawdę bardzo mi się miło zrobiło jak to czytałam, ale wierzcie mi jest to fizycznie niemożliwe – musiałabym rzucić pracę i zajmować się tylko blogiem, a wbrew temu co czasem czyta się o niektórych blogerach ja na swoim nie zarabiam tyle, bym mogła się z tego utrzymać ;)    13. więcej włosowych metamorfoz (takich jak ta mojej siostry)    O to na pewno się postaram, ale muszę znaleźć ochotników (co wbrew pozorom nie jest takie łatwe) i czas. Oczywiście mogłabym umówić się na taką metamorfozę z moją czytelniczką (kilka z Was już się nawet do mnie zgłosiło w tej sprawie), ale nie czuję się na siłach by zajmować się włosami obcych dla mnie osób – przynajmniej nie na razie.     14. mniejsza szerokość bloga Sporo z Was pisało mi też, że blog jest za szeroki. Przyznam Wam się, że jest on dostosowany do mojego laptopa i szczerze mówiąc samej byłoby mi bardzo ciężko to teraz pozmieniać :( Poza tym pojawiły się też prośby o zwiększenie szerokości :D więc chyba najlepiej będzie jak zostawię to tak jak jest. Mała rada – kombinacja klawiszy ctrl i + powiększa stronę, a ctrl i – ją zmniejsza ;)    15. wyszukiwarka    Oprócz tego bardzo często pisałyście o tym, że na blogu powinna znajdować się Wyszukiwarka. Co śmieszniejsze ona na blogu jest już od bardzo dawna, ale chyba rzeczywiście jest za bardzo „ukryta” i wiele z Was nie może jej znaleźć.  Postaram się by od dziś znajdowała się w bardziej widocznym miejscu. Mogę Wam przy okazji doradzić w jaki sposób sama wyszukuję swoje starsze wpisy – po pierwsze sprawdzam w etykietach na dole bloga (nawiasem mówiąc o nich też pisałyście, że powinny się na blogu pojawić :D), a po drugie wpisuje w googlach hasło np. „elektryzowanie Anwen” i zazwyczaj wpis, o który mi chodzi pojawia się jako jedna z pierwszych propozycji. Patrząc na statystyki haseł po jakich trafiacie do mnie na bloga – nie tylko ja korzystam z tej metody ;) Przechodząc do najprzyjemniejszej części dzisiejszego wpisu – ogłoszenie wyników...    Nagroda wędruje do osoby o nicku: młodsza-siostra      Pozdrawiam Was serdecznie, 