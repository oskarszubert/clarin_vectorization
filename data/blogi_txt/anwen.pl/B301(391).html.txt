Widziałam taki post już na kilku blogach (w formie TAGu) i spodobał mi się na tyle, że postanowiłam powtórzyć go i u siebie. Myślę, że nie muszę tłumaczyć o co w nim chodzi ;) Fioletowy - Fluid Kemon      Wciąż najlepszy produkt na dodawanie włosom objętości u nasady jaki kiedykolwiek miałam. Kocham go za zapach i skuteczność. Włosy po użyciu są uniesione, a przy tym nieposklejane i pięknie błyszczące. Do tego długo jeszcze pachną leśnymi owocami ;) Moją pełną recenzję znajdziecie TU.    Niebieski - Maska Gloria      Maska może nieidealna, ale mam do niej ogromny sentyment, bo to od zakupu Glorii zaczęło się moje włosomaniactwo. Niepozorne opakowanie, bardzo prosty skład i nieprzyjemny, babciny zapach, rekompensuje nam jej działanie. Na moich włosach działa wygładzająco, nadaje im blasku, a do tego wzmacnia je i porządnie odżywia. Dołóżmy do tego bardzo niską cenę (ok. 5zł) i mamy hit włosomaniaczek (a przynajmniej dawniej nią była).    Zielony - Żel aloesowy Aloe Grisi      Kosmetyk niesamowicie uniwersalny. Możemy dodawać go do masek, odżywek, szamponów, mgiełek czy płukanek (będzie działał nawilżająco i łagodząco np. w szamponie). Stosować jako wcierkę (łagodzi podrażnienia skalpu, nawilża i pobudza włosy do wzrostu) lub do stylizacji włosów (podkreśli skręt fal i loków). Idealny również do łagodzenie skórnych podrażnień np. po goleniu, ugryzieniach komarów czy opalaniu. Pewnie znalazłoby się jeszcze ze 100 innych zastosowań, ale to temat na oddzielną notkę ;)   Żółty - Suchy szampon Batiste      Dla mnie wręcz kultowy i absolutnie niezbędny kosmetyk. Traktuję go jako stylizator, a nie szampon i używam głównie do przedłużania (a nie odzyskiwania) świeżości włosów i unoszenia ich u nasady (pisałam o tym TU). Na zdjęciu moja ulubiona wersja zapachowa :) Pomarańczowy - Odżywka Fructis       Jeden z ostatnich moich odkryć. Bardzo dobra (i składowo i w działaniu) drogeryjna odżywka, która ładnie nawilża, wygładza i nabłyszcza włosy nie obciążając ich przy tym. Jak to Fructis oczywiście pięknie pachnie i to w dodatku bardzo trwale. Moje włosy idealnie się po niej rozczesują i nie plączą tak mocno jak zwykle. Ma w składzie silikony, ale oprócz nich też sporo innych, dobrych dla włosów substancji.    Czerwony - Płukanka octowa z malin Yves Rocher Ostatnio sobie o niej przypomniałam przy okazji porządków w szafie. Jestem wręcz uzależniona od jej przepięknego, owocowego zapachu, więc  zaczęłam używać jej jako mgiełki ;) Niestety jej działanie jest bardzo słabe (żeby nie powiedzieć, że żadne) i jest to raczej gadżet niż kosmetyk pielęgnacyjny, ale ja jak widać ciągle do niego wracam przy okazji każdego zamówienia z YR (kupuję ją tylko po promocyjnej cenie). Pisałam o tej płukance już kiedyś TUTAJ.   Czarny - Balsam na kwiatowym propolisie Od czasów wycofania słynnej Isany z olejem babassu jest to zdecydowanie najlepsza odżywka, jaką miałam. Świetnie nawilża, wygładza, sprawia, że włosy są ujarzmione, nie puszą się i są lejące. Do tego bardzo ładnie pachnie i kosztuje nie tak dużo (jeśli weźmiemy pod uwagę jej pojemność i wydajność). Moją recenzję znajdziecie TU.  Biały  - Maska nawilżająca Bioetika Wyjątkowa, bo niezwykle uniwersalna maska, która sprawdza się prawie na każdych włosach. Poprawia kondycję włosów już po pierwszym użyciu, sprawiając, że wyglądają na zdrowsze i wypielęgnowane. Cudnie nawilża, wygładza, a przy tym zupełnie nie obciąża włosów. Idealnie się po niej rozczesują (nawet na mokro - włosy robią się takie śliskie już przy spłukiwaniu). Jeśli macie blogi, a jeszcze takiego wpisu nie robiłyście to czujcie się oficjalnie oTAGowane ;) jeśli zdążyłyście już na niego odpowiedzieć - podeślijcie link do swojego bloga w komentarzu  - chętnie zajrzę :)) A jeśli nie macie blogów to możecie w komentarzu napisać mi swoje typy (nie tylko te włosowe). Jestem bardzo ciekawa!   Pozdrawiam Was serdecznie, 