Mam nadzieję, że jeszcze nie macie dość tego tematu ;) Wiem, że laminowanie jest teraz dosłownie wszędzie: na blogach, na portalach czy na forach internetowych, ale chciałabym umieścić jeszcze jeden wpis na ten temat. Tym razem przychodzę do Was z porównaniem laminowania żelatyną i agarem. Byłam bardzo ciekawa czy efekty tych w sumie dość różnych kuracji (w końcu żelatyna to przede wszystkim białko zwierzęce, którego brak w agarze) będą choć trochę podobne. Jeśli i Was to interesuje to zapraszam do przeczytania moich wrażeń :) Po pierwsze nakładanie Nie wiem czy to przypadkiem nie ja zrobiłam coś nie tak, ale agar nie rozpuścił mi się równomiernie. Po zalaniu go wodą uzyskałam coś o konsystencji kisielu, ale z wieloma drobnymi grudkami, których za nic nie mogłam się pozbyć. Wahałam się czy to w ogóle nakładać na włosy, bo bałam się czy nie będę miała problemu z wypłukaniem tych grudek. Oczywiście nie było to proste i wiele z nich wyczesywałam jeszcze z włosów po wysuszeniu, ale takiej tragedii jak przy bananie na szczęście nie było. Pod tym względem żelatyna zdecydowanie wygrywa. Agar natomiast przewyższa ją jeśli weźmiemy pod uwagę zapach. Każdy kto robił laminowanie żelatyną dobrze wie jak okropnie ona pachnie (a właściwie śmierdzi). Przy agarze nie mamy zupełnie tego problemu, ma on w miarę neutralny, niezbyt mocny zapach.   Po drugie efekty O tym jak zadziałało u mnie laminowanie włosów żelatyną pisałam TU.  Efekty jakie uzyskałam przewyższyły wszystko co do tej pory stosowałam na włosy. Po agarze ten efekt jest o wiele, wiele mniejszy, ale mimo wszystko wciąż wyczuwalny. Włosy były nieco mocniej błyszczące, bardziej gładkie i sypkie, nie puszyły się i wyglądały zdrowo, ale podobny efekt jestem w stanie uzyskać przy pomocy zwykłych kosmetyków (jak chociażby po TYM balsamie czy masce Stapiz Sleek Line). Po trzecie trwałość Tutaj niestety żelatyna również zdecydowanie wygrywa. U mnie efekt laminowania nią utrzymuje się prawie 3 tygodnie. W przypadku agaru włosy były nieco lepsze przez około 3-4 mycia.  Podsumowanie Laminowanie agarem jest na pewno dobrą alternatywą dla wegetarianek, które są ciekawe takiego zabiegu, ale niestety nie mamy co liczyć na „efekt WOW”, który u tak wielu osób pojawił się po żelatynie. Ja na pewno będę nadal regularnie włosy laminować żelatyną, a wszystkim tym, którzy nie chcą jej stosować zamiast agaru polecam jednak znalezienie dobrej maski, która będzie pasowała Waszym włosom. Podejrzewam, że efekt będzie podobny, a na pewno stosowanie jej będzie dla Was przyjemniejsze i mniej kłopotliwe.  Pozdrawiam Was serdecznie, 