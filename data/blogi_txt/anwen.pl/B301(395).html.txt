Zima jest wyjątkowo uciążliwą dla naszych włosów porą roku. Oprócz ekstremalnych temperatur (niskich na dworze i wysokich w pomieszczeniach), suchego powietrza, wiatru i opadów funduje nam dodatkowe zagrożenia w postaci czapek, szalików, kurtek i grubych swetrów. Wszystkie one powodują zwiększone plątanie się naszych włosów. Zapewne większość z Was wie, o czym mówię :( Ile razy zdarzyło Wam się ze złości wyrwać sobie garść włosów, które bezskutecznie próbowałyście rozczesać? Mi niestety dawniej zdarzało się to wielokrotnie...    Co zatem możemy zrobić, żeby tego uniknąć? Albo przynajmniej zminimalizować ten efekt?    Po pierwsze musimy sobie zdać sprawę z tego, że na plątanie bardziej narażone są włosy porowate. Ja niestety takie właśnie mam od zawsze. Rozczesywanie ich od dziecka było dla mnie ogromnym problemem (dlatego pewnie rodzice zawsze ścinali mi je na krótko) i nawet fryzjerki nie radziły sobie z tym zupełnie. Włosy mogą być porowate z natury i w takim wypadku niestety nie jesteśmy w stanie w 100% pozbyć się porowatości. Możemy, co najwyżej ją zminimalizować. Porowatość włosów może być również spowodowana uszkodzeniami po zabiegach fryzjerskich (rozjaśnianie, farbowanie, trwała czy częste prostowanie), wtedy wystarczy o włosy odpowiednio zadbać, wyeliminować to, co je nam zniszczyło albo ewentualnie zaczekać aż odrosną nam znów zdrowe i niskoporowate.    W jaki sposób zmniejszyć porowatość włosów? Z pomocą przychodzą nam przede wszystkim ukochane przeze mnie oleje. Olejowanie włosów sprawia, że stają się one bardziej gładkie, a łuska włosa uszczelniona. Jeszcze skuteczniejsze są silikony. Dlatego też naprawdę nie każdy powinien z nich całkowicie rezygnować. Innym sposobem na domkniecie łuski włosa są płukanki zakwaszające. Możemy do tego użyć octu (najlepiej jabłkowego), herbatki z hibiskusa, cytryny czy nawet zwykłej zimnej wody.     Jeżeli już dbamy o włosy odpowiednio, a mimo wszystko one wciąż nam się plączą powinnyśmy przede wszystkim ograniczyć ich kontakt z materiałami, które mogą to platanie powodować. Ja staram się nosić włosy jak najczęściej wysoko upięte. Oczywiście zapytacie się, po co w takim razie zapuszczać włosy, jeśli je później ciągle upinamy? ;) Ja robię w ten sposób, że upinam włosy przed wyjściem gdzieś, a rozpuszczam dopiero wtedy, gdy dotrę na miejsce (do pracy czy na spotkanie). Tak samo jak wracam z pracy – włosy znów upinam.    Co jednak zrobić, gdy włosy mimo wszystko nam się mocno poplątały? Obiecałam Wam kiedyś filmik o tym jak rozczesywać włosy nie uszkadzając ich przy tym. Niestety brak odpowiedniego sprzętu, a także wrodzona nieśmiałość i niechęć do kamery ;) powodują, że na film ze mną w roli głównej liczyć raczej nie możecie. Zamiast tego możecie przeczytać ten opis. To co bym dodała to, to że spróbujcie najpierw rozczesać włosy samymi palcami, a dopiero później sięgajcie po szczotkę (najlepsze do rozczesywania są szczotki z naturalnego włosia i Tangle Teezer). I przede wszystkim uzbrójcie się w cierpliwość.  Ostatni spacer po galerii w rozpuszczonych włosach, szaliku i kurtce przepłaciłam ponad godzinnym rozczesywaniem, ale nie wyrwałam przy tym ani jednego włosa ;)   Pozdrawiam Was serdecznie, 