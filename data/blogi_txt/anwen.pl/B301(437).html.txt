Po ostatnich zachwytach nad mydłami w pielęgnacji włosów dziś pora na antyulubieńca, a można by rzec nawet bubel, jeśli weźmiemy pod uwagę jedynie to, jak Savon Noir sprawdza się na włosach.      W szale mydlanych zakupów w moim wirtualnym koszyku znalazło się oczywiście również to prawdziwe czarne mydło, które jak widzicie na zdjęciu wcale czarne nie jest :) Naczytałam się o nim tak dużo dobrego, że po prostu musiałam spróbować. I chociaż wiem, że wszystkie recenzje dotyczyły jego działania na skórę na twarzy lub na ciele to ubzdurałam sobie, że i na włosach ma szansę sprawdzić się równie dobrze. Oczywiście się pomyliłam :D         Niestety Savon Noir robi dokładnie to czego nie znoszę, czyli zostawia na włosach taki dziwny, mydlany nalot. Włosy robią się bardzo nieprzyjemne w dotyku, lepkie, gumowate, a przy tym szorstkie. Sklejają się w dziwne strączki i od razu wyglądają nieświeżo. Oczywiście mogłybyście powiedzieć, że może go po prostu dobrze nie wypłukałam, ale niestety nie, zrobiłam to bardzo dokładnie :) O wiele dokładniej niż zwykle, bo już na mokrych włosach czułam, że są dziwne w dotyku.    Nie doczekałam się też tego, na co tak naprawdę liczyłam - czyli bardzo dokładnego oczyszczenia włosów i skóry głowy, takiego dogłębnego peelingu enzymatycznego z jakiego właśnie słyną czarne mydła. Zamiast tego jeszcze po dwóch myciach zwykłym szamponem czułam na włosach mydlany osad. Po tym nieudanym eksperymencie zaczęłam używać mydła zgodnie z jego przeznaczeniem i jak łatwo się domyślić tutaj sprawdziło się zdecydowanie lepiej, chociaż mnie nie zachwyciło aż tak jak opisywały to niektóre z Was :)  Mydło rzeczywiście bardzo dobrze oczyszcza skórę na twarzy i likwiduje martwy naskórek tak jak enzymatyczne peelingi. Po takim zabiegu moja cera jest niesamowicie gładka, ma ładny koloryt i o wiele lepiej chłonie olejki. Niestety jest też lekko przesuszona, podrażniona i napięta zaraz po myciu za czym nie przepadam.  Do ciała najlepiej stosować czarne mydło razem z rękawicą Kessą w ramach zabiegu podobnego do tych w Hammam. Jadąc do Turcji jednym z głównych moich planów była właśnie wizyta w Hammamie, ale niestety pierwszego dnia nam się to nie udało, a po opalaniu zabieg ten nie jest już polecany. Na szczęście udało mi się przywieźć rękawicę i za jakiś czas na pewno wypróbuję tę metodę, bo na razie trochę szkoda mi opalenizny ;) Mam nadzieję, że wtedy bardziej docenię jego działanie, bo chociaż mydło nie było bardzo drogie (19zł za 150ml w sklepie Triny.pl) to szkoda by mi było, gdyby miało się zmarnować.  Na koniec jeszcze kilka słów o konsystencji i zapachu. Niestety Savon Noir nie pachnie zbyt przyjemnie. Ciężko mi nawet opisać czym (pewnie po prostu zmydlonymi oliwkami, bo jak zobaczycie na zdjęciu powyżej, w składzie nie ma nic więcej), ale jest to specyficzny i jak dla mnie raczej drażniący zapach. W konsystencji przypomina ciągnącą się i nieco lepką plastelinę ;) Nie jest najłatwiejsze w aplikacji, ale można się do tego przyzwyczaić.   Ciekawa jestem czy są wśród Was fanki prawdziwych czarnych mydeł i jeśli tak to, które z nich najbardziej polecacie :)  Pozdrawiam Was serdecznie, 