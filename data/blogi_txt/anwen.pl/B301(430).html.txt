Cześć,     sama w to nie wierzę, że piszę tego mejla,ale niestety od dłuższego  czasu nie mogę poradzić sobie z problemem przetłuszczających się włosów.  Włosy przetłuszczały mi się od zawsze, ale z wiekiem zaczęło coraz  bardziej mnie to irytować. Muszę je myc codziennie. Śmiało mogę  powiedzieć, że 12 godzin to ich maksimum. Włosy mam cienkie i dodatkowo  źle to wygląda. Jestem przyzwyczajona do codziennego mycia włosów, ale  raczej martwię się o stan skóry głowy. Gdybym np nie myła  włosów np 2 dni to gdy przejadę paznokciem po skórze głowy mam pod paznokciem po prostu biały tłuszcz. Jaką pielęgnację mogłabyś mi polecić? Jestem zielona, choć staram się odstawić silikony, slsy, nie  prostuje włosów, suszę je chłodnym nawiewem, nie używam odżywek bez  spłukiwania, staram się patrzeć na składy... Nie wiem jednak co dalej,  nie widzę wyjścia.           Z góry dziękuję za poświęcony czas na przeczytanie mojej wiadomości i proszę o pomoc.  Kasia    MOJA PORADA:   Ci co czytają mojego bloga trochę dłużej na pewno wiedzą, że nadmierne przetłuszczanie to również moja największa włosowa zmora. I chociaż nie uporałam się z tym problemem w 100% to śmiało mogę powiedzieć, że udało mi się moje przetłuszczanie zminimalizować. Kilka lat temu, jeszcze przed włosomaniactwem, musiałam myć włosy nieraz i dwa razy dziennie by 'jakoś wyglądać'. W tej chwili udaje mi się czasami przeciągnąć mycie do następnego dnia, choć zdecydowanie najczęściej robię to po prostu codziennie. O tym jak sobie radzę z przetłuszczaniem pisałam już na blogu wiele razy i za każdym razem jak odkryję coś nowego, co działa, to od razu o tym piszę. Zacznę więc od podrzucenia linków do postów, które warto przeczytać na początek:       O pielęgnacji włosów przetłuszczających się  O maseczce z drożdży O suchych szamponach  O czarnym mydle Babuszki Agafii  O własnoręcznie przygotowywanym suchym szamponie  O czarnym mydle syberyjskim  O szamponie Volume z Yves Rocher  O kozieradce  O rosyjskiej masce z białą glinką i ryżem  O indyjskich ziołach  O płukance z indyjskich ziół   O mydlnicy lekarskiej   Główne zasady pielęgnacji przetłuszczających się włosów:   1. Dobrze dobrać środek do mycia - to absolutna podstawa. Niestety ciężko wskazać jeden najlepszy, który sprawdzi się u każdego. Niektórym pomagają delikatne szampony (bo nie podrażaniają skalpu i nie zmuszają go do nadprodukcji sebum), a innym, tak jak mnie, zdecydowanie te mocniejsze (jak chociażby ulubione czarne mydło z SLES), ale na pewno warto wybierać te bez silikonów czy innych oblepiaczy. Powyżej podlinkowałam kilka produktów, które u mnie się sprawdziły najlepiej - czarne mydła i szampon z YR.    2. Odżywiać przed myciem - wszelkie bardziej odżywcze maski i bogate odżywki nakładam przed myciem. Zostawione na minimum pół godziny spokojnie zdążą zadziałać, a po umyciu szamponem włosy nie będą obciążone i nie przetłuszczą się szybciej.    3. Nie obciążać - jeśli już potrzebujemy nakładać coś na włosy po myciu (np. po to by je łatwiej rozczesać) wybierajmy te, jak najlżejsze produkty. U mnie pod tym względem najlepsze są: mgiełka z YR, balsam na kwiatowym propolisie, odżywka rozmarynowa Dr Beta i podlinkowana wyżej maska z białą glinką i ryżem. Pamiętajmy też, by nie nakładać nigdy odżywek na skórę głowy, a jedynie 'od ucha w dół'.    4. Unieść włosy u nasady - im mniej przylegającą do skóry fryzurę nosimy tym dłużej nasze włosy pozostaną świeże. To dosyć oczywiste i wynika z tego, że to skóra, a nie włosy, nam się przetłuszcza. U mnie dobrze unosi włosy wcierka z kozieradki, suche szampony (dodatkowo wchłaniają sebum) i wszystkie te rzeczy o których pisałam TU. Pomaga też noszenie koczka na czubku głowy i suszenie włosów z głową w dół. 5. Nie przegrzewać - długie gorące kąpiele czy prysznice, nieprzewiewne nakrycia głowy, mocno ogrzewane pomieszczenia, noszenie turbanu z ręcznika zbyt długo po myciu - to wszystko również przyspiesza nam przetłuszczanie włosów.      Co jeszcze mogłybyście doradzić Kasi? :)     Pozdrawiam Was serdecznie, 