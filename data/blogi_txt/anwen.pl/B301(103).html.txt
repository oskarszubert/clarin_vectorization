Post z serii najczęściej zadawanych pytań :) Zarówno w mailach jak i w realnym życiu bardzo często słyszę o tym, że po użyciu odżywki bardziej niż zwykle wypadają Wam włosy. Dzisiejszy wpis nie dotyczy ogólnego problemu wypadających włosów (o tym pisałam już np. TU), ale bardzo konkretnej sytuacji, gdy nie mając z tym problemu  obserwujemy zwiększoną ilość włosów, które nam wypadły po użyciu odżywki czy oleju.    Włosy      wypadają po odżywce nałożonej na skórę głowy – jeśli tak się dzieje      spróbujcie nakładać ją tylko „od ucha w dół” jeśli to nie pomoże to znaczy, że problem polega na czymś innym o czym napisze poniżej. Jeśli      wypadanie ustanie to wiemy już, że jakiś składnik tego produktu nas uczulał      lub podrażniał i być może stąd wzmożone wypadanie.      Włosy      wypadają nawet, gdy odżywka nie ma kontaktu ze skórą – to właśnie      najczęstszy przypadek i moim zdaniem może to być spowodowane czymś      niesamowicie prozaicznym. Włosy wypadają nam każdego dnia – to zupełnie normalne. Ale zanim upadną na przysłowiową podłogę przez jakiś czas      jeszcze wiszą sobie pomiędzy innymi włosami. Odżywka nałożona po myciu      pomaga tym włosom po prostu się z nich wyplątać. Sam szampon zwykle nie wygładza      włosów na tyle mocno by tak zadziałać. Efekt ten będzie widoczny zwłaszcza przy włosach kręconych (których nie czeszemy przed myciem), ale nie tylko.           Włosy      wypadają po oleju – przyczyn może być kilka. Po pierwsze być może to nie wina oleju, a samego masażu, który wykonujemy nakładając go na skalp. Spróbujcie zrobić sam      masaż bez oleju i zobaczcie czy włosy wypadają tak samo mocno. Po drugie być może trzymaliśmy olej na głowie zbyt długo. Wbrew temu co sama kiedyś pisałam na blogu i o czym możecie przeczytać w wielu miejscach na Internecie takie przetrzymywanie      oleju wcale nie jest dla skóry korzystne. Co innego olej nałożony jedynie      na włosy (a i tu nie u każdego będzie się sprawdzała zasada, że im dłużej      tym lepiej – u wielu osób najlepiej sprawdza się krótkie olejowanie od      30min do godziny), a zupełnie co innego ten na skalpie. Olej może tworzyć na nim      tłustą, nieprzepuszczalną warstwę, która po dłuższym czasie „dusi” nam      mieszki włosowe (nie dopuszcza do nich tlenu) i może powodować nadmierne wypadanie. Takie beztlenowe środowisko wzmaga też namnażanie się bakterii      i grzybów żyjących na naszej skórze co również może być przyczyną wypadania. Dlatego      jeśli nakładacie oleje na skalp to nigdy nie zostawiajcie tego na noc. Godzina czy dwie w zupełności wystarczą. Po trzecie przyczyną wypadania włosów po oleju może być też alergia czy podrażnienie. Wiele osób jest uczulonych na orzechy i nierafinowane oleje      będą im szkodzić. W tym wypadku może się okazać, że nawet olejowanie      samych włosów jest niewskazane, bo olej mimo wszystko jakiś kontakt ze      skórą będzie mieć.  Po czwarte zwiększona ilość włosów, która wypadła nam po olejowaniu może być też spowodowana naszą nieostrożnością,      naolejowane ręce (zwłaszcza bardziej ciężkimi olejami, np. rycynowym) mogą      się nieco bardziej do włosów „kleić” i je po prostu wyrywać. Samej mi się      to nie raz zdarzyło, ale teraz staram się po prostu bardziej uważać. Temat wypadania włosów zwłaszcza jesienią jest niezwykle żywy :) Postaram się coś jeszcze o tym na blogu w najbliższym czasie napisać. Może macie jakieś pytania i sprawy z tym związane, które chciałybyście abym poruszyła?    Pozdrawiam Was serdecznie,       PS Dostałam dziś od przyjaciółki świetną książkę "Wszystko o włosach" z 1994 roku :))) Postaram się wybrać z niej jakieś ciekawe kąski i zaprezentować Wam je na blogu. Jesteście ciekawe? Może zrobię z tego nową serię... Co Wy na to? :)) 