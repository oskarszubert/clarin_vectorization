Od zawsze powtarzam sobie, żeby nie dzielić się z nikim moimi planami (zwłaszcza tymi, których realizacja nie zależy wyłącznie ode mnie), bo nic z tego nie wyjdzie. U mnie w domu zawsze mówiło się o tzw. "zapeszaniu" i jak widać coś w tym jest, bo kolejny raz się sprawdziło :D         Zapowiadałam Wam na głowie wielkie zmiany i już nawet udało mi się przekonać mojego męża, że jaśniejszy kolor włosów będzie mi pasował (on jest największym przeciwnikiem zmian na mojej głowie ;) ), a tu jednak okazało się, że się nie da... ale o tym za chwilę :) Najpierw opowiem Wam po kolei jak wyglądały moje wizyty u Rafała z Neo Hair Cut.        Trafiłam do niego przez Alinę, której znów Rafała poleciła jej znajoma, u której wyczarował na włosach przepiękny kolor. Właśnie to mnie najbardziej skusiło, bo miałam nadzieję, że znajdę w końcu kogoś komu zaufam na tyle by pozwolić mu na zmianę koloru. Tak jak pisałam już w TYM poście Rafał zaproponował mi wykonanie próby kolorystycznej na jednym pasemku i wczoraj właśnie taką próbę wykonaliśmy. Niestety po 40 minutach trzymania delikatnego rozjaśniacza (1,9%), który miał zapewnić zejście koloru o jakieś 1-2 tony przy zachowaniu ich chłodnego odcienia, kolor nawet nie drgnął! :(( Taka sytuacja normalnie nie zdarza się często, ale niestety przy włosach wielokrotnie farbowanych na czerń jak moje (farbowałam je średnio co 3 tygodnie przez ostatnie 4 lata) już tak. Oczywiście mogłabym się uprzeć i zmienić kolor używając mocniejszego rozjaśniacza, ale jak stwierdził Rafał moje włosy tego nie przeżyją :( Niestety z niechęcią, ale muszę się z nim zgodzić, bo do tej pory pamiętam jak wyglądały moje włosy 5 lat temu po zejściu z czerni:     Tutaj już po mocnym skróceniu i kilku miesiącach pielęgnacji, a i tak było naprawdę fatalnie! Włosy kruszyły się przy każdym czesaniu i ciągnęły jak guma, gdy były mokre.    Może gdybym miała krótsze włosy to bym zaryzykowała, ale w tej chwili powrót do tej długości i stanu co mam zająłby mi pewnie ze 3-4 lata, a tyle nie wytrzymam ;) Za bardzo kocham moje długie włosy i uważam je za jeden z moich największych atutów, więc głupotą byłoby je ot tak zniszczyć...   Co w takim razie planuję zrobić? Szczerze mówiąc nie wiem czy wytrzymam, ale podobnie do dziewczyn zapuszczających naturalki, postanowiłam zapuszczać jaśniejszy odrost ;) Następne farbowanie zamiast jak zwykle Hebanową czernią Color Soin 1N zrobię kolorem 4N czyli Naturalnym szatynem. Za jakiś czas jeśli odrosty będą nie do wytrzymania pójdę znów do Rafała. Obiecał, że do tego czasu zastanowi się co jeszcze można by u mnie zrobić bez wielkiej szkody dla włosów. Już kiedyś w ten sposób zmieniałam kolor i wiem, że przez pierwsze kilka miesięcy nie jest tak źle. Problem pojawia się w momencie, gdy odrosty mają już jakieś 5-8cm, mam jednak nadzieję, że ten odcień który wybrałam (po naradzeniu się oczywiście z Rafałem) będzie na tyle chłodny, że różnica nie będzie aż tak rzucająca się w oczy. Zobaczymy... Wracając do zmian na mojej głowie to, jak również wspominałam w poprzednim poście, Rafał odświeżył  kształt mojej fryzury. Zaskoczyło mnie to, że nie proponował jak większość fryzjerów mocnego skrócenia moich włosów, ale najpierw kazał mi wstać, obejrzał z każdej strony i potwierdził, że ta długość co mam jest idealna, bo dobrze współgra z proporcjami ciała. Nie zrobił mi też prostej grzywki, o której myślałam, ale wycieniował włosy przy twarzy i złagodził moją nieudolną wersję amerykańskiej grzywki, którą jakiś miesiąc temu próbowałam sobie sama zrobić. Wycieniował włosy na całej długości również z tyłu. Wszystko to zrobił na sucho (po uprzednim umyciu i wysuszeniu włosów), bo jak sam stwierdził chciał zobaczyć jak układają się moje włosy i do tego dopasować cięcie (tak właśnie powinno się robić w przypadku fal i loków, których nie planujemy codziennie prostować).    W sumie spędziłam w salonie prawie 2 godziny. Za to właśnie cenię takich fryzjerów jak Rafał czy Viru, którzy nie traktują swoich klientów jak taśmową produkcję na akord, ale poświęcają im tyle czasu i uwagi ile potrzeba by osiągnąć zamierzony efekt. Czy jestem zadowolona z cięcia? Bardzo :) I chociaż zmiana nie jest spektakularna, a dla mniej wprawnego oka będzie wręcz niewidoczna to ja widzę, że moja włosy zrobiły się lżejsze, nawet zostawione same sobie ładniej się teraz układają, a wymodelowane na szczotce w końcu tworzą jakąś fryzurę ;) Czy mogę Wam polecić Rafała? Bez wahania tak! I mogę sobie dać uciąć rękę (a nawet włosy ;) ), że nikt nie wyjdzie od niego niezadowolony :)) Zastanawiałam się ostatnio jakie są wg mnie cechy idealnego fryzjera i o dziwo Rafał ma je wszystkie:   1. Potrafi realnie ocenić co można zrobić z naszych włosów i powiedzieć wprost, że czegoś się nie da, a nie próbować na siłę, a w razie klęski zatuszować ją lub zwalić winę na klienta. 2. Potrafi słuchać tego co chciałybyśmy mieć na głowie,    3. ale potrafi również sam zaproponować nam pewne rozwiązania. Taki fryzjer to również stylista, który zna się na typach kolorystycznych, kształtach twarzy i sylwetki i będzie potrafił do tego dobrać idealną fryzurę.     4. Nigdy nie robi nic bez wcześniejszej konsultacji z nami. Ustala dokładnie o ile i jak zostaną obcięte włosy czy jaki ostatecznie kolor uzyskamy.    5. Wie ile to jest 1cm ;)    6. Potrafi ocenić stan naszych włosów, ich rodzaj, strukturę i do tego dobrać odpowiednie zabiegi (również pielęgnacyjne) czy cięcie.    7. Nie spieszy się i traktuje nas jak człowieka, a nie jak klienta na którym trzeba jedynie zarobić.    8. Nie używa tony lakieru i prostownicy, po to by fryzura na koniec jakoś się prezentowała ;) Dobre cięcie czy koloryzacja powinny obronić się same, bez upiększaczy. Tak bym po wyjściu z salonu wiedziała czego mogę się spodziewać na następny dzień jak już samodzielnie umyję włosy.  9. Bije od niego spokój i pewność siebie. Wiem, że takie odczucia są bardzo subiektywne, ale to samo widziałam w Jadze Hupało i teraz w Rafale i jest to coś, dzięki czemu siedząc na fotelu człowiek nie ma ochoty pilnować każdego cięcia i patrzeć fryzjerowi non stop na ręce, a może się spokojnie zrelaksować :)   Coś jeszcze dopisałybyście do tej listy? :))    Pozdrawiam Was serdecznie, 