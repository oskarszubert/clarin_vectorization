Dziś w MWH włosy, których struktura, przynajmniej na zdjęciach, bardzo przypomina mi moje własne :) Tak jak i Charlie borykam się z plątaniem i wiecznym oklapnięciem. Do tego moje włosy też zwykle robią co chcą w zależności od ich humoru i najlepiej wyglądają jak są wycieniowane właśnie. Jeżeli jesteście ciekawe jak wygląda historia włosów Charlie i jak o nie obecnie dba to zapraszam poniżej :)     Na wstępie chciałam powiedzieć, że uwielbienie do długich włosów  zaszczepił we mnie tata. Metalowiec z krwi i kości, który  wielokrotnie przechodził zapuszczanie i ścinanie włosów. To on wpoił mi,  że najlepsze jest naturalne piękno a prawdziwa kobieta musi mieć  długaśną kitę :)     Jako dziecię w wieku przedszkolnym byłam posiadaczką czupryny do pasa w  kolorze pszenicy. W podstawówce, wbrew rodzicielowi, uparłam się, żeby  ściąć włosy, które powoli ciemniały i przez cały okres podstawówki  nosiłam włosy mniej więcej do ramion, z pancerną grzywką. Około szóstej  klasy nastąpił w moim życiu bardzo nieprzyjemny moment: zaczęłam łysieć.  Zrobiły mi się zakola, stopniowo wypadła cała grzywka a moje czoło  kończyło się prawie na środku głowy. Wpędziłam rodzinę w panikę, zaczęły  się wędrówki do lekarzy, ostatecznie nie stwierdzono, co spowodowało  łysienie, ale najważniejsze, że włosy zaczęły odrastać przy wsparciu  wcierek na sterydach (o zgrozo). Wszystko skończyło się dobrze, włosię  odrosło równie bujne, niestety, wtedy nadszedł ten okres w życiu  nastoletniej dziewczynki, w którym wygląd stał się baaardzo ważny, więc  do zwykłego planu dnia doszło codzienne poranne mycie włosów i męczenie  ich suszarką, oczywiście gorącym powietrzem. Nie, nie przechodziłam  etapu farbowania i prostowania, ale jednak suszarka zrobiła swoje i w okresie licealnym,  kiedy w końcu dotarło do mnie gadanie mojego taty i doceniłam piękno  długich włosów, byłam posiadaczką gęstego, acz smętnego sianka dość znaczącej długości.           Oczywiście pielęgnacja polegała wyłącznie na myciu i suszeniu, czasemi  sięgałam po jedwab, serum z Avonu, zakupiłam nawet ogromną odżywkę u  fryzjera, która przepięknie pachniała, ale w sumie niewiele pomogła na ogólne przesuszenie i zniszczone końcówki. W końcu nastąpił taki moment,  kiedy chęć zmian ogarnęła mnie totalnie i postanowiłam włosy ściąć.  BARDZO. Zmiana była ogromna, mama mówiła, że będę żałować a fryzjerka  dopytywała kilkakrotnie, czy jestem pewna. No nic, uparłam się i  ścięłam.        Mama, jak to mama, miała absolutną rację, po dwóch tygodniach, mimo  zadowolenia z fryzury, wpadłam w rozpacz i stwierdziłam, że nigdy więcej  nie zetnę włosów. Od tej pory rosły sobie spokojnie swoim tempem, wciąż  podniszczane suszarką.        Po roku zapuszczania, gdy włosy osiągnęły przyzwoitą długość, po  definitywnym rzuceniu suszarki nadszedł jednak kryzysowy moment, w  którym stwierdziłam, że tak długim kłaczkom nie wystarcza już samo mycie  i przydałoby się zadbać o nie bardziej. Doszło do tego, że nie  wychodziłam z domu w rozpuszczonych włosach, bo byłam z nich wiecznie  niezadowolona. A przecież nie po to się hoduje, żeby nie korzystać :)        W końcu trafiłam na bloga Anwen, która stała się moim włosowym guru i od  tej pory jest moim głównym źródłem inspiracji. Jako, że w przyszłości  planuję być wiedźmą/zielarką, najbardziej przemówiła do mnie domowa pielęgnacja, więc w ruch poszły jajka, miód, zioła, oliwa. Stopniowo  zaczęłam dokupować różne kosmetyki, wymieniać szampony na te  łagodniejsze. Ach, jakże byłam szczęśliwa, gdy oczom mym ujawniły się  pierwsze efekty! A jak krzywo patrzyła na mnie rodzina i mój osobisty  samiec, gdy co chwila podkradałam w lodówki produkty spożywcze i kładłam je na głowę :D           W międzyczasie zaczęłam sięgać po szampony koloryzujące. Niestety, chęć  bycia rudą wygrała z naturalnym pięknem, ale to głównie dlatego, że  jestem blada i piegowata i od zawsze uważam, że powinnam być ruda :)  Zaczęło się od Castinga, rudy wychodził czekoladowy, czekoladowy  wychodził kasztanowy, aż w końcu mama, wysłana po szampon, zamiast Castinga, przyniosła rubinową czerwień z Palette. Kolor wyszedł fenomenalny, nie spierał się tak szybko jak Casting i nie na tak mdłe  kolory, więc po ten szampon sięgnęłam przy ponownym farbowaniu, jednak z lekką obawą,  naczytawszy się, że wielu osobom wypadają po nim włosy. Nie wiem, czy to  siła sugestii czy fakt, ale odnoszę wrażenie, że wzmożone wypadanie  dotknęło i mnie, nie wykluczam, że to przez zbyt mocne związywanie włosów, bo NIENAWIDZĘ, jak jakiś kosmyk się wymknie i łaskocze po  twarzy. W każdym razie, postanowiłam sobie, że wrócę do naturalnego  koloru włosów, bo przy okazji konieczność comiesięcznego farbowania   doprowadza mnie do szału. Nie wiem, czy wytrwam przy swoim postanowieniu, bo odrosty są  strasznie nieestetyczne, a jestem świadoma, że żaden szampon  koloryzujący w naturalnym kolorze, nie przykryje rudości (za wszelkie pomysły na bezbolesny powrót do naturalnego koloru będę dozgonnie  wdzięczna).              Mimo zadowalającego stanu włosów, wciąż borykam się z kilkoma  problemami. Moje włosy plączą się niesamowicie, rozplątywanie kołtunów  potrafi zajmować mi GODZINY i właściwie nowe tworzą się już przy czesaniu. Dodatkowo męczę się z wiecznym oklapnięciem, o ile na długości  włosy są śliczne, to przy głowie smętnie opadają i można obciążyć je  dosłownie wszystkim. Odkryłam za to, że moje włosy mają małą porowatość i  dzięki temu nigdy nie były w przerażająco tragicznym stanie, że w sumie  nie muszę się bardzo starać, żeby zachować je w dobrej kondycji i jednak trudno je zniszczyć. Miałam też okazję zaobserwować, jak bardzo woda wpływa na  włosy. Jako, że mój samiec mieszka ponad 500 km ode mnie, średnio raz na  dwa miesiące jeżdżę z jednego końca Polski na drugi. U samca woda jest  bardzo miękka i delikatna, na początku włosomaniactwa to uwielbiałam, bo  używając samego szamponu i odżywki, moje włosy były miękkie, lśniące i  świetnie się układały. Wystarczył powrót do domu i jedna kąpiel w mojej ekstremalnie twardej wodzie, żeby włosy zrobiły się sztywne i sianowate. Teraz, kiedy osiągnęłam sensowną ich kondycję, wszystko jest  wręcz odwrotnie: nie znoszę wody samcowatowego, bo włosy umyte  wieczorem, potraktowane tylko szamponem, rano są przyklapnięte i  przetłuszczone, z kolei w mojej twardej wodzie mają się świetnie i  wyglądają idealnie.     Moja pielęgnacja: Mycie: głównie szampon Babydream, czasem Barwa, Farmona (OBŁĘDNIE pachną), Ziaja, co wpadnie w ręce.  Odżywki d/s: Isana z babassu, Garnier z avocado i masłem karite, odżywka z Castinga Odżywki b/s: Joanna zielona herbata i pokrzywa, Biovax dwufazowa w sprayu do włosów przetłuszczających się  Maski: aloesowa NaturVital, Alterra z aloesem i granatem  Jak widać, w kwestii kosmetyków drogeryjnych stosuję absolutny minimalizm.    Z kosmetyków naturalnych:  Oleje: słonecznikowy, ze słodkich migdałów, kokosowy, winogronowy, arganowy, rycynowy, oliwa z oliwek,  Cała reszta: miód, jajka, jogurt naturalny, keratyna, panthenol, siemię  lniane w każdej postaci, płukanki ziołowe z octem, sok z cytryny, piwo,  drożdże, mąka ziemniaczana, mleko, olejki eteryczne. Wszystko mieszam w  różnych proporcjach, do różnych celów.     Ze wszystkich wymienionych produktów, największymi hitami w moim  przypadku są: olej słonecznikowy do olejowania, jogurt naturalny do  masek i siemię lniane do mgiełki i płukanki. Dodatkowo od prawie roku (z przerwami) piję skrzyp i pokrzywę ze zbiorów  własnych, mam za sobą jedną drożdżową akcję, która u mnie trwała około  dwóch miesięcy, aktualnie znów staram się wrócić do drożdży, ponadto  rozważam wycieniowanie, bo moja czupryna jest strasznie oporna na układanie, nie potrafię określić, czy mam włosy proste, czy lekko  falowane, bo ogólnie robią co chcą, w zależności od humoru i w tym swoim  nieokreśleniu średnio wyglądają ścięte na równo. Może po wycieniowaniu  zdecydują się bardziej falować i przestaną być aż tak oklapnięte :)   Pozdrawiam, Charlie. 