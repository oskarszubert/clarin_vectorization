Ta odżywka to właściwie nie jest mój ulubieniec jedynie października, a kilku ostatnich miesięcy od kiedy mi towarzyszy. Kupiłam ją pod koniec sierpnia w Biedronce skuszona składem, a dokładniej olejem z babassu, który tak świetnie sprawdzał mi się u mnie dawniej w wycofanej już Isanie. Liczyłam na to, że Nivea będzie w stanie mi ją zastąpić i nie przeliczyłam się :)) Jak zwykle zacznę od tych mniej istotnych elementów ;) czyli w tym wypadku konsystencji. Odżywka LR jest bardzo gęsta, jakby lekko woskowa i mi przypomina nieco maskę z Pilomaxu, którą tak bardzo lubią moje włosy. Bardzo dobrze rozprowadza się na włosach i naprawdę nie potrzebuje jej dużo by poczuć jej działanie. Dzięki temu jest straaasznie wydajna :)    Jeśli chodzi o zapach to widziałam, że wiele osób bardzo go chwali. Dla mnie nie jest on jakiś szczególny, nawet go dobrze nie pamiętam, gdy odżywki przez jakiś czas nie używam, ale na pewno nie jest drażniący czy męczący. Ot zwyczajny, drogeryjno- kosmetyczny, niczym się nie wyróżniający aromat ;) Za to wyjątkowo trwały i wyraźnie wyczuwalny na włosach po wysuszeniu. O opakowaniu pisać nawet nie będę, bo wszystkie odżywki Nivei wyglądają właściwie tak samo ;) Warto na pewno wspomnieć za to o tym, że przy tak gęstej konsystencji lepiej sprawdziłby się słoik, ale wtedy mielibyśmy maskę, a nie odżywkę. Z tego opakowania niestety trochę ciężko wydobyć produkt, ale można za to poćwiczyć przy tym mięśnie ;)   Przechodząc do meritum czyli samego działania odżywki LR na moje włosy to właśnie z tego względu trafiła ona do serii moich ulubieńców. Odżywka podobnie jak dawniej ta z Isany jest niesamowicie wszechstronna i sprawdza mi się tak samo dobrze używana zarówno do mycia, jako maska nakładana przed myciem (tuningowana lub nie) jak i jako odżywka po myciu (ale wtedy koniecznie daleko od skalpu, bo lubi obciążać). Moje włosy po niej są przede wszystkim pięknie wygładzone, nie puszą się, są ujarzmione, błyszczące, sypkie i miękkie. Bardzo łatwo się po niej rozczesują i plączą się nawet mniej niż zwykle. Mimo zawartości silikonów nie wzmaga u mnie strączkowania, ani nie obciąża włosów na długości. Zdarzało mi się nawet nakładać ją na końce włosów jako b/s do zabezpieczenia przed rozdwajaniem i w tej roli również sprawdziła się znakomicie.   Bardzo żałuję, że nie kupiłam jej nigdy wcześniej, bo strasznie jestem ciekawa jak działałaby u mnie jej starsza wersja z lepszym składem (miała między innymi aloes). Po zmianie składu niestety już tak pięknie nie jest, ale jak na drogeryjną odżywkę nie jest też źle! Znajdziemy tu kilka lżejszych silikonów, wysoko w składzie keratynę hydrolizowaną i tytułowy olej z babassu. Dokładny skład możecie zobaczyć poniżej:  INCI: Aqua,  Stearyl Alcohol, Cetyl Alcohol, Stearamidopropyl Dimethylamine,  Dimethicone, Hydrolyzed Keratin, Orbignya Oleifera Seed Oil, Oryzanol,  Silicone Quaternium – 18, Guar Hydroxypropyltrimonium Chloride,  Trideceth - 6, Trideceth- 12, C12-15 Pareth-3, Coco Betaine, Cocamidopropyl Betaine, Sodium Chloride, Lactic Acid, Citric Acid, Phenoxyethanol, Potassium Sorbate, Ethylhexylglycerin, Linalool , Butylphenyl Methylpropional, Geraniol, Benzyl Alcohol, Parfum. Niewątpliwym plusem LR jest na pewno jej cena i dostępność. Możemy kupić ją właściwie wszędzie - od Rossmanna, przez hipermarkety, Biedronki czy małe osiedlowe drogerie. Bardzo często widuję ją w promocjach i wtedy kosztuje w granicach 6-7 złotych.     Podsumowując odżywka LR całkowicie przypadła mi do gustu i choć działaniem nie przebiła Balsamu na kwiatowym propolisie (wciąż najbardziej lubianego przez moje włosy) to podobnie jak kiedyś Isana będzie ona stałym punktem mojej włosowej kolekcji. Jeśli jeszcze jej nie próbowałyście to nie wahajcie się ani chwili dłużej, tym bardziej, że teraz jest idealny moment by dołączyć silikony do naszej włosowej diety :)) Pozdrawiam Was serdecznie, 