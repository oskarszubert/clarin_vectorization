Mam dziś dla Was kolejne porównanie :) Tym razem padło na odżywki bananowe. Czegoś co mogłoby mi zastąpić świetną odżywkę z The Body Shop szukałam od dawna - czy mi się to udało? Przekonacie się poniżej :)      Opakowanie    Jeśli chodzi o ten aspekt zdecydowanie wygrywa maska Scandic Line. Butelka TBS jest wyjątkowo twarda i bardzo ciężko pod koniec wydobyć z niej odżywkę. Przy słoiku na pewno nie będzie z tym problemu. Wizualnie bardziej mi się podoba TBS, ale to akurat nie jest zbyt ważne ;)    Zapach    Niestety pod tym względem bardzo zawiodłam się na masce Scandic Line :( Zwłaszcza, że na kilku blogach i na wizażu dziewczyny zachwycały się jej zapachem. W pierwszej chwili nawet czuć bananowy aromat (podobny do tego, który kiedyś był w bananowych wafelkach – oczywiście nie pamiętam już ich nazwy), ale niestety bardzo krótko. Zaraz zaczyna przebijać przez niego okropny, chemiczny zapach i potem już wyczuwam tylko jego. Odżywka TBS w tym porównaniu bije na głowę maskę. Jej zapach jest o wiele bardziej naturalny, typowo bananowy i wręcz uzależniający (zwłaszcza dla takiego bananożercy jak ja ;) ). W dodatku czuć go na włosach do następnego mycia :)    Konsystencja/Wydajność    Właściwie nie ma różnicy pomiędzy tymi dwoma produktami. Obydwa mają bardzo fajne, gęste konsystencje i potrzeba ich naprawdę niewiele by zadziałały. Wydajność zarówno maski jak i odżywki oceniam bardzo dobrze.      Działanie     Pisząc takie porównania bardzo żałuję, że nie mam mocniej zniszczonych włosów ;) Na moich różnice w działaniu poszczególnych produktów są tak nieznaczne, że naprawdę muszę się wręcz doszukiwać by je w ogóle dostrzec. Pamiętam, że TBS jak ją używałam na początku włosomaniactwa była dla mnie zdecydowanie za słaba. Przy mocno zniszczonych włosach ta odżywka jest na pewno za lekka. Teraz jednak sprawdza się u mnie idealnie. Nie obciąża włosów, wyraźnie je wygładza, nawilża i odżywia. Są po niej lejące, miękkie, gładkie i błyszczące. Maska właściwie działa tak samo. Włosy może odrobinę gorzej mi się po niej rozczesywały i były minimalnie mniej gładkie, ale wciąż wyglądały tak samo dobrze. Żadnej z nich nie nakładałam na skalp, a jedynie na włosy na długości, więc nie były one obciążone. Nakładałam je zarówno przed jak i po myciu i obydwie minimalnie lepiej się u mnie sprawdzają nałożone pod czepek i ręcznik na godzinę przed myciem.     Zrobiłam też oczywiście porównawcze zdjęcie, po nałożeniu maski na jedną, a odżywki na drugą połowę włosów, ale nie sugerujcie się nim, bo tak naprawdę różnica na żywo była praktycznie niezauważalna.        Skład Skład odżywki TBS: Aqua, Musa Paradisica Fruit, Cetearyl Alcohol, Cetrimonium Chloride, Phenoxyethanol, Hydroxyethylcellulose, Lecithin, Propylene Glycol, Panthenol, Parfum, Benzyl Alcohol, Sodium Hydroxide, Ascorbic Acid, CI 15985, CI 19140.    Skład maski Scandic Line: Aqua, Cetearyl Alcohol, Cetrimonium Chloride, Propylene Glycol, Silk Amino Acids, Panthenol, Musa Sapientum Fruit Extract, Coconut (Cocos Nucifera) Extract, Parfum, Glyceryl Stearate, PEG-60 Hydrogenated Castor Oil, Methylisothiazolinone, Methylchloroisothiazolinone.     Obydwa produkty mają naprawdę niezłe składy. Zaznaczyłam Wam kolorami to co się w nich powtarza i jak same widzicie jest bardzo podobnie. Z ciekawych składników w TBS dodatkowo znajdziemy lecytynę, za to w masce Scandic dołożono aminokwasy jedwabiu i ekstrakt z kokosa. Mimo wszystko skład odżywki z The Body Shop bardziej mi się podoba - tytułowe banany są tu już na drugim miejscu i naprawdę czuć to w odżywce. W masce ich tak naprawdę praktycznie nie ma, dostajemy jedynie ekstrakt. Obydwie nie posiadają silikonów ani innych "oblepiaczy" w głównie emolientowo - antystatycznym składzie. Cena/dostępność    Maskę bez trudu kupimy na allegro. Ja za swój 250ml słoiczek wraz z przesyłką zapłaciłam ok. 12zł. Odżywkę TBS kupimy oczywiście w ich sklepach firmowych (niestety jest ich tylko kilka w Polsce) za 19zł (również 250ml). Na allegro musielibyśmy za nią zapłacić ok. 35zł co jest kompletnym nieporozumieniem!    Podsumowanie    Podsumowując jak zresztą widzicie po kolorach pasków niestety maska nie zachwyciła mnie na tyle by mogła mi w przyszłości zastąpić TBS. Szczerze mówiąc to pewnie nigdy jej już nie kupię. Znam lepiej działające maski, w tym takie dostępne stacjonarnie przez co nieco tańsze. Odżywkę The Body Shop kocham przede wszystkim za cudowny zapach bananów i jej skład, a pod tym względem maska Scandic Line niestety się u mnie nie sprawdziła.  Czy mimo to będę Was zachęcać do zakupu maski? Chyba tak :) bo patrząc na recenzje innych dziewczyn wiele z nich było z niej naprawdę zadowolonych i bardzo możliwe, że i Wy będziecie. Mnie jej zapach nie zachwycił, ale jak już pewnie zauważyłyście ja mam specyficzny  gust, jeśli o to chodzi i mało który aromat kosmetyczny mi się naprawdę podoba. Znacie te kosmetyki? A może są na rynku jeszcze inne bananowe odżywki/maski? :)    Pozdrawiam Was serdecznie,     PS Strasznie się cieszę z tego eksperymentu, bo dzięki niemu odkryłam, że odżywka TBS nałożona przed myciem działa jeszcze lepiej. Zapach bananów utrzymuje się wtedy na włosach znacznie dłużej i jest bardziej intensywny, a i podczas trzymania jej na głowie czuję się jak podczas najprzyjemniejszej aromaterapii :D Nie wiem dlaczego właściwie do tej pory tak jej nie stosowałam... 