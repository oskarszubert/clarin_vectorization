Dziś mijają dokładnie dwa lata od czasu opublikowania przez mnie pierwszego wpisu z Moją włosową historią. Na pierwszy ogień poszłam oczywiście ja sama i opowiedziałam Wam krótką historię moich własnych włosów. Pomysł na taką serię częściowo pochodził od Czarnej Orchidei. Wymyśliła ona bym pokazywała na blogu włosy innych dziewczyn wraz z ich pielęgnacją tak jak na wizażu w wątku Pochwalmy się swoimi włosami. Ja poszłam o krok dalej i wymyśliłam by dołożyć do tego naszą historię :) Tak by można było prześledzić jak nasze włosy wyglądały wcześniej, jak zmieniały się podczas dbania o nie i oczywiście jak wyglądają obecnie. Dołożyłam do tego nazwę: Moja włosowa historia i tak powstał ten ulubiony przez Was cykl :))    W dzisiejszej MWH spotykamy się znów z Anielką, której włosy część z Was pewnie będzie jeszcze pamiętała. Jeśli nie to zajrzyjcie TUTAJ. Cześć! Moja włosowa historia pojawiła  się już na blogu Anwen rok temu. Wtedy zaczynałam dopiero włosomaniactwo  i po cichu marzyłam o tym, co dzisiaj mogę z wielką dumą zaprezentować. Mimo to, że nie wszystkie zdjęcia do końca oddają prawdziwy stan moich  włosów to muszę od początku zaznaczyć, że przynajmniej 15cm było w  stanie nieodwracalnego zniszczenia. Chciałabym  przypomnieć wam, jak wyglądały włosy, kiedy ostani raz je pokazałam.  Wspominałam, że bardzo chcę zejść z cieniowania i wyrównać je.  Zapomniałam wtedy wspomnieć o dwóch ważnych rzeczach. Po pierwsze:  farbowałam (?) włosy szamponetką, rudą. Kilka razy jeszcze przed  rozpoczęciem włosomaniactwa. Raz nawet sięgnęłam po bardzo ciemny brąz, który położyłam na końcówki. Po drugie: moją pierwszą decyzją włosomaniactwa było podcięcie włosów. Poszło jakieś 5cm. W  kwietniu mimo, że włosy urosły sporo to widocznie były przekarmione.   Sama nie wiem, co z nimi cudowałam. Pierwsza zasada mojej pielęgnacji:  co za dużo, to niezdrowo. Niestety  jakoś zaprzestałam robienia zdjęć włosom tyłem. Czasem byłam na nie  bardzo zła i w ten sposób próbowałam je karać. Moją ulubioną fryzurą i  dobrą na wszystko były fale tworzone za pomocą dwóch warkoczyków  zaplecionych na noc. Było to wygodne bo końce nie rzucały się bardzo w  oczy, włosy nie były przyklapnięte i ja sama w takowych wyglądam lepiej,  aniżeli w prostych. W maju zafarbowałam je henną po raz pierwszy. Była  to bezbarwna henna Khadi.        Podcięłam  włosy. Moje każde cięcie zabierało przynajmniej 3cm. Nie jestem w  stanie dokładnie określić, ile razy je obcinałam. Podejrzewam około 4 podczas tego roku pielęgnacji. Na tym zdjęciu dokładnie widać wysokość  'drugiej warstwy'.            Lipiec.  Znowu podrosły i znowu są przekarmione. Wtedy zauważyłam, jak bardzo  lubią być przyklapnięte i, że wyglądają zupełnie nieatrakcyjnie, o ile nie będę ich czesać co pięć minut.        We wrześniu po raz kolejny w ruch poszła henna. Niestety końce mimo starań starały się fatalne, co dobrze widać na zdjęciu.                    W październiku obchodziłam swoje 18 urodziny i był to też jeden z powodów  zapuszczania. Dzień przed urodzinami zafarbowałam włosy henną.        Po urodzinach przyszedł  czas na podcięcie włosów, były to z tego co pamiętam 4cm. Końce  wyglądały dosyć dobrze, niestety niezbyt długo.               Postawiłam na bezsilikonową pielęgnację, mając dość wiecznego przyklapnięcia i strąków. Nie było to mądre. Nie wiążę włosów prawie nigdy, z tego powodu  suwak skutecznie je przycinał. W zemście rozdwajały się i łamały. Wcale  się nie dziwię. Wróciłam do silikonów z podkulonym ogonem              Styczeń.  Cudowny miesiąc. Wreszcie dotarłam do studniówki. Długość mnie  zadowoliła i bardzo ładnie wyglądały zakręcone. Jednak w chwilę po studniówce zaczęłam marzyć o podcięciu.            Minął kolejny miesiąc. Końce przeszkadzały mi niesamowicie i budziły nawet coś w rodzaju odrazy.                  Stało się! Na tym koniec mojego całego  starania o stan idealny. Może marzą mi się dłuższe, ale nie mogę im  obecnie zarzucić niczego. Obcięłam ponad 10cm. Rozjaśniane końce odeszły   w zapomnienie, tak samo paskudne cieniowanie. Nie mogłam czekać do  matury. Czułam, że dzieje się im krzywda. Musiałam działać.        Chciałabym  was wszystkie zachęcić do podcinania włosów i nadawania im kształtu. Mogą być długie, ale długość to nie wszystko. Bardzo nieprzyjemnie  patrzy się na suche, rzadkie końce. Oczywiście nie namawiam was na tak  'duży' krok, jak mój. Możecie stopniowo je podcinać. Mam to szczęście,  że moja skóra głowy jest bardzo podatna na wszelkiego rodzaju  przyspieszacze i mimo to, że wciąż dużo obcinałam to włosy rosły i widać  przyrost. W 2012 podejrzewam przyrost jakieś 20cm i zapewne sięgałyby  mi do bioder bez obcinania. Chociaż wątpię, żebym była zadowolona. Dodam jeszcze, że grzeszki mi się  zdarzają. Czasem pokręcę, potraktuję lakierem. W zależności od okazji i  humoru. Nie robię tego nagminnie, ale zdarza się. Przede wszystkim ja,  później włosy. Nie lubię ich związywać, zatem nie związuję. Zobaczymy jak ten proceder będzie odbijał się na ich obecnie idealnym stanie.        Moja pielęgnacja    Mycie:  Mój skalp zazwyczaj nie obraża się na SLES. Mimo to staram się stosować delikatniejsze szampony raczej ze względu na końcówki. Dalej towarzyszy  mi metoda OMO. Obecnie testuję Love2Love 2 Mix Organic i Organicum do  włosów przetłuszczających się. Oczyszczam raz w tygodniu, czasem dwa, w  zależności od potrzeby. Niestety myję codziennie i nie mogę nic z tym  zrobić, tak już jest. Trwa to kilka lat i nic nie działa, można się przyzwyczaić.       Odżywianie: Niestety nie znalazłam  jeszcze odżywki, która wywołałaby efekt WOW. Obecnie ulubioną jest The Body Shop bananowa. Nakładam na 2-3minuty po myciu.      Maski: Od czasu do czasu włosy wręcz wołają o maskę Kallos, niestety zbyt częste używanie powoduje przyklapnięcie. Absolutnym faworytem dla  mnie jest Pilomax Kamille Wax. Średnio raz w tygodniu na pół godziny pod  czepek.        Zabezpieczanie: Zazwyczaj olejek arganowy i serum Chi, czy Stapiz.     Wcierki: Największe efekty dał mi Jantar. Uzyskałam koło 4cm w miesiąc. Jednak  nie mogę zmusić się do systematyczności. Może teraz spróbuję bo będzie  mi zależało na odzyskaniu tego, co utraciłam.       Olejowanie: Olejek arganowy i  niebieski Babydream zdecydowanie działają świetnie. Od jakiegoś czasu testuję IHT 9 i pewnie również trafi do ulubieńców bo już po pierwszym  użyciu zauważyłam zmiany. Najczęściej olejuję je tradycyjnie. Czasem  tworzę serum.        Dodatkowo bardzo często używam żelu z  siemienia lnianego. Pogodziłam się z myślą, że do fal nie wrócę. Jednak  daje mi ono bardzo ładną objętość i wygładzenie. Bez stylizacji się nie  obejdzie, dlatego zazwyczaj związuję wilgotne włosy w różnego rodzaju warkocze. Oprócz tego genialnym rozwiązaniem są papiloty, acz w kilka  godzin z loczków zostają mi lekkie fale.        Bardzo dziękuję Anwen za pomoc. Moje włosy sprawiają, że czuję się o wiele  bardziej atrakcyjna. Życzę wam pięknych włosów i wytrwałości w  pielęgnacji. Pamiętajcie, nie bójcie się podcinania!        Anielka 