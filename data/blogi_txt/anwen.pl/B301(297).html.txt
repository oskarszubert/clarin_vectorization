Kilka dni temu znów natknęłam się na bardzo ciekawy artykuł na portalu DOZ.pl i postanowiłam i tym razem się nim z Wami podzielić. Poniżej wkleję jedynie fragmenty, gdyż cały artykuł byłby za długi, ale polecam oczywiście przeczytać całość.   Z olejkami eterycznymi zetknęłam się już wiele lat temu. Do niedawna używałam ich jedynie w ramach aromatoterapii w kominkach z podgrzewaczem. Potem, gdy przeczytałam o ich cudownych właściwościach zaczęłam stosować też do masażu i przede wszystkim do pielęgnacji włosów. Najlepsze do pielęgnacji włosów będą rozmaryn i lawenda.   „OLEJEK LAWENDOWY Olejek łagodzący stany zapalne skóry, egzemy, suchy łupież, wypadanie włosów, łuszczycę; odkażający, przeciwbakteryjny; stymuluje krążenie krwi i przyspiesza wzrost włosów.   OLEJEK ROZMARYNOWY Olejek rozmarynowy o działaniu silnie pobudzającym ma szczególne zastosowanie w pielęgnacji włosów. Jego stymulujące działanie na krążenie zapewnia dobre odżywienie cebulek włosowych. Sprzyja to zdrowym i gęstym włosom, zapobiega wypadaniu włosów, łupieżowi, pomaga przy skórze tłustej i zanieczyszczonej”. (opisy pochodzą z forum wizaż.pl - przygotowała je zapaałka) Ja stosuję je przy olejowaniu – dodaję do oleju bazowego jakieś 1-2 krople na jednorazową porcję i wcieram taką miksturę bardzo dokładnie w skórę głowy. Włosy rzeczywiście mi nie wypadają, a mam z tym niestety ciągły problem. Farbuję włosy na bardzo ciemny kolor i zawsze po farbowaniu przez jakiś czas wypada mi znacznie więcej włosów niż normalnie. Dzięki olejkom eterycznym jest trochę lepiej. Co do przyśpieszenia porostu to ciężko mi ocenić efekty – po pierwsze używam kilka różnych produktów i nie wiem, który najbardziej pomaga, a po drugie ostatnio ściełam kilka centymetrów i teraz mam wrażenie, że w ogóle nie rosną :( Chciałam Was przy okazji ostrzec. Nie dodawajcie olejku eterycznego bezpośrednio do kąpieli. Poniżej w artykule jest napisane, że niby można tak robić, ale mnie ostatnio podkusiło - wlałam ok. 5-10 kropli olejku grapefruitowego do wanny i poparzyłam sobie skórę na plecach, nogach i pupie! Okropnie piekło przez kilka godzin! Nic nie pomagało - nawet panthenol. Fragment artykułu „Pachnąca terapia” Autor: Magdalena Sikora   W ostatnim czasie systematycznie rośnie zainteresowanie wyrobami kosmetycznymi zawierającymi składniki pochodzenia naturalnego. W dużej mierze jest to związane z alergiami skóry, które coraz częściej kojarzone są ze związkami syntetycznymi. Popularnymi surowcami naturalnymi są olejki eteryczne. [...] Surowce te były wykorzystywane już w czasach starożytnych. I tak na przykład Królowa Kleopatra kropiła nimi, głównie różanym i jaśminowym, swoje suknie, pomieszczenia, a nawet żagle statków. Również Neron szczególnie cenił sobie olejek różany, którym koił bóle głowy i poprawiał trawienie. Ze Starożytnego Egiptu pochodzą informacje na temat innych olejków wykorzystywanych w tych czasach, m.in.: cedrowego, mirrowego, cyprysowego czy cytrusowego.Do Europy olejki dotarły na przełomie XI i XII wieku. Średniowieczna włoska księżniczka Neroli używała do kąpieli i pielęgnacji skóry substancji pozyskiwanej z kwiatów pomarańczy. To właśnie od jej imienia pochodzi nazwa jednego z najcenniejszych olejków eterycznych – olejku neroli.  Elżbiecie Łokietkównie zawdzięczamy słynną w całej Europie – Wodę Królowej Węgier, która pobudzała, odmładzała, leczyła reumatyzm, a której pierwotna receptura oparta była na olejkach rozmarynowym i tymiankowym. [...] W kosmetyce olejki eteryczne można znaleźć pośród składników preparatów do pielęgnacji skóry. Odpowiednio dobrane, poprawiają jej wygląd, wygładzają, zmniejszają zmarszczki, w zależności od potrzeby rozjaśniają ją lub przyciemniają.   Łagodzą lub zmniejszają one także niektóre dolegliwości skórne, takie jak: infekcje, podrażnienia, alergie, łojotok. Zapewniają korzystne efekty w przypadku pękających naczynek. Przynoszą ulgę w poparzeniach, w tym również słonecznych. Olejki eteryczne stanowią także efektywne składniki preparatów – szczególnie przeciwłupieżowych – do włosów. Poprzez poprawę wyglądu, jak również oddziaływanie na zmysł węchu korzystnie wpływają na stan psychiczny użytkowników. [...] Garść ostrzeżeń Na koniec jeszcze kilka istotnych uwag praktycznych związanych ze stosowaniem olejków eterycznych i pewnymi ograniczeniami, które ich dotyczą.  Ze względu na oddziaływanie na gospodarkę hormonalną kobiety w ciąży nie powinny stosować olejków: cyprysowego, hyzopowego, jałowcowego, kopru włoskiego, lawendowego, majerankowego, melisowego, mięty pieprzowej, rozmarynowego, różanego, rumiankowego, szałwiowego, tymiankowego.  Przed wyjściem na słońce skóra nie może być poddana działaniu olejków: bergamotowego, cytrynowego, grapefruitowego, limetkowego, mandarynkowego, pomarańczowego. [...]Ostrożnie ze stosowaniem Wszystkie rodzaje olejków eterycznych należy stosować w niedużej ilości.  Jest to zwiazane z ich bardzo dużą aktywnością.  Na przykład do kominka aromaterapeutycznego powinno się wlać się od 5 do 10 kropli, do kąpieli od 10 do 15 kropli na wannę (z tym właśnie radzę uważać - anwen), zaś w przypadku masażu stosujemy od 30 do 60 kropli w 100 ml oleju.  Przy zakupie olejków eterycznych powinno się zachować dużą ostrożność. Warto uwżnie przeczytać etykietę. Wymienione w składzie naturalne surowce muszą posiadać nazwę, w tym również botaniczną, rośliny, z której zostały otrzymane. Należy również  zwrócić uwagę na fakt, iż z reguły olejki dobrej jakości nie są tanie. Z tego powodu niektóre z nich, szczególnie te najdroższe, np. olejek różany czy neroli, są rozcieńczane olejami roślinnymi lub alkoholem i w tej postaci sprzedawane. Warto zatem kupować je w sprawdzonych, zaufanych miejscach, na przykład w aptekach. Wykorzystano materiały: Brud W., Konopacka I., Pachnąca apteka, AW Comes, Warszawa.   Całość do przeczytania tu: http://www.doz.pl/czytelnia/a1627-Pachnaca_terapia 