Dzisiejsza historia być może nie ma wielu dramatycznych momentów, które tak bardzo lubicie, ale moim zdaniem pokazuje przemianę, za którą należą się Kasi ogromne brawa. Jej włosy są teraz naprawdę zachwycające :) Zresztą zobaczcie same!  Witam wszystkich!Kiedy trafiłam tutaj, na bloga Anwen, cykl MWH stał się dla mnie inspiracją i nadzieją. Nadzieją na to, że i moje włosy kiedyś ulegną przemianie na lepsze. Historia, którą zaraz zobaczycie nie obfituje w nagłe zwroty akcji. Nigdy nie farbowałam włosów, jedynym grzechem jaki popełniałam było ich długotrwałe prostowanie. Ale od początku....Jako mała dziewczynka posiadałam piękne, długie, proste, blond włosy. Mama zawsze się nimi zajmowała, nie wymagały dużego nakładu pracy, nie były w żadnym stopniu kłopotliwe.     Jak większość dziewczynek po Komunii ścięłam włosy do ramion.    Nie posiadam zdjęć z następnych kilku lat. Pamiętam, że w podstawówce, może w 4 klasie, ścięłam włosy na bardzo krótkie, potem pozwoliłam im rosnąć i idąc do gimnazjum sięgały mi do ramion. W gimanzjum nie zmieniałam fryzury, chciałam mieć jak najdłuższe włosy, nie podcinałam końcówek, w 3 klasie zaczęłam je prostować. Nie przykładałam uwagi do ich pielęgnacji. Po ukończeniu gimnazjum włosy sięgały mi gdzieś do wcięcia w talii. Nastała moda na cieniowanie - uległam jej. Problem w tym, że fryzjerka nie zrozumiała o jaką fryzurę mi chodzi, zamiast wycieniować włosy na całej długości to podcięła włosy do ramion! Bardzo płakałam, krótkie włosy zupełnie do mnie nie pasowały... Idąc do liceum poprawiłam cięcie u innej fryzjerki, wycieniowała mi włosy tak jak chciałam. Ale w związku z tym, że mam włosy podatne falowaniu takie cięcie wymagało prostowania. Kupiłam lepszą prostownicę, która miała nie niszczyć włosów (naiwna!). I tak właśnie całą pierwszą klasę liceum katowałam włosy prostownicą, codziennie... Zauważyłam, że włosy są w coraz gorszym stanie, wszystkie pieniądze z kieszonkowego wydawałam na drogeryjne maski, odżywki, szampony. Poznałam chyba wszystkie marki. W drugiej klasie liceum jednak trochę zmądrzałam, włosy były już dłuższe i nawet nieprostowane "jakoś wyglądały" :) tak się prezentowały w wakacje po 2 klasie (sierpień 2010): Stosowałam odżywkę w sprayu Gliss Kur, która podkreślała ich skręt. Może na powyższym zdjęciu ich stan wizualny nie jest najgorszy, ale wierzcie mi, były niesamowicie zniszczone, sztywne, niemiłe w dotyku. A tak prezentowały się moje włosy wyprostowane (sierpień 2010):      Po ukończeniu liceum wyglądały tak (sierpień 2011):         Włosy były wtedy w opłakanym stanie... Zniszczone prostowaniem, końcówki rozdwojone, suche. W moim życiu rozpoczął się wtedy etap studiowania. Starałam się dbać o włosy, kupowałam dalej mnóstwo drogeryjnych specyfików obiecujących zrobić cud z moimi włosami. Jednak nic nie pomagało. Pamiętam, że na Wielkanoc miałam trochę więcej wolnego czasu. Załamana stanem włosów zaczęłam buszować po internecie, w celu znalezienia jakiejś pomocy. Taką pomocą okazał się blog Anwen :). Zaczęłam go czytać z wielkim zainteresowaniem. Przejrzałam wszystkie włosowe historie, często oczy wychodziły mi na wierzch i zbierałam szczękę z podłogi. Zaczęłam wdrażać w życie porady Anwen, postanowiłam zacząć olejowanie włosów. Kupiłam pierwszy olej - Vatikę kokosową, a potem olejek babydream fur mama. Muszę przyznać, że po kilku użyciach widziałam różnicę! Powoli zmieniała się moja pielęgnacja. W Wakacje po ukończeniu pierwszego roku, przyłożyłam się bardziej do dbania o włosy, możecie to zobaczyć na tych zdjęciach (lipiec 2012 - pierwsze zdjęcie bez flesza, drugie z fleszem, trzecie na zewnątrz):       A tu efekt jaki uzyskałam po laiminowaniu żelatyną (lipiec 2012):   Na drugim roku studiów kontynuowałam pielęgnację włosów, przez pewien okres stosowałam olejowanie przed każdym myciem, dzięki temu moje włosy wyglądały tak (marzec 2013):       W wakacje 2013 sporo podcięłam włosy (sierpień 2013):     A tu moje aktualne zdjęcia włosów, po użyciu bezbarwnej henny Cassia (grudzień 2013):     Widzę ogromną przemianę. Jeszcze sporo moim włosom brakuje do stanu jaki pragnę uzyskać, ale jestem na dobrej drodze. Przede wszystkim odstawiłam prostownicę. Teraz już wiem, że naturalne włosy są dużo piękniejsze od tych wyprostowanych i sztucznych :).. A tak prezentuje się moja obecna pielęgnacja (nie jest zbyt bogata, bo nie mam dużo czasu wolnego i nie mogę poświęcić włosom tyle uwagi ile bym chciała):*szampony:- Alterra, morela i pszenica - mój ulubieniec- Natura Siberica - objętość i nawilżenie- Eva nature style rumiankowy - do oczyszczania raz na 2-3 tygodnie*maski:- maska do włosów z jedwabiem Sleek Line - najlepsza!- Tołpa - regenerująca odżywka- maska odbudowująca- Biovax do włosów suchych i zniszczonych- Love 2 Mix z efektem laminowania*odżywki:- Garnier - awokado i masło karité*odżywki w sprayu:- Gliss Kur (ta w złotym opakowaniu :p)*oleje:- Sesa - najlepiej sprawdza się na moich włosach- Amla*półprodukty:- potrójny kwas hialuronwy- wyciąg z aloesu zatężony 10-krotnie- D-pantenol- mleczko pszczeleOlejuję włosy przynajmniej 2 razy w tygodniu, jeżeli mam mało czasu to nakłądam olej na suche włosy na przynajmniej godzinę przed myciem. Jeżeli mam więcej czasu to nakładam olej na suche włosy, po 2-3 godzinach zwilżam włosy ciepłą wodą i nakładam maskę pod czepek na co najmniej pół godziny. Potem myję włosy i znowu nakładam maskę/odżywkę dodając półprodukty tym razem na jakieś 15 minut. Moich włosów chyba nic nie jest w stanie obciążyć, chłoną dosłownie każdą ilość nawilżających/odżywiających specyfików. Mokre włosy rozczesuję TT, nakładam jedwab na końcówki (zawsze!) i podsuszam włosy suszarką, oczywiście chłodnym nawiewem. Mam suszarkę z jonizacją, która naprawdę świetnie się sprawdza, dzięki niej włosy są bardziej wygładzone. Kiedy włosy zupełnie wyschną zaplatam je w warkocz holenderski, spryskuję odżywką Gliss Kur i gotowe.Dodatkowo mam do Was prośbę. Kolor moich włosów to mysi blond. Na każdym przedstawionym zdjęciu wygląda inaczej, ale to wynika jedynie z różnego oświetlenia. Chciałabym delikatnie zmienić kolor, aby był wpadający w rudy. Może polecicie mi jakieś domowe sposoby na uzyskanie takiego efektu?Anwen dziękuję Ci! To wszystko Twoja zasługa :)Pozdrawiam Was serdecznie i dziękuję za czas poświęcony mojej włosowej historii,Kasia 