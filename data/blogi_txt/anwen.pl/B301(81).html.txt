(przepraszam za bardzo słabą jakość zdjęcia) Dziś bardzo wyczekiwana przez wiele z Was notka podsumowująca mój eksperyment. Zacznę od tego, że o tym sposobie dowiedziałam się z forum LHC (link: http://www.longhaircommunity.com/forums/showthread.php?t=156) i bardzo długo nie mogłam się na niego zdecydować, bo jednak nakładanie na głowę leku na grzybicę nie brzmi zachęcająco ;) ale czego się nie robi dla włosów.   W pierwszej kolejności spytałam o niego moją lekarkę (ogólną, bo do dermatologa się nie dostałam) czy nie zrobię sobie nim krzywdy. Oczywiście po pierwszym szoku, jak już jej wytłumaczyłam skąd znam ten sposób, powiedziała mi, żebym po pierwsze zrobiła próbę uczuleniową, po drugie bacznie obserwowała objawy i w razie czego natychmiast przestała używać, a po trzecie, żebym nie używała go za długo – ja ustaliłam sobie, że na początek będzie to miesiąc.    Mój eksperyment rozpoczęłam dokładnie 23 stycznia. W tym czasie 19 razy wtarłam Daktarin w skórę głowy. Zużyłam w sumie tylko 1 tubkę kremu, bo starałam się nakładać go w bardzo niewielkiej ilości, bo jak się przesadzi z kremem, włosy niestety bardzo szybko się przetłuszczają. Ja myję głowę wieczorem, więc krem nakładałam zaraz po umyciu i wysuszeniu włosów. Robiłam też przy okazji bardzo delikatny masaż, jeśli się masuje za mocno to skóra głowy później piecze (za pierwszym razem przesadziłam). Ogólnie po aplikacji czuć takie delikatne mrowienie – delikatniejsze na pewno niż po soku z czarnej rzepy, ale jednak wyczuwalne. Dużym minusem jest na pewno to, że następnego dnia bardzo mnie swędziała skóra głowy. Co prawda może to być reakcja alergiczna, więc nie wiem czy na Was też tak by działał, ale u mnie praktycznie wszystkie wcierki na porost powodują swędzenie. Stąd też moje niepotwierdzone niczym przypuszczenia, że może tak odczuwam szybszy porost włosów ;) Drugim minusem, który mnie skutecznie zniechęca do dalszego stosowania Daktarinu jest obciążenie włosów i szybsze przetłuszczanie nawet po wcieraniu minimalnej ilości. Osoby, które myją włosy rano będą miały zdecydowanie łatwiej – mogą nałożyć krem wieczorem, a rano normalnie umyć głowę – myślę, że te kilka godzin w nocy spokojnie wystarczy.    Wiem, że wiele z Was obawia się, że od Daktarinu zaczną Wam wypadać włosy. U mnie na szczęście nic takiego nie zauważyłam. Wręcz odwrotnie – włosy po farbowaniu wypadały mi mniej niż normalnie. Wyrosło mi też mnóstwo "baby hair"!   I teraz to na co najbardziej czekałyście – efekty! Niestety zawiodę Was – wymarzonego 4 cm przyrostu nie udało mi się osiągnąć :( Na zdjęciu różnica jest pewnie w ogóle nie widoczna, bo w międzyczasie (8 lutego) podcięłam ok. 1-2 cm rozdwojonych końcówek. W ramach przygotowania do eksperymentu już na jesieni zaczęłam mierzyć jedno pasemko (na grzywce, bo tu było najłatwiej), żeby zobaczyć w jakim tempie rosną moje włosy. Bez żadnych wspomagaczy było to ok. 9-10 mm, jak piłam pokrzywę i nic nie wcierałam – włosy rosły 1,3 cm na miesiąc. Po Daktarinie – uwaga, uwaga! ;) było to całe 2,2 cm! Wiem, że dla wielu z Was to niedużo, ale jakby nie patrzeć jest to wzrost o 70% (liczę od 1,3 cm, bo w czasie eksperymentu piłam pokrzywę). Mimo takich efektów nie mam zamiaru na razie kontynuować wcierania Daktarinu. W najbliższym czasie dam skórze głowy odpocząć, a potem wrócę do ampułek Radical, które już kiedyś stosowałam, ale wtedy nie mierzyłam dokładnie przyrostu, więc tylko na oko wydawało mi się, że włosy szybciej rosną.    Mam nadzieję, że mój wpis pomoże tym z Was, które zastanawiały się nad spróbowaniem Daktarinu. Jakbyście miały jeszcze jakieś pytania – piszcie w komentarzach – postaram się na wszystkie odpowiedzieć. Pozdrawiam :* PS. Zaczynam już zbierać różne włosowe cudeńka na Giveawaya dla Was - planuję go zrobić, gdy osiągnę magiczną liczbę 100 obserwatorów ;) 