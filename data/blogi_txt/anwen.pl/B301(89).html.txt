Przeglądając książkę "Dieta pielęgnacyjna. Zdrowa skóra, piękne włosy", która wystąpiła w ostatnim wpisie z serii Poczytaj mi Anwen, natknęłam się na bardzo ciekawy pomysł.     Zainteresował mnie z dwóch powodów: po pierwsze jest bardzo prosty w wykonaniu, a po drugie wizja włosów pachnących cynamonem zupełnie mnie zauroczyła. Cynamon to zdecydowanie jedna z moich ulubionych przypraw, a jego zapach, zwłaszcza zimą po prostu uwielbiam i najchętniej dodawałabym go do wszystkiego! :D Kiedy, więc przeczytałam o cynamonowej płukance do włosów natychmiast pobiegłam do kuchni  by ją przygotować. Autorka książki niestety nie podaje dokładnych proporcji - musiałam wymyślić je sobie sama. Wsypałam czubatą łyżeczkę cynamonu do dużego kubka (o pojemności około 400 ml) i zalałam go gorącą wodą. Po wystudzeniu i dokładnym przecedzeniu cynamonu, użyłam tego przepięknie pachnącego płynu do ostatniego płukania. Efekty?   włosy były niesamowicie błyszczące, zdyscyplinowane,  lepiej się układały i fryzura była bardziej trwała, pięknie pachniały cynamonem (niestety tylko do wysuszenia), nabrały objętości, mniej się strączkowały niż zwykle.   Płukankę polecam przede wszystkim rudowłosym i posiadaczkom ciepłych brązów. Cynamon może nadawać rudawy połysk na włosach, więc nie nadaje się dla blondynek, ani osób, którym zależy na zachowaniu chłodnego odcienia włosów. Chociaż na moich czarnych farbowanych włosach nie było żadnej różnicy. Pamiętajcie też by płukanki nie wylewać na skalp. Cynamon lubi uczulać, więc skóra głowy po takim zabiegu mogłaby być podrażniona.      Dajcie znać jeśli wypróbujecie :) Jestem ciekawa czy tylko u mnie zapach cynamonu tak szybko znika z włosów.   Pozdrawiam Was serdecznie,    DOPISEK: Dziewczyny muszę Was uprzedzić, że włosy gdy są jeszcze mokre mogą być nieco bardziej sztywne niż zwykle, efekt ten przynajmniej u mnie całkowicie zniknął po wysuszeniu, ale nie próbujcie na siłę rozczesywać mokrych włosów! 