W poprzedniej mojej pracy miałam koleżankę Olę, która była mistrzynią w wynajdywaniu wszelkiego rodzaju promocji i okazji. Miała naprawdę wyjątkowy talent ;) A co najlepsze zaraziła mnie tym i teraz ja zarażam tym samym moje koleżanki ;) Ostatnio skusiła mnie oferta wysyłkowa z Yves Rocher, gdzie za polecenie znajomej osoby (która oczywiście musiała zrobić zamówienie) mogłam sobie wybrać dowolny prezent z katalogu. Dzięki temu w piątek odebrałam paczuszkę, w której były: - 4 żele pod prysznic (kawa, bawełna, gardenia i zielona cytryna) - płukanka octowa z malin – 150ml - mini płyn micelarny Trzy herbaty – 50ml - woda toaletowa – Naturelle – 75ml - maseczka Cure Solution – 50ml, którą po prostu uwielbiam (nie wiedząc, że ją dostanę, bo był to prezent niespodzianka, dwa tygodnie temu kupiłam ją na allegro i teraz mam 2 opakowania ;) ) - zestaw 3 toreb (a właściwie dwóch kosmetyczek i jednej mini torby) Całość kosztowała mnie 55zł (zamiast 264zł – licząc w cenach standardowych)! Musicie przyznać, że to niezła okazja ;) Dzięki temu też mogłam wypróbować płukankę octową z malin, która chodziła za mną już od dłuższego czasu, ale cena – 24,90zł za malutką, 150ml buteleczkę skutecznie mnie zniechęcała. Co do samej płukanki to na pewno nie jest to kosmetyk, który musimy mieć. Dzięki niemu nasze włosy staną się bardziej błyszczące, ale taki sam efekt możemy osiągnąć za pomocą zwykłego octu jabłkowego. Sam kosmetyk jest mało wydajny (podejrzewam, że wystarczy mi na max 10 użyć). Dlaczego więc zamówiłam kolejne dwie butelki? ;) Bo jak już nie raz Wam pisałam jestem prawdziwą zapachomaniaczką, a płukanka ta ma PRZEPIĘKNY zapach malin. Już po pierwszym użyciu się w nim zakochałam :)))) Zapach ten jest intensywny, świeży i nie za słodki. Plusem jest na pewno też sposób użytkowania. Wylewam kilka kropel na dłonie i rozprowadzam na włosach (powtarzam to oczywiście kilka – kilkanaście razy), wylot jest na szczęście na tyle mały, że nie ma możliwości by wylać pół butelki na raz. Po odczekaniu dosłownie chwilki spłukuję jeszcze włosy strumieniem chłodnej wody (tak jak zaleca producent). Taka forma jest dla mnie zdecydowanie wygodniejsza niż tradycyjna octowa płukanka, o której po prostu bardzo często zapominam albo nie mam czasu na jej przygotowanie. I na pewno też przyjemniejsza – nie znoszę zapachu octu! Niestety po wysuszeniu zapach malin całkowicie się z włosów ulatnia :((( Gdyby nie to, to uważałabym, że płukanka jest całkowicie warta swojej ceny.  Czy mogę ją Wam polecić? Na pewno tym z Was, dla których wydatek ok. 20zł na gadżet (bo tak to trzeba traktować) nie jest żadnym problemem, wielbicielkom owocowych zapachów, a także leniom ;) którym po prostu nie chce się przygotowywać tradycyjnej płukanki octowej, a lubią rozpieszczać siebie i swoje włosy.    Ps. Na blogu mojej młodszej siostry (http://eowinymakijaze.blogspot.com/2011/04 /makijaz-anwena.html) możecie obejrzeć makijaż, jaki mi zrobiła na święta :)))) 