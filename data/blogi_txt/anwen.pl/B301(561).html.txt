Dosyć długo unikałam tego tematu, bo po pierwsze sama nie miałam z nim problemu już od kilkunastu lat, a po drugie nie jest to wcale łatwy temat.  Przede wszystkim musicie wiedzieć, że łupież to choroba, a nie wynik zaniedbania i dlatego nie wolno go bagatelizować. Najczęściej występuje w okresie dojrzewania i częściej u mężczyzn niż u kobiet. Według danych statystycznych ok. 40% osób miało przynajmniej raz w życiu problem z łupieżem. Główną przyczyną powstawania łupieżu są grzyby Malassezia globosa. Mikroorganizmy te należą do fizjologicznej mikroflory, bytującej na skórze głowy i samodzielnie nie powodują łupieżu. Dopiero podrażnienia i łojotok mogą go wywołać. Czasami przyczyną łupieżu może być też niewłaściwa dieta, uboga w cynk (o którym pisałam Wam tu: http://anwena.blogspot.com/2011/04 /cynk-minera-piekna.html) Wyróżniamy dwie odmiany łupieżu: suchy i tłusty. Pierwszy z nich to łagodniejsza odmiana, przy której nie występują stany zapalne. Objawia się on drobnymi, srebrzystobiałymi, suchymi łuskami, które pod wpływem czesania lub nawet samoistnie odrywają się od głowy. Często też maksymalnie wysuszona skóra głowy np. wcierkami na alkoholu może zachowywać się w ten sposób. Niestety taki łupież z czasem może zmienić się w tą gorszą, tłustą odmianę.  Jak wygląda tłusty łupież? Są to najczęściej ogniska widocznych, mocno przylegających żółtawych łusek. Do tego stan zapalny, świąd i łojotok. Jeżeli mamy problem z taką właśnie odmianą łupieżu najlepiej wybrać się do dermatologa, bo zwykły szampon z drogerii raczej sobie z nim nie poradzi.  Czym leczyć łupież? 1. Ketokonazol – wykorzystywany w maściach i szamponach, reguluje pracę gruczołów łojowych i ułatwia oddzielanie się łusek od skóry głowy.  2. Pirytionian cynku – blokuje transport jonów przez błonę komórkową mikroorganizmu, co w konsekwencji prowadzi do obumierania komórki. 3.  Piroctone olamine – rozpuszcza się w łoju, działa przeciwzapalnie, przeciwłojotokowo i przeciwdrobnoustrojowo.  4. Biosiarka – normalizuje pracę gruczołów łojowych, na skórze przekształca się w siarczki, które rozpuszczają keratynę, usuwają zrogowacenie naskórka oraz niszczą bakterie, grzyby, pasożyty skórne.  5. Dziegieć – naturalny środek przeciwłupieżowy, działa przeciwświądowo, przeciwłojotokowo i wysuszająco. Czasami jednak może powodować alergię.  6.  Inne naturalne środki: wyciągi z czarnej rzepy, rukwi, pączków topoli, nasturcji, ekstrakty z: kwiatów arniki górskiej,  liści bluszczu, pokrzywy zwyczajnej, brzozy brodawkowatej, ziela bylicy boże drzewko, liści i ziela szałwii, jemioły pospolitej,  ziela i kwiatów krwawnika pospolitego, korzenia łopianu większego, kłącza tataraku zwyczajnego. 7. Olejki eteryczne: geraniowy, sandałowy, lawendowy, rozmarynowy, cytrynowy i z drzewa herbacianego.  Najskuteczniejsze w przypadku leczenia łupieżu są szampony, gdyż są one najlepszym nośnikiem substancji przeciwłupieżowych. Niestety nie ma jednego, idealnego, który pomógłby każdemu. W moim przypadku np. Nizoral okazał się zupełnie nieskuteczny, chociaż wiem, że wielu osobom on pomaga. U Mojego taty natomiast najbardziej skuteczny jest ten szampon: Catzy – Healing shampoon (http://wizaz.pl/kosmetyki/produkt.php?produkt=12236).    Jeżeli Wy macie jakieś sprawdzone produkty napiszcie o nich w komentarzach, jestem pewna, że niejednej osobie przyda się taka informacja.  Literatura:http://www.doz.pl/czytelnia/a1881-Walka_ z_lupiezemhttp://www.laboratoriumurody.pl/forum/lupiez-lzs- przyczyny-leczenie,t1157.html 