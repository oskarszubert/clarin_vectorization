Kosmetyki Ziai towarzyszyły mi dawniej bardzo często. Chętnie sięgałam po ich kremy do twarzy, toniki, mleczka czy właśnie produkty do włosów. Potem jakoś o nich zapomniałam... w drogeriach znajdowały się zwykle na najmniej widocznych, dolnych półkach a i na blogach ich recenzje pojawiały się stosunkowo rzadko (czyżby Ziaja nie współpracowała z blogerkami? ;) ). Na szczęście jakiś czas temu Ziaja otworzyła stoisko firmowe w Bonarce (pewnie i w wielu innych centrach handlowych) i kiedyś z ciekawości tam zajrzałam. Zdziwiła mnie ich szeroka oferta i postanowiłam sobie przetestować co nieco z ich włosowych produktów. Na pierwszy ogień poszła maska, o której dziś chciałabym Wam opowiedzieć :)     Opakowanie    Nieduży, poręczny plastikowy słoik. Zupełnie niczym się nie wyróżniający i szczerze mówiąc, pewnie ominęłabym go na półce wzrokiem, gdybym nie była włosomaniaczką i nie patrzyła przede wszystkim na składy :P    Zapach    Bardzo przyjemny, lekko pudrowy z wyczuwalną kwiatową nutą. Jest wyczuwalny zarówno przy aplikacji jak i  później na włosach, ale na szczęście nie jest zbyt nachalny ani męczący. Mi on osobiście bardzo odpowiada i myślę, że większości osób będzie pasował :)    Konsystencja/wydajność Maska ma bardzo fajną, gęstą i kremową konsystencję. Dzięki temu idealnie się rozprowadza i nie spływa z włosów. Jest przy tym dosyć lekka, więc i niestety średnio wydajna. Na moje włosy muszę użyć jej dosyć sporo by poczuć odpowiednie odżywienie. Działanie    Maska przede wszystkim świetnie wygładza włosy. U mnie daje efekt podobny do olejowania. Włosy stają się bardziej błyszczące, bardziej lejące, miękkie i sypkie. Używana regularnie ma szansę rzeczywiście nieco chronić kolor przed wypłukiwaniem, ale ogromnej różnicy bym się nie spodziewała (szkoda, że nie ma w składzie filtrów UV).  Ja nakładam ją zawsze przed myciem (zwykle solo), na minimum 30 minut na suche lub lekko zwilżone włosy. Po takim zabiegu są właśnie takie jak pisałam wyżej, a przy tym zupełnie nie obciążone. Nałożona po myciu niestety trochę przyspiesza u mnie przetłuszczanie i zmniejsza objętość, ale moje włosy ogólnie mają do tego tendencję. Przy włosach suchych czy zniszczonych powinna się sprawdzić nawet do częstego stosowania (po każdym myciu). Maska dodatkowo minimalizuje u mnie puszenie włosów i sprawia, że lepiej się rozczesują.    Skład       Krótki, prosty i mocno emolientowy. Wysoko w składzie mamy lekki silikon - dimethicone (zmywalny delikatnymi detergentami), a pod koniec jeszcze polyquaternium. Oba wygładzą ładnie włosy i zabezpieczą je przed uszkodzeniami mechanicznymi, a także szybkim wypłukiwaniem się koloru. W składzie znajdziemy jeszcze dwa oleje: rycynowy i słonecznikowy oraz panthenol (odpowiedzialny za odżywienie włosów).    Cena/dostępność   Poza firmowymi stoiskami, takimi jak to, na którym ja kupiłam swoją maskę, produkty Ziai możemy spotkać w niedużych drogeriach i w wielu aptekach. Dokładną listę punktów sprzedaży znajdziecie na ich stronie firmowej TU. Wszystkie ich maski mają pojemność 200ml kosztują około 6zł. Podsumowanie       Myśląc o tej masce mam w głowie przede wszystkim jedno zdanie: "świetna jakość za niską cenę", bo właśnie stosunek jakości do ceny jest jej największym atutem :) Oczywiście, że możemy znaleźć lepiej działające produkty, ale dawno już nie spotkałam maski za 6zł, która działałaby tak dobrze! Zastanawiałam się na jakich włosach ma ona szansę się sprawdzić i myślę, że jest na tyle uniwersalna, że będzie dobra zarówno dla tych wysoko jak i nisko porowatych, a przede wszystkim jednak nie sugerujcie się nazwą i nie obawiajcie się jej kupić nawet jeśli nie macie włosów farbowanych ;)     Po tym jak w aktualizacji wspomniałam o tym, że używam tej maski polecałyście mi inne wersje: niebieską, która podobno pięknie pachnie kokosem i kakaową. Może jest tu ktoś kto miał obydwie i podpowie mi, na którą z nich zdecydować się w pierwszej kolejności? :D   Pozdrawiam Was serdecznie, 