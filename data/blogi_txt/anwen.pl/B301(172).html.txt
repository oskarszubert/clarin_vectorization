Lukrecja jest jednym z tych produktów, na które od dawna ciągle się natykałam. A to przy okazji czytania o łysieniu androgenowym, a to u Czarownicującej, a nawet Wy pisałyście mi o niej w komentarzach. Obiecałam sobie ją wypróbować, ale za każdym razem jak byłam w zielarskim sklepie zapominałam o niej. Jakiś czas temu w końcu udało mi się ją kupić! Dziś chciałabym Wam napisać w jaki sposób jej używam i przede wszystkim co mi to daje :)   Co to właściwie jest?  Lukrecja, a dokładnie jej korzeń od tysięcy lat była uważana za skuteczny lek. Z powodzeniem wykorzystywano jej działanie w medycynie chińskiej, Egipcie, Grecji czy Rzymie. Stosowana jest do dziś zarówno w kosmetyce jak i ziołolecznictwie, a jej skuteczność została potwierdzona badaniami.  Jej właściwości zawdzięczamy przede wszystkim zawartości glicyryzyny, która jest świetnym humektantem czyli wiąże i zatrzymuje wodę. Oprócz tego ma działanie antyalergiczne, przeciwzapalne, przeciwbakteryjne, przeciwwirusowe, przeciwłojotokowe i antyoksydacyjne. Poza glicyrozyną lukrecja jest bogata w flawonoidy, które chronią skórę przed szkodliwym działaniem czynników środowiskowych, polisacharydy, wolne aminokwasy i minerały. .   Jak ją stosować? Lukrecję możemy stosować wewnętrznie przy takich schorzeniach jak np. reumatyzm, astma, alergie czy wrzody żołądka. Oczywiście spróbowałam, ale jej niesamowicie słodki smak mnie odrzuca ;) Zewnętrznie możemy używać jej zarówno do włosów jak i skóry. Jedną łyżkę korzenia lukrecji zalewamy szklanką zimnej wody i gotujemy około 10 minut na bardzo wolnym ogniu. Po wystygnięciu przecedzamy i gotowy napar stosujemy jako wcierkę, płukankę lub tonik. Ten ostatni jest polecany szczególnie przy cerze trądzikowej (przyspiesza gojenie i rozjaśnia skórę).  Czytając różne materiały na temat tej cudownej roślinki znalazłam jeszcze jeden przepis na wcierkę:   "Aby przygotować preparat hamujący wypadanie włosów z lukrecji, zmiel  roślinę i dodaj do niej mleko oraz odrobinę szafranu. Codzienne  stosowanie mieszanki na skórę głowy stymuluje szybszy wzrost włosa." źródło   Jakich efektów można się spodziewać?  Lukrecję stosuję dosyć krótko, więc jeszcze nie zauważyłam wszystkich jej możliwości, ale już teraz mogę powiedzieć, że stosowana jako płukanka:  świetnie nawilża włosy sprawia, że są bardziej błyszczące zmniejsza przetłuszczanie włosów odbija je od nasady hamuje wypadanie włosów włosy są po tym puszyste i jest ich wizualnie więcej nie strączkują się i lepiej się układają włosy są wygładzone i bardziej proste  koi skórę głowy i łagodzi wszelkie podrażnienia (np. po farbie)    Zdarzało mi się używać jej wyłącznie po szamponie (bez odżywki) i moim, mało wymagającym włosom w zupełności wystarczała. Zawsze polewam nią dokładnie również skórę na głowię i dosłownie chwilkę wmasowuję. Czy przyspiesza porost jeszcze nie wiem, ale podejrzewam, ze rzeczywiście może mieć na to wpływ. Płukanka będzie też idealna na lato, bo lukrecja pochłania promieniowanie UV.   Pozdrawiam Was serdecznie,     PS Będąc w zielarskim kupiłam przy okazji ciekawą herbatkę dla skóry, włosów i paznokci. Zainteresował mnie jej skład, spodobało mi się, że jest w torebkach (tylko taką mogę pić w pracy), więc pomimo dosyć wysokiej ceny (ok. 7zł) wzięłam by wypróbować. 