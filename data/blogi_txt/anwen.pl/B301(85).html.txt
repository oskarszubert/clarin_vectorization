Postanowiłam się z Wami podzielić pomysłem, którego sama niestety nie mam możliwości w pełni wykorzystać :) Być może jednak, któraś z Was już ten sposób wypróbowała, a może znajdzie się ktoś kto zechce go sprawdzić i opowiedzieć nam o efektach... Przepis na naturalną ciemną farbę do włosów znalazłam tutaj.  Co potrzebujemy? Zielone łupiny z orzecha włoskiego  Olej roślinny (np. kokosowy, oliwa z oliwek, z      pestek winogron, rzepakowy, słonecznikowy) Sokowirówkę  Wystarczy zmiksować łupiny, a powstały sok zmieszać z olejem (nie jestem pewna prawidłowych proporcji, ale wydaje mi się, że optymalnie byłoby to połączyć w stosunku 1:1). Tak powstałą „farbę” należy równomiernie rozprowadzić na włosach (koniecznie przy użyciu rękawiczek! Bo to silnie barwi skórę) i po kilku godzinach zmyć normalnie szamponem. Kolor jaki otrzymamy zależy od wyjściowego naszego koloru, ale na pewno będzie to coś pomiędzy średnim a ciemnym brązem bez rudawego odcienia. Farbka powinna być w miarę trwała i złapać również na siwych włosach! Niestety świeże zielone łupiny są słabo dostępne (tylko na przełomie lipca i sierpnia), a po wysuszeniu tracą większość swoich barwiących właściwości. Tak przygotowana farba nie byłaby też niestety wystarczająco trwała by móc ją przechowywać przez kilka miesięcy.  Co zatem możemy zrobić? Przygotować macerat olejowy z łupin :) Przepis jest jeszcze prostszy! Przepis na macerat: Zielone łupiny z orzecha włoskiego Olej roślinny (np. kokosowy, oliwa z oliwek, z      pestek winogron, rzepakowy, słonecznikowy)  Łupiny rozdrabniamy (kroimy np. w kostkę) wsypujemy do słoika i zalewamy mocno podgrzanym olejem (proporcje 1:1). Szczelnie zakręcamy i chowamy w chłodnym, ciemnym miejscu. Po dwóch tygodniach (w tym czasie warto od czasu do czasu wstrząsnąć słoikiem) olej trzeba przefiltrować przez gazę i przelać do butelki z ciemnego szkła. Możemy dodać też kilka kapsułek witaminy E (trzeba wycisnąć zawartość, a nie dodawać całą kapsułkę!), która jest naturalnym konserwantem, więc olej będzie się lepiej przechowywał.  Taki olejowy macerat nie będzie tak mocno barwił włosów jak „farbka” z przepisu wyżej. Używany regularnie jest jednak w stanie przyciemnić nam nieco włosy. Należy go przechowywać w chłodnym i ciemnym miejscu.  Ostatnią propozycją jest płukanka: Zielone łupiny orzecha włoskiego Woda  Rozdrobnione łupiny należy gotować przez dwie godziny na wolnym ogniu. Tak powstały wywar (po przecedzeniu) używamy do ostatniego płukania włosów po myciu. Płukanka będzie miała najmniejsze właściwości przyciemniające. Dodatkowo przy dłuższym używaniu może lekko wysuszać włosy.  Ja na pewno w sierpniu spróbuję zrobić własny orzechowy macerat. Niestety zapewne nie będę w stanie ocenić jego właściwości przyciemniających na własnych włosach, dlatego najlepiej by było gdyby któraś z Was zgodziła się również na taki eksperyment :) A dziś biorę się za przygotowanie maceratu z zielonej herbaty :)))) Zobaczcie tylko jak świetne ma właściwości: http://www.zrobsobiekrem.pl/pl/p/Macerat-z-zielonej-herbaty- ORGANICZNY/177 Pozdrawiam Was serdecznie, 