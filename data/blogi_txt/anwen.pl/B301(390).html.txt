Dziś chciałabym poruszyć kwestię, o której często piszecie w komentarzach. Jest to temat, który do tej pory był na moim blogu traktowany trochę po macoszemu, a myślę, że warto o nim napisać. Często słyszę od Was o koleżankach, które zupełnie o włosy nie dbają, używają jedynie silikonowego szamponu, prostują lub suszą codziennie, a mimo to zachwycają wszystkich swoją fryzurą. Piszecie to w kontekście, że może to całe włosomaniactwo i zdrowsza pielęgnacja  wcale tak dobrze nie działa. Moim zdaniem problem nie tkwi w pielęgnacji, a właśnie w stylizacji!    Wiele włosomaniaczek popada w skrajność i tak boi się, że zniszczy sobie włosy, że kompletnie przestaje je układać. A niestety większość włosów (w tym moje) pozostawione samym sobie wcale tak atrakcyjnie nie wyglądają :( I cóż z tego, że mamy idealnie zdrowe zadbane włosy, które wyglądają po prostu nijako... Moim zdaniem, powtórzę to po raz kolejny, musimy znaleźć złoty środek i pójść na pewien kompromis. Oczywiście nie polecam Wam np. prostować włosy codziennie, ale możemy poszukać takiego sposobu na stylizację, która będzie zarazem efektywna i nieszkodliwa (lub przynajmniej jak najmniej szkodliwa) dla naszych włosów. Nie bójmy się używać suszarki – dobrze dobrana i odpowiednio używana nie będzie działała destrukcyjnie na nasze włosy, a może sprawić, że będą gładsze, bardziej błyszczące i po prostu zaczną zachwycać.    Bardzo podoba mi się to u zakręconych wizażanek, które doceniają zalety stylizacji i zarazem poszukują takich produktów, które włosom nie szkodzą, a mogą wręcz pomagać (jak ich słynny już żel lniany). Prostowłose dziewczyny pod tym względem mają najlepiej. W większości przypadków wystarczy przeczesać włosy po myciu i zostawić do wyschnięcia lub podsuszyć suszarką, jeśli zależy nam na większej objętości. Posiadaczki włosów falowanych (czyli z natury niesfornych) czy kręconych muszą się już zwykle bardziej postarać.     Na co musimy uważać przy stylizacji?    Na pewno na wysoką temperaturę. Granicą bezpieczną dla włosów jest około 70 stopni Celsjusza. Powyżej tego włos niestety ulega zniszczeniu. Oczywiście przy naprawdę ważnych okazjach i mi zdarza się korzystać np. z lokówki, ale na co dzień wybieram inne metody. Druga rzecz to alkohol w produktach do stylizacji. Możemy wybrać spraye nadające objętość bez tego składnika. Podobnie pianki czy żele do włosów. Trzecia rzecz to sprzęt, którego używamy. W dzisiejszych czasach mamy tak ogromny wybór i tyle różnych „bajerów”, które pomagają nam chronić włosy podczas ich stylizowania, że naprawdę każdy znajdzie coś dla siebie. I ostatnia rzecz – akcesoria. Nawet taka niepozorna rzecz jak wsuwka do włosów nieodpowiednio dobrana będzie nam włosy wyrywać czy łamać. Zwracajcie uwagę na to jakie spinki, gumki czy inne tego typu rzeczy kupujecie.     Podsumowując stylizacja moim zdaniem powinna być taką kropką nad i naszej pielęgnacji. Dopiero wtedy będziemy się cieszyły włosami „jak z reklamy” :))) O tym jak konkretnie wygląda moja stylizacja napiszę Wam innym razem, dziś chciałabym zapytać jak Wy układacie swoje włosy? Pozdrawiam Was serdecznie,      PS Idealny przykład jak wyglądają włosy dobrze wystylizowane i bez takiej stylizacji pokazała u siebie na blogu Maliniarka :) Różnica jest niesamowita! Zobaczcie same :)) 