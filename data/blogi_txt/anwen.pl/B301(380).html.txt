Odżywiaj od wewnątrz.      Jeżeli chcecie  mieć piękne, zdrowe, zadbane włosy to niestety, ale musicie wiedzieć, że sama ich pielęgnacja od zewnatrz nie wystarczy. Bardzo ważne, jeśli nie najważniejsze jest zadbanie o odpowiednią dietę. Nasz organizm nie traktuje włosów w sposób tak priorytetowy jak byśmy tego chciały ;-) i najczęściej wszelkie witaminy, minerały i inne dobre rzeczy trafiają do nich na samym końcu, dopiero wtedy jak cały organizm się nimi nasyci. Co za tym idzie wszelkie niedobory w pierwszej kolejności odbijają się na kondycji naszych włosów. O tym jak powinna wyglądać zdrowa, dobrze zbilansowana dieta niestety Wam nie napiszę, bo kompletnie się na tym nie znam. Tak w bardzo dużym skrócie na pewno warto do naszej diety włączyć następujące produkty: chude mięso, tłuszcze roślinne (bogate w NNKT), żółte i czerwone warzywa i owoce (beta-karoten), kalafior, brokuły, cebulę, czosnek, drożdże, soczewicę, orzechy, nabiał, szpinak, galaretki i wszelkiego rodzaju kiełki. Dla tych mających mniej czasu i możliwości na komponowanie zdrowej diety polecam wpis o suplementach. Bądź systematyczna.     Drugą zasadą, którą musimy się kierować, jeśli chcemy mieć piękne włosy jest systematyczność. Jeżeli komuś się wydaje, że wystarczy przez miesiąc kłaść na włosy oleje, maski i inne cuda, aby osiągnąć wymarzony efekt to niestety Was zasmucę. Walka o piękne włosy jest procesem, który trwa całe życie. To tak jak z dietami cud – nawet jeśli na chwilę uda nam się osiągnąć jakieś pozytywne rezultaty to po pewnym czasie wszystko wróci do punktu wyjścia. Dlatego jedyną słuszną metodą (zarówno w odchudzaniu jak i pielęgnacji włosów) jest całkowita zmiana swoich nawyków. Najlepiej i najłatwiej jest po prostu to polubić. Mnie babranie się w tych wszystkich włosowych mazidłach sprawia po prostu ogromną przyjemność! Dlatego ani codzienne mycie włosów ani aplikacja olei kilka razy w tygodniu czy nakładanie odżywki po każdym myciu mnie nie przeraża. W tej chwili nie wyobrażam sobie, że mogłabym tego nie robić. To tak jakbym miała zrezygnować z mycia zębów ;-) Dbaj o różnorodność.     Częstym błędem popełnianym przez początkujące włosomaniaczki jest skupianie się jedynie na jednej metodzie czy kosmetyku. Musicie wiedzieć, że nasze włosy bardzo lubią różnorodność. Nie mam tu na myśli oczywiście tego, że codziennie mamy używać czegoś innego i mieć pół łazienki zawalonej kosmetykami  do włosów (nie bójmy się tego powiedzieć – to już jest choroba! ;-) ). Chodzi mi tylko o to, żeby dostarczać włosom różnego rodzaju składników: protein, emolientów (np. oleje, silikony), humektantów (np. miód, aloes, gliceryna), witamin, ekstraktów roślinnych itp. oczywiście w proporcjach takich jakie najbardziej odpowiadają naszym włosom. Nie ma na to jednej idealnej metody. Trzeba wyczuć co lubią nasze włosy i w jakich warunkach atmosferycznych, które z tych składników najlepiej się sprawdzają. Dlatego tez może się okazać, że jedna maska czy jedna odżywka za całą pielęgnację nam nie wystarczy. Dobrze mieć w swojej kolekcji przynajmniej po 1 sztuce: szamponu, odżywki d/s, odżywki b/s, maski, oleju i stylizatora.       Bądź delikatna.     Jak przeczytałam kiedyś w Internecie (niestety nie mogę sobie przypomnieć gdzie :( ) powinnyśmy traktować nasze włosy jak najlepszy, ukochany sweter. Pamiętajmy więc aby nigdy ich nie szarpać, nie tarmosić, nie trzeć ręcznikiem, rozczesywać bardzo delikatnie i dopiero wtedy gdy są suche (wyjątek włosy kręcone, które czeszemy jedynie w takcie mycia, gdy mamy na nich odżywkę). Ale też przy wyborze środków do mycia starajmy się wybierać te, które zawierają łagodniejsze detergenty. Możemy spróbować co kilka myć używać jedynie odżywki do oczyszczania włosów, a na co dzień wybierać metodę OMO, która również jest bardziej delikatna. Często spotykam się też z narzekaniem na wyrywanie włosów przy próbie rozczesania ich, gdy są mocno skołtunione np. od kurtki czy szalika. Ja znalazłam już sposób jak rozczesać nawet najgorszy kołtun nie wyrywając przy tym ani jednego włosa. Niestety nie umiem tego opisać słowami i chyba nie zostanie mi nic innego niż nakręcić dla was mały filmik instruktażowy, jeśli tylko uznacie, że chcecie to zobaczyć ;-).      Chroń przed zniszczeniami. Największym grzechem jaki możemy popełnić, jeśli chodzi o nasze włosy to samemu je sobie niszczyć. Niestety możemy to robić na tak wiele sposobów, że tak naprawdę ciężko by było wykluczyć je wszystkie. Co niszczy włosy? Nic nowego Wam nie napiszę: rozjaśnianie, farbowanie (oczywiście mam na myśli chemiczne farby), prostowanie, kręcenie lokówką albo innym urządzeniem wymagającym bardzo wysokiej temperatury, suszenie suszarką (wysoka temperatura), używanie zbyt wielu i zbyt często wysuszających stylizatorów (pianek, lakierów zawierających alkohol denat) i wiele innych rzeczy, o których w tym momencie nie pamiętam. Co możemy zrobić, aby włosy przed tym wszystkim ochronić? Oczywiście najlepiej byłoby wykluczyć wszystkie czynniki szkodliwe, tylko jest to niestety niemożliwe ;-) a poza tym włosy mają być naszą ozdobą, a niestety, żeby tak było czasami trzeba im nadać inny kształt czy kolor. Na pewno używanie kosmetyków termoochronnych czy wybieranie łagodniejszych sposobów koloryzacji włosów (jak chociażby henna, czy rozjaśnianie pasemkami u fryzjera zamiast nakładania najmocniejszego rozjaśniacza na całe włosy) bardzo pomoże. Możemy też zadbać o to by nie narażać włosów na szkodliwe działanie czynników zewnętrznych takich jak wiatr (upinanie włosów), słońce (filtry UV) czy mróz (czapka) oraz uszkodzenia mechaniczne (serum silikonowe + oleje na końcówki i upinanie włosów). 