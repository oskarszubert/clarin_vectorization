http://khaja.pl/pl/index.php?jak-szczotkowac-wlosy-,13  Kiedyś na blogu zamieszczałam co ciekawsze artykuły znalezione w sieci. Dawno już nie było tego typu wpisu, więc dziś postanowiłam to nadrobić i podzielić się ciekawym tekstem o szczotkowaniu włosów. O tym w jaki sposób ja rozczesuję włosy pisałam Wam chociażby TUTAJ. Jedyne co zmieniłam od tego czasu to to, że robię to pochylając się do przodu dokładnie tak jak Pani na zdjęciu powyżej. Tylko w ten sposób jestem w stanie zrobić to naprawdę dokładnie i jak się okazuje jest to jak najbardziej prawidłowe :)  Oczywiście szczotkowanie (takie jak to opisane w artykule) dotyczy przede wszystkim włosów prostych, ewentualnie lekko falowanych. Te kręcone nie byłyby zadowolone z takiego zabiegu - mogłybyśmy je przy tym połamać, rozluźnić skręt i przede wszystkim osiągnąć efekt "Króla lwa" ;) Artykuł pochodzi z TEJ strony. Poniżej zamieszczę jedynie jego fragment, ale Was oczywiście namawiam do przeczytania całości.  "Jak szczotkować włosy?  Wśród codziennych zabiegów pielęgnacyjnych warto znaleźć chwilę czasu na szczotkowanie włosów. To dobra metoda na poprawę kondycji włosów i skóry głowy.  Szczotkowanie powinno wykonywać się w kierunku od szyi do czoła. Pobudzamy w ten sposób krążenie krwi w skórze głowy. Popularnie mówi się o dotlenieniu skóry. Według znawców tematu najlepsze wyniki daje szczotkowanie poranne. Szczotkując włosy rozprowadzamy, aż po same ich końce sebum wytwarzane przez gruczoły łojowe skóry. Daje to włosom naturalną ochronę przed wiatrem, słońcem i innymi czynnikami. Szczotkowanie to także mechaniczne usuwanie starej keratyny i zanieczyszczeń, które osiadają na naszych włosach. Nie powinny obawiać się go osoby, których włosy mają skłonność do przetłuszczania się. Szczotka nie tylko rozprowadza wydzielane sebum, ale także usuwa jego nadmiar. Ważne jest też, by zachować cierpliwość w przyzwyczajaniu naszych włosów do regularnego szczotkowania. Tradycyjny sposób szczotkowania włosów   Nie szczotkujmy włosów mokrych. [...] Do rozczesania wilgotnych włosów należy używać grzebienia z kości lub szylkretu o długich, szeroko rozstawionych zębach. Zdecydowanie odradzamy używanie grzebieni metalowych lub plastikowych. Ich powierzchnia, mimo, że pozornie gładka, z “punktu widzenia” włosa posiada mnóstwo nierówności i ostrych krawędzi. W czasie czesania te mikroskopijne niedoskonałości uszkadzają strukturę włosa powodując, że staje się on kruchy i łamliwy.  Szczotkowanie wykonujemy delikatnie ze świadomością, że jest to także zabieg relaksujący. Stres wywołuje skurcze naczyń krwionośnych i ogranicza dopływ substancji odżywczych do cebulek włosowych. Masaż i tak zwane młoteczkowanie polegające na opukiwaniu szczotką głowy relaksuje, rozluźnia, łagodzi napięcie nerwowe, pobudza krążenie krwi i rozgrzewa skórę. Chwile poświęcone tym zabiegom mogą wydobyć nas z psychicznego dołka. Szczotkując włosy porządkujemy swoje myśli. [...]Jaka szczotka?Szczotkowanie to masaż skóry głowy. Wywołuje poprawę jej ukrwienia i lepsze odżywienie cebulek włosowych. Bardzo istotny jest dobór szczotki. W tej mierze poglądy są zgodne - zalecane są szczotki z twardego drewna nawlekane naturalną szczeciną z dzika. Uzasadnienie takiego wyboru jest proste. Dla włosów, jak i dla szczeciny popularnie nazywanej włosiem podstawowym, budulcem jest keratyna. Nie ma zatem obawy, że włosie uszkodzi mechanicznie włosy. Do minimum ograniczone jest też zjawisko elektryzowania. Poszczególne pędle szczotki są formowane z kilku włosów o różnej długości tak, by jak najstaranniej rozczesywały włosy. Ważny jest także profil szczotki, która powinna być tak wymodelowana, by pasowała do kształtu głowy. Wielkość szczotki i gęstość nawleczenia należy dobrać do rodzaju swoich włosów. [...]" Link do artykułu: http://khaja.pl/pl/index.php?jak- szczotkowac-wlosy-,13  Pozdrawiam Was serdecznie,  PS Już jutro wyjeżdżam :))) i szczerze mówiąc nie jestem pewna czy będę miała możliwość w tym czasie zamieszczać nowe posty czy odpisywać na Wasze maile i komentarze - jeśli nie to do zobaczenia za tydzień :) 