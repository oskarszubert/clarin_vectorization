Grudzień już dawno za nami, więc najwyższa pora na podsumowanie kolejnego miesiąca mojej pielęgnacji. W sumie mogłabym ją podzielić na dwa okresy: pierwszy jak byłam w domu w Krakowie i drugi podczas wyjazdu na Święta. Z racji baaaaardzo ograniczonego miejsca w bagażu (wiadomo - prezenty ;) ) nie wzięłam ze sobą praktycznie żadnych kosmetyków licząc na mamę i siostrę. Jakim zaskoczeniem było dla mnie jak odkryłam, że mają szampon, którego już nie ma w sprzedaży, a który tak bardzo chciałam mieć!    Mam dziś dla Was dwa zdjęcia, bo znów chciałam Wam pokazać jak rożnie potrafią wyglądać moje włosy. Zdjęcie powyżej zrobione jest w dosyć żółtym świetle, bez lampy, więc kolor może Wam się wydawać bardziej brązowy, ale oczywiście moje włosy są wciąż czarne ;) Co zresztą widać na zdjęciu poniżej, które robiłam sobie sama - stąd ucięta głowa :D Niestety w grudniu nie miałam zbyt wiele czasu na ćwiczenie umiejętności korzystania ze statywu i pilota, ale obiecuję poprawić się w tym roku ;)    Wracając do włosów, po dosyć mocnym podcięciu na początku grudnia (około 5cm) mam wrażenie, że one są znów tej samej długości :D Oczywiście jest to niemożliwe, ale trzeba im przyznać, że sporo urosły. Jak się dobrze przyjrzycie to na zdjęciu u góry widać jakie mam już odrosty, a było ono robione niecałe trzy tygodnie od farbowania. Co miało na to wpływ? Tak naprawdę mogły to być dwie rzeczy. Po pierwsze kozieradka, którą stosowałam w miarę regularnie aż do wyjazdu, a po drugie coś co w grudniu, a dokładnie od 10 grudnia stosowałam wewnętrznie. O kuracji siemieniem lnianym czytałam już dawno temu, ale dopiero za sprawą Natalii z BlondHairCare postanowiłam w końcu spróbować. Przyznam szczerze, że bardzo bałam się, że to będzie nie do przełknięcia. Odrzucała mnie "glutowata" konsystencja tego naparu, ale wierzcie mi wcale nie jest tak źle :)) Na początku miksowałam siemię z owocami, a teraz zdarza mi się nawet wypić je samo. Jak dokładnie je przyrządzam i jakie efekty zauważyłam napiszę Wam po miesiącu stosowania.     Oprócz siemienia w grudniu wewnętrznie stosowałam jeszcze tran, ale to raczej na wzmocnienie odporności niż na włosy. Za kilka dni wracam do oleju z wiesiołka tylko muszę go w końcu zamówić w mojej aptece.    W grudniu oczywiście zafarbowałam włosy. Nikogo na pewno nie zdziwię jak napiszę, że i tym razem użyłam farby Color Soin ;) Do olejowania wciąż stosowałam niezawodne serum olejowe w spray'u. Udało mi się też w końcu dostać do dermatologa i endokrynologa, ale o tym napiszę Wam już w oddzielnym poście.     Jeśli chodzi o kosmetyki to w grudniu było ich dosyć sporo (nie wszystkie są na zdjęciu): Szampon Aloesowy, Equilibra - używany praktycznie przez cały grudzień, ale wciąż mam go sporo. Szampon rzeczywiście bardzo podobny do mojego dawnego ulubieńca - Aloesowego Carrefour BIO. Ma w składzie ALS, więc dobrze oczyszcza, ale mojej skóry nie podrażnia ani nie przesusza (pewnie za sprawą aloesu), więc stosowałam go do każdego mycia.   Szampon z dziegciem, Polytar - szampon polecony mi przez Panią dermatolog, ale niestety od jakiegoś czasu jest już wycofany ze sprzedaży (na szczęście mam już odpowiednik). Tę butelkę znalazłam w moim rodzinnym domu :D Nawet nie wiecie jak się ucieszyłam! O tym jak działa napiszę w recenzji - na razie mogę Wam tylko powiedzieć, że ma przeokropny zapach :/         Odżywka z żeń - szeniem, Farmona - pojechała ze mną do domu i tam już została. Całkiem niezła, codzienna odżywka, ale cudów nie robi, więc bez sentymentów się z nią rozstałam. Recenzja   Rosyjski balsam na kwiatowym propolisie - do olejowego serum i chyba ze dwa razy użyta w grudniu w tradycyjny sposób. Recenzja   Rosyjski balsam tybetański 'Objętość i siła' - tak jak już wspominałam pierwsze wrażenie było okropne, ale przy następnych użyciach polubiliśmy się :) Więcej już wkrótce napiszę w recenzji   Rosyjska złota maska Ajurwedyjska 'Gęstość i wzrost' - jak na razie wciąż nie wiem co mam o niej sądzić, chyba jeszcze za mało razy ją użyłam by cokolwiek napisać ;)   Reconstructor, K-PAK, Joico - proteinowa, pięknie pachnąca maska, która razem z hydratorem robi z włosów cuda (efekty podobne do laminowania żelatyną). Jest to jeden z niewielu profesjonalnych kosmetyków, który od dawna miałam ochotę wypróbować, bo to już prawdziwa "włosowa legenda". Intense Hydrator, K-PAK, Joico - używałam tylko w zestawie z reconstructorem. Recenzja obu produktów ukaże się jeszcze w tym miesiącu.   Maska 'Keratyna i Jedwab", Biovax - zabrałam do domu by oddać ją mojej siostrze. Jej katowane częstym farbowaniem włosy (i wcześniejszym rozjaśnianiem) zdecydowanie potrzebują mocniejszego odżywienia. Mam nadzieję, że będzie się u niej sprawować co najmniej tak dobrze jak u mnie :) Recenzja   Maska nawilżająca, Bioetika - absolutny ulubieniec grudnia. Jedna z lepszych masek do włosów jakie miałam okazję testować w tym roku. Za kilka dni napiszę o niej coś więcej.             Suchy szampon, Batiste Tropical - absolutny włosowy ulubieniec bez którego nie potrafię się już obejść w mojej ulubionej, tropikalnej wersji zapachowej.   Serum olejowe w spray'u - najszybszy i najlepszy sposób olejowania włosów. Efekty jakie daje przebijają wszystkie inne metody.   Mythic Oil, Loreal - silikonowe serum do zabezpieczania końcówek włosów. Nadal ulubione ;)           Olej 'Paczula i Czarna porzeczka', Alverde - do zabezpieczania końcówek   Olej łopianowy z papryką, Green Pharmacy - do olejowego serum   Olej z pestek malin - do olejowego serum   Mleczko pszczele - do olejowego serum Potrójny kwas hialuronowy - do olejowego serum   Panthenol - do olejowego serum   Kozieradka - jako wcierka   Żel z siemienia lnianego - do stylizacji   Cynamon - do płukanki Przetestować i zrecenzować wszystkie rosyjskie kosmetyki, które posiadam. W końcu wypróbować produkty Alverde, które już prawie pół roku na to czekają. Poczynić alverdowo - baleowe zakupy i być może zorganizować dla Was konkurs z nimi do wygrania ;) Uzupełnić zapasy półproduktów i przetestować coś zupełnie nowego. Nadal regularnie pić siemię lniane i opisać Wam na blogu efekty takiej wewnętrznej kuracji. Opisać Wam w końcu moją basenową pielęgnację włosów. Nauczyć się samodzielnie robić sobie lepsze zdjęcia przy pomocy statywu i pilota. Nie podcinać włosów ;)        A jak tam Wasze włosy po grudniu? :)) Pozdrawiam Was serdecznie, 