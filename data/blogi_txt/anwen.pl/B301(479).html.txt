Maski Biovax to obowiązkowy „punkt programu” każdej polskiej włosomaniaczki. Chyba nie ma dziewczyny, która by ich prędzej czy później nie spróbowała. Oczywiście jak wszystkie inne produkty tak i te mają swoich zwolenników jak i przeciwników. Ja zdecydowanie należę do pierwszej grupy i kupuję je regularnie od kilku już lat.    Stosunkowo niedawno Biovax wypuścił nową wersję swoich masek, tym razem z jedwabiem i keratyną. To za co przede wszystkim lubię l’bioticę to uczciwość co do składów. W masce rzeczywiście znajdziemy sporą ilość wymienionych w nazwie protein i aminokwasów. Dziś chciałabym Wam napisać jak ta białkowa bomba sprawdza się na moich włosach.    Opakowanie (+) Standardowe dla wszystkich produktów tej marki. Spory, plastikowy słoiczek z zamknięciem na zatrzask jest najlepszym rozwiązaniem w przypadku tak gęstego produktu. Sam wygląd jak dla mnie jest po prostu neutralny. Całość oceniam na plus :) Zapach (-)    Niestety nie przypadł mi do gustu, ale na szczęście nie zniechęcał mnie do regularnego stosowania maski. Zdecydowanie gorzej pachnie niż chociażby Biovax’owa maska Latte. Zapach jest słodki, nieco mdlący i niestety wyczuwalny na włosach również po wysuszeniu.     Działanie (+)    To zdecydowanie największy atut tej maseczki. Na moich włosach sprawdza się świetnie i efekty jej działania utrzymują się przez kilka myć. Z racji bogatego i nieco obciążającego składu, ja nakładam ją zawsze przed myciem na zwilżone włosy. Całość przykrywam folią i ręcznikiem (ostatnio zimową czapką :D ) i z takim kompresem chodzę około 30-40 minut. Potem myję włosy szamponem i ewentualnie nakładam dosłownie na chwilkę nawilżającą odżywkę d/s. Tak zastosowana nigdy nie obciąża mi włosów, sprawia za to, że są miękkie, bardzo błyszczące, gładkie i nawilżone. Włosy po niej się nie puszą, nie strączkują, ani nie są oklapnięte. Wyglądają naprawdę pięknie i przede wszystkim zdrowo aż po same końce.     Konsystencja/Wydajność (+) Bardzo dobra! Maska ma tak gęstą, wręcz masłową konsystencję, że naprawdę nie trzeba jej nakładać dużo by poczuć jej działanie. Mi w tym momencie została ponad połowa opakowania. Całe w przypadku moich włosów powinno spokojnie wystarczyć na jakieś 12-13 użyć.     Cena/Dostępność (+)    Maskę możemy dosyć często upolować w promocji w aptece Super-Pharm za około 12zł. Standardowo kosztuje jakieś 17-20zł w zależności od apteki za 250ml opakowanie. Cena jest moim zdaniem jak najbardziej adekwatna do jakości.     Skład (+)    INCI: Aqua, Cetyl Acohol, Cetrimonium Chloride, Cetearyl Alcohol (and) Cetareth-20, Glycerin, Prunus Amygdalus Dulcis (Sweet Almond) Oil, Acetyled Lanolin, Silk Amino Acids, Hydrolyzed Silk, Hydrolyzed Keratin, Lawsonia Inermis Extract, Trimethylsilylamodimethicone (and) C11-15 Parth-9, Parfum, Citric Acid, Tithanolamine, Methylisothiazolinone, Phenoxyethanol (and) Ethylhexyglycerin, Benzyl Salicytale, Butyphnyl Methylpropional, Geraniol, Hexyl Cinnamal, Limonene, Linalool, Potassium Sorbate.    Tak jak już pisałam w masce znajdziemy sporą ilość hydrolizowanego jedwabiu i keratyny, a także aminokwasów jedwabiu. Oprócz tego nawilżającą glicerynę, olej ze słodkich migdałów, wygładzającą lanolinę i wzmacniający ekstrakt z henny. Skład jest emolientowo – proteinowy, więc nie powinno być problemów z przeproteinowaniem włosów po jej użyciu. Dzięki antystatykom włosy nie będą się elektryzować i dadzą łatwo się nam rozczesać. Niestety znajdziemy tu też silikon, który do zmycia będzie wymagał mocniejszego detergentu (SLES). Dla dziewczyn stosujących pielęgnację zgodną z zasadami CG maska niestety nie będzie się nadawała, ale jeśli tak jak ja i tak co jakiś czas oczyszczacie włosy SLESem to spokojnie możecie jej używać, zwłaszcza teraz – zimą :)    Podsumowanie (+)    Moim zdaniem jest to najlepsza ze wszystkich masek z serii Biovax, które do tej pory używałam. Jedyny jej minus to tak naprawdę zapach, który jak wiadomo jest sprawą indywidualną – jak widziałam niektórym osobom nawet się podoba :) W przypadku tej maski trzeba oczywiście pamiętać by nie używać jej zbyt często. Najlepiej raz w tygodniu, a w między czasie stosować produkty bez protein. Wtedy jej działanie będzie najbardziej widoczne. Dużym plusem jest na pewno to, że maska nie działa jedynie od mycia do mycia, ale naprawdę odżywia włosy i jest w stanie trwale poprawić ich kondycję przy regularnym stosowaniu. Polecam ją przede wszystkim dziewczynom o mocniej zniszczonych włosach (rozjaśnianiem czy wysoką temperaturą), którym zależy na zregenerowaniu włosów. Powinna sprawdzić się też i na zdrowszych włosach, ale wtedy możemy jej używać rzadziej, jako taką typowo proteinową kurację.     Znacie już tę maskę? Używałyście? Pozdrawiam Was serdecznie           PS Zobaczcie co czeka na przetestowanie w następnej kolejności :D To wyprodukowana w Rosji ajurwedyjska złota maska pięknie i orientalnie pachnąca drzewem sandałowym :))) Na żywo wygląda jeszcze lepiej! PPS Muszę się Wam czymś jeszcze pochwalić :)) W końcu udało mi się oddać w ręce Aliny - efekty jej pracy możecie zobaczyć TUTAJ. Poniżej moje ulubione zdjęcie :) 