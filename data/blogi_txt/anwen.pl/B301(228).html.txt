Dziś mam dla Was historię Korej, która pomimo choroby (ŁZS) potrafiła wyhodować piękne i długie włosy. Wiem, że Ci z Was, którzy sami nie mają takich problemów z włosami (a właściwie skórą głowy) mogą tego nie docenić, ale są wśród moich czytelników również osoby z ŁZS i ta historia mam nadzieję będzie dla Was motywacją :))      Cześć Anwen :) Może w historii moich włosów nie ma wielu spektakularnych  przemian ale uznałam, że moja opowieść może pomóc osobom, które tak jak  ja mają problemy ze skórą głowy- w moim przypadku jest to łojotokowe zapalenie skóry.   Zacznę od początku :) Do 13 roku życia namiętnie zapuszczałam włosy.  Wszyscy zazdrościli mi długich do pasa, prostych włosów (ani razu w  życiu nie dotknęłam prostownicy, przysięgam!). Nie przejmowałam się ich  stanem, nie podcinałam końcówek, przez co zwykle były przesuszoną  plątaniną prostych drutów.          Nic specjalnego z nimi nie robiłam, czasami zaplatałam warkocz na noc-  podobały mi się fale, ale efekty utrzymywały się bardzo krótko więc  postanowiłam, że coś z włosami muszę zrobić. Odkąd tylko pamiętam zawsze  swędziała mnie skóra głowy, czasami pojawiał się łupież, czasami  strupki- rodzice mówili, że źle spłukałam szampon, kupowali mi czasami drogeryjne przeciwłupieżowe buble (zgadnijcie czy pomagały :D). Uznałam,  że może przy krótszych włosach objawy będą pojawiały się rzadziej,  podjęłam najgorszą decyzję w moim życiu (może bez tego uniknęłabym dalszych  problemów skórnych)- wycieniowałam je. Najkrótsze włosy miały mniej niż  10 cm, najdłuższe 60 (?), więc różnica była spora. Wciąż miałam łupież,  dodatkowo strasznie zaczęły się przetłuszczać, musiałam myć je codziennie.        Jak widać, rozjaśniłam dodatkowo bok włosów. Nikt nie przewidział małej  katastrofy, to było moje pierwsze zetknięcie z czymś innym do włosów niż  szampon i odżywka- nastąpiła reakcja alergiczna. Włosy zaczęły wypadać,  nie przejmowałam się tym, miałam 14 lat i uważałam, że to tylko włosy-  'skoro mają jakiś powód to wypadają, pewnie niedługo przestaną'.  Zostałam z kilkoma kępkami na długości i marnie wyglądającą górą.       Żeby chociaż trochę zyskały na objętości zaczęłam je codziennie katować  piankami, pudrami, lakierami i suszarką która niejednokrotnie podpaliła  mi końcówki (temperatura nawiewu była zbliżona do temperatury piekła). Wtedy się naprawdę zaczęło, skóra niesamowicie mnie swędziała, drapałam  się wszystkim co trafiło w moje ręce, wszędzie na głowie miałam strupy,  skóra schodziła żółtymi płatami. A ja z uporem maniaka wciąż tapirowałam  i niszczyłam moje włosy :) Gdy skóra zaczęła mi schodzić z brwi i z uszu to w końcu udało mi się przekonać tatę i zabrał mnie do  dermatologa. Po obejrzeniu głowy i wywiadzie dotyczącym chorób w  rodzinie wyszło na to, że najprawdopodobniej mam łojotokowe zapalenie  skóry- lekarz przepisał mi sterydowy szampon, polecił 10 emulsji i 20  innych pomocnych szamponów. Cieszyłam się z tego, że dowiedziałam się co  mi jest, ale jak poczytałam więcej o chorobie i dowiedziałam się że to  jest nie do wyleczenia, że będą nawroty i będę musiała uważać całe życie  to aż mi się odechciało wszystkiego. Po kilku miesiącach udało mi się wyleczyć skórę ze strupków. Praktycznie  przed każdym myciem nakładałam na skalp emulsję (czasami na całą noc),  używałam okropnych szamponów z dziegieciem, sterydów, maści. Odniosłam  małe zwycięstwo w walce z chorobą, ale niestety stan moich włosów był  koszmarny. Nie mogłam nakładać na nie nic konkretniejszego, używałam  jedynie maski kallosa z placentą, dermatolog uznał, że ten skład nie zrobi mi krzywdy. Włosy były suche i matowe, łamały się w połowie, każdy miał inną długość. Na pewno widziałyście kiedyś rozdwojone końcówki-  możecie sobie wyobrazić jak wyglądają rozdziesiętnione? Bo na takie w  moich włosach trafiałam niejednokrotnie.       Przestraszyłam się tym, że niedługo wykruszą mi się włosy całkowicie i  zaczęłam bardziej o nie dbać. Odstawiłam suszarkę, kupiłam szczotkę z  włosiem dzika. Poza lekami nakładałam również odżywki i maski, zaczęłam analizować składy, regularnie podcinałam końce (jednorazowe podcięcie  trwało ok. 3 h, ciężko obciąć tak mocno wycieniowane włosy). Czasami  pozwalałam sobie na odrobinę szaleństwa i farbowałam je szamponetkami,  bibułą, lakierami, cieniami i piankami na różne kolory- to nie  pogarszało ich stanu a trochę poprawiało mi humor. Na 'rudych' zdjęciach widać jak bardzo były zniszczone       Mijały miesiące, lata. Zapalenie czasami powracało, ale miałam już  ustalony plan działania który mnie nie zawodził. Gdy nie było objawów to  raz na tydzień zapobiegawczo nakładałam wszystkie mazidła, gdy choroba  wracała to biegałam do dermatologa po recepty i jakoś sobie radziłam. Mniej więcej 3 lata od rozpoznania zapalenia zaczęły mi garściami  wypadać włosy. Nie był to pierwszy raz, ale aż tak bardzo nigdy nie  leciały. Codziennie rano zbierałam z poduszki masę włosów (na zdjęciu  włosy które wypadły w ciągu jednej nocy). Kłaki strasznie mi się przerzedziły.  Doprowadziłam ich do jako takiego stanu i zaczęłam je po prostu tracić.  Byłam zrozpaczona. Kto by nie był?       Dermatolog powiedział, że to normalne przy tej chorobie, przy  przyjmowaniu takiej ilości leków. Znów uratowała mnie placenta, tym  razem w ampułkach- kompletnie zahamowała wypadanie. Kolejnym moim  zmartwieniem było to, że włosy w ogóle nie rosły. Nie, nie przesadzam, naprawdę rosły zdecydowanie za wolno. Rozjaśniłam bok włosów mając lat  14, w wieku 17 miałam w tamtym miejscu zaledwie 7 cm odrostu (a przez 3  lata powinny urosnąć ponad 30 cm). Zaczęłam przekopywać Internet,  przejrzałam masę blogów (w tym Twojego ;)), przeczytałam pół wizażu i postanowiłam wziąć  się za siebie. Wciąż musiałam używać emulsji i szamponów na zapalenie, ale stopniowo wprowadzałam oleje, maski, wcierki. Któregoś dnia trafiłam  na Jantar, po tygodniu płakałam ze szczęścia bo włosy urosły o 1,5  cm(!). Miesięczny przyrost = 5 cm. Dodatkowo w miejscu łysych placków  zaczęły wyrastać mi nowe włosy, strasznie się cieszyłam z tego futerka  :D Fakt że w końcu ruszyły dał mi niesamowitego kopa, aż zaczęłam robić zdjęcia ; ) Po Jantarze rosną jak szalone, zaczęłam je wyrównywać 3 miesiące temu. W  końcu stały się miękkie i błyszczące, mimo że nadal muszę czasami  używać wysuszających sterydów i mocnych szamponów to jakoś to znoszą,  nie wypadają.       Na początku maja tego roku ścięłam ponad 15 cm, w końcu nadałam jakiś  kształt :D Jeszcze minie sporo czasu zanim pozbędę się cieniowania i zniszczonych włosów, długa droga przede mną. Ale na dzień dzisiejszy  jestem w miarę zadowolona z ich stanu. Jest ich bardzo mało (obwód  kucyka to 6 cm), nadal czasami łamią się w połowie, zapalenie skóry  często powraca, ale wciąż walczę. Nie raz miałam ochotę ściąć się na  łyso, kupić perukę i udawać że problemu nie ma, ale patrząc na zdjęcia,  na to do jakiego stanu udało mi się je doprowadzić z zupełnego siana, wciąż mam  zapał i chcę mieć zdrowe i ładne włosy. Plany na przyszłość? Za kilka dni obetnę kolejne 10 cm żeby pozbyć się przerzedzonych końcówek, za  kilka miesięcy wyrównam wszystkie włosy, a potem już tylko zapuszczanie.  Tak wyglądają na dzień dzisiejszy, 4 lata od rozpoznania choroby, rok  od świadomej pielęgnacji włosów:       Jeszcze kilka słów na temat obecnej pielęgnacji. Myję włosy codziennie  (tak, wiem, nie powinnam przy łojotokowym ale inaczej nie mogę bo  naprawdę bardzo szybko się przetłuszczają), nie suszę ich suszarką, nie  używam prostownicy, lokówki, karbownicy itd., śpię w warkoczu, zwykle noszę włosy rozpuszczone, a gdy już je związuje to używam tylko własnoręcznie robionych gumek (pocięte rajstopy :D), szczotkuję szczotką  z włosiem dzika, regularnie sama podcinam końcówki (nawijanie na palec  pasm). Do kosmetyków gotowych lubię dodawać spożywcze produkty, jak miód czy  owoce. Czasami robię mieszanki (np. olej+maska), raz na miesiąc/dwa  laminuję włosy. Od dwóch lat jem Belissę, zaproponował mi to lekarz i  widzę że regularnie zażywana przez dłuższy okres pomaga, więc jej na razie nie odstawię. Dietę również trzymam ;)        To jest moje kosmetyczne minimum, nie ma tu leków które używam gdy mam nawrót zapalenia, bo obecnie go nie mam. Kiedyś miałam rozpisane co mam  używać którego dnia, ale już wszystko zapamiętałam :D ~Jantar- wcierka której zawdzięczam przyrost 5 cm/mieś. Najlepsze efekty  u mnie daje wcieranie 2x dziennie po 1,5 ml, ale raz dziennie 3 ml też  daje radę (wtedy rosną ok. 4 cm/mieś). Po nałożeniu robię krótki masaż  (nie pocieram opuszkami, tylko wmasowuję wcierkę). Na początku bałam  się, że przesuszy mi skórę jeszcze bardziej, ale nic takiego się nie stało ~Amla, olej kokosowy, olej rycynowy- nakładam przed każdym myciem na godzinę, zamiennie z masłami do ciała ~Odżywki Alterra i Tara Smith- moje ulubione, używam po każdym myciu jeśli nie nakładam maski :D ~Maski Alterra i Placenta- 2x w tygodniu na dwie-trzy godziny w turbanie, placentę czasami nakładam również na skalp ~Szampon Barwa- raz na dwa tygodnie żeby zmyć silikony ~Szampon Tołpa, Babydream- używam ich na zmianę, Tołpa lepiej zmywa oleje, Babydream świetnie się dogaduje z maskami ~Woda brzozowa- stosuję ją jak robię miesięczną przerwę od Jantaru ~Woda różana- super się u mnie sprawdza jako płukanka, używam jej jak chcę żeby włosy ładnie pachniały ;) ~Biovax A+E- zabezpieczanie końcówek ~Keratynowe rybki- dodaję je do masek ~Tłuste masła do ciała- świetnie nawilżają moje włosy, używam ich jak nie chcę bawić się olejami         Tutaj są bardziej lecznicze produkty ;) Tak jak pisałam wcześniej, w  czasie kuracji przeciwzapalnej używam również szampony i wcierki które przypisuje mi dermatolog (np. Clobex, szampon sterydowy który leczy  skórę idealnie ale pali włosy gorzej niż rozjaśniacz), ale obecnie nic  takiego w domu nie mam. ~Squamax, emulsja wspomagająca złuszczanie naskórka i penetrację leków- w  czasie zapalenia skóry używam jej 3x w tygodniu na noc, w dni kiedy nakładam sterydowy/mocny szampon. Zapobiegawczo raz w tygodniu przed  myciem włosów Polytarem ~Zoxiderm 150, emulsja przeciwłupieżowa do skóry- w czasie zapalenia 2x w  tygodniu na 10 min po myciu włosów, zapobiegawczo raz w tygodniu  również na 10 min po myciu. Używam jej nie tylko na skórę głowy, również na brwi i uszy ~Emolium, emulsja na suchą skórę głowy- w czasie zapalenia codziennie po  myciu włosów (bez spłukiwania), zapobiegawczo raz na kilka dni (dzięki  niej Jantar i woda brzozowa nie przesuszają mi skóry) ~Seboradin, szampon dla łojotokowców- zamiennie z Pharmacerisem, w czasie choroby 4x w tygodniu, zapobiegawczo raz w tygodniu ~Polytar, szampon z dziegieciem- wycofany? szkoda bo naprawdę dobrze  radził sobie u mnie z zapaleniem, mam jeszcze mały zapas, ale niedługo  będę musiała się rozejrzeć za zamiennikiem. W czasie choroby używam go  2x w tygodniu, zapobiegawczo raz na dwa tygodnie ~Pharmaceris, szampon do skóry łojotokowiej- zamiennie z Seboradinem    Pozdrawiam każdego komu chciało się to wszystko przeczytać ;) Teraz czas  na końcowy apel; nie lekceważcie łupieżu, pojawiających się znikąd  strupków i innych objawów. Nie wszystko wyleczycie sami w domu, lepiej  wybrać się do specjalisty który postawi diagnozę i pomoże w wyborze  leków i kosmetyków. A jeśli usłyszycie diagnozę podobną do mojej lub gorszą- nie poddawajcie się. Na moim przykładzie widać, że jeśli się  chce mieć zdrowe włosy to pomimo choroby- można :)  Jeśli macie jakieś  pytania odnośnie ŁZS?u, zapraszam na mojego bloga- www.xcoreyx.fbl.pl   Korej :)  PS. I jeszcze jedno najnowsze zdjęcie: 