Droga Anwen   Czytam  Twojego bloga od dawna i ogromnie cenię sobie zarówno Twoje porady jak i  Twoich czytelniczek, które sprawdziły to na sobie dlatego mam taką małą  sugestię. Skoro prowadzisz bloga o tym jak dbać o włosy to może wiesz  coś na temat wypadania włosów u mężczyzn? Może Twoje czytelniczki a właściwie ich faceci też się z tym zmagają? Mojemu Mężowi rośnie czoło w  zastraszającym tempie. Stosuje DX2 i razem ze mną wciera Jantar i co  prawda zahamowało to wypadanie włosów to jednak obawiam się że to może  być za mało. Chciałabym żeby zastosował jakąś kurację ale są one bardzo drogie i nie wiem co wybrać i  czy w ogóle działają?? Bardzo proszę o pomoc, wiem że może Ty nie znasz  takich sprawdzonych sposobów, bo skąd, ale wierzę że jest wiele  włosomaniaczek, których TŻ również borykali się z takim problemem mają  sprawdzone metody i kosmetyki :)    Pozdrawiam gorąco  Wielka fanka i włosomaniaczka MOJA PORADA:   Jeśli chodzi o wypadanie włosów u mężczyzn to niestety w większości przypadków mamy do czynienia z Łysieniem Androgenowym (ŁA), które jest uwarunkowane genetycznie i mówiąc najkrócej nieuleczalne. W chwili obecnej nie ma 100% skutecznego sposobu na to by pozbyć się tego problemu. Możemy jednak w zależności od stadium łysienia zatrzymać wypadanie, opóźnić utratę włosów, a nawet sprawić by odrosły. Ważne jest by zacząć działać jak najszybciej, bo przy ŁA mieszki włosowe ulegają tzw miniaturyzacji, a z czasem zupełnie zanikają.     Co może pomóc? 1. Wizyta u dermatologa/trychologa - który podczas badania będzie mógł ocenić stadium łysienia i w razie czego zapisać odpowiedni preparat na receptę.    2. Mezoterapia igłowa - kosztuje dużo (jeden zabieg około 250zł), ale w tej chwili jest to prawdopodobnie najskuteczniejsza z metod walki z ŁA (stosowana również u kobiet).     3. Wcierki - wybór tych, które mają szansę poradzić sobie z łysieniem androgenowym nie jest duży. Warunek jest jeden - muszą mieć w składzie Minoksidil. Najbardziej znane to Loxon 2% lub 5% (ten drugi zapisywany na receptę), mamy jeszcze Piloxidil 2% i Rogaine (popularny w Stanach Zjednoczonych). Wcierki sklepowe (jak Joanna Rzepa, Jantar itp) też mają szansę zminimalizować wypadanie, ale nie będą już tak skutecznie jak te z Minoksidilem. Na rynku występuje też sporo preparatów z substancjami czynnymi podobnymi do niego, jak chociażby Novoxidil, który ma w składzie Triaminodil, ale ich skuteczność nie jest jeszcze tak dobrze zbadana.      4. Oleje - bardzo popularny w zapobieganiu łysienia u mężczyzn, zwłaszcza za naszą wschodnią granicą jest olej łopianowy. Oczywiście jego skuteczność nie jest potwierdzona i stosowałabym go raczej jako wspomaganie kuracji (wcierki na alkoholu przesuszają skalp, on może to nieco zrównoważyć).     5. Szampony - również one mogą być pomocne przy wypadaniu, ale na pewno nie zastąpią właściwej kuracji. Pomimo tego co usłyszymy w reklamach żaden szampon stosowany solo nie będzie skuteczny przy Łysieniu Androgenowym. Dobre będą te z kofeiną, czarną rzepą, łopianem, a także te walczące z łupieżem i łojotokiem, które zwykle towarzyszą ŁA.     6. Leki/Suplementy/Dieta - walkę z ŁA można i wręcz należy prowadzić dwutorowo. Po pierwsze zewnętrznie (metodami opisanymi powyżej), a także wewnętrznie. Główną przyczyną wypadania włosów w ŁA jest DHT czyli dihydratestosteron, który powstaje w wyniku działania  enzymu 5-α-reduktazy na testosteron. Ta aktywna forma testosteronu poza ŁA przyczynia się również do przerostu gruczołu krokowego i raka prostaty. Dlatego też leki na to schorzenie (Finasteryd) są skuteczne również w zapobieganiu łysieniu u mężczyzn. Poza lekiem dostępnych jest sporo suplementów (np. Prostenal, Prostalong, Prostatan) zawierających palmę sabałową czyli Saw Palmetto, która blokuje zamianę testosteronu na DHT. Jesli chodzi o dietę to na pewno warto postawić na pestki z dyni lub olej z nich zrobiony, bo on również blokuje powstawanie DHT.     Co ważne przy ŁA każda z tych metod będzie skuteczna jedynie podczas jej stosowania. Po odstawieniu problem wypadania prędzej czy później znów powróci, więc nie możemy przerywać kuracji!   Niestety (a może raczej stety) mój mąż nie ma zupełnie problemu z wypadającymi włosami, więc nie bardzo mam na kim przetestować te wszystkie produkty. Również w mailach od Was dostaję raczej pytania o to co pomaga niż konkretne informacje o skuteczności preparatów, w związku z czym mam do Was ogromną prośbę. Jeśli Wasi partnerzy lub inni mężczyźni w Waszym otoczeniu zmagają się z wypadaniem włosów i być może udało im się ten proces zahamować to koniecznie podzielcie się w komentarzu informacją co u nich pomogło :) Jestem pewna, że taki wpis bardzo się przyda.    Pozdrawiam Was serdecznie,    PS Pewnie słyszałyście już o promocji w Rossmannie? ;) 