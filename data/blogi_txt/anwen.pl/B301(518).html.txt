Bardzo często dostaję od Was takie pytanie zarówno w mailach jak i komentarzach i choć naprawdę ciężko mi jednoznacznie stwierdzić, którą z nich bym wybrała, jakbym mogła mieć tylko jedną to spróbuję dziś dla Was zrobić małe porównanie obydwu wersji tej słynnej już szczotki.  Wielkość Jak możecie zobaczyć na zdjęciach powyżej wersja kompaktowa jest nieco mniejsza od tej zwykłej. Są też nieco inaczej wyprofilowane. Ja mam duże dłonie, więc w tym wypadku lepiej sprawdza mi się wersja zwykła. Kompaktowa trochę gorzej "układa" mi się w dłoni, ale to też pewnie kwestia indywidualna. Igiełki i ich rozmieszczenie w obu wersjach są takie same. Wygoda czesania Obie szczotki są tak samo skuteczne, jeśli chodzi o rozczesywanie włosów, przy czym mi o wiele wygodniej posługiwać się wersja zwykłą. Tak jak już pisałam - lepiej leży mi w dłoni, jest zdecydowanie lżejsza i dzięki większej powierzchni nieco szybciej rozczesuję nią włosy. Obydwie nie ciągną, nie wyrywają włosów i pozwalają mi je bezboleśnie rozczesać w naprawdę krótkim czasie.    Leworęczność Dzięki komentarzowi kathy dostrzegłam jeszcze jedną znaczną różnicę pomiędzy szczotkami TT. Wersja zwykła jest tak wyprofilowana, że nadaje się jedynie dla osób praworęcznych. W lewej ręce bardzo źle się ją trzyma i niewygodnie czesze nią włosy. Kompaktowa jest pod tym względem nieco bardziej uniwersalna. Wykonanie Pod tym względem zdecydowanie wygrywa wersja kompaktowa. Tak jak już pisałam w TEJ recenzji, zwykła szczotka jest dosyć niestarannie wykonana i nie wygląda na zbyt mocną. Jak jednak widzicie na zdjęciach po ponad roku użytkowania jest ona praktycznie w idealnym stanie. Plastik się nie porysował, a ząbki tylko minimalnie powyginały, co tak naprawdę nie ma wpływu na użytkowanie. Biorąc pod uwagę to ile razy upadla mi na płytki w łazience ;) mogę śmiało założyć, że posłuży mi jeszcze kilka lat. Jedyne co bym zmieniła, jakbym teraz decydowała się na zakup to jej kolor. Moja nieco przebarwiła się od ciemnych farb do włosów i choć nie przeszkadza mi to w czesaniu to jednak jako estetka zwracam na to uwagę.  Wersja kompaktowa jest zrobiona z innego rodzaju plastiku - bardziej twardego i jak na moje oko mocniejszego (ta też upadła mi już kilkanaście razy... ). Używam jej już również od roku i jak widzicie wciąż wygląda bardzo dobrze (noszona codziennie w torebce, nieraz z bardzo dziwnymi, twardymi czy nawet ostrymi przedmiotami ;) ). Dzięki osłonce igły się prawie nie powyginały, więc i ta wersja zostanie ze mną pewnie jeszcze bardzo długo. Czyszczenie Właśnie między innymi za to pokochałam TT. Z żadną szczotką do tej pory czyszczenie nie było tak łatwe. Wersja kompaktowa jest już nieco mniej komfortowa, ale wciąż przewyższa pod tym względem wszystkie inne, "zwykłe" szczotki. Ja swoje czyszczę przy pomocy szamponu i pędzelka do farbowania włosów (kupicie go za kilka złotych w każdej drogerii). Łącznie z suszeniem zajmuje mi to dosłownie kilka minut, co jest nie lada wygodą! Transportowanie Posiadaczki długich włosów, zwłaszcza takich, które lubią się „strączkować” jak moje, doskonale zdają sobie sprawę z tego, jak niezbędne jest posiadanie szczotki zawsze przy sobie. Moje włosy czeszę mniej więcej co 2-3 godziny. Jeśli bym tego nie zrobiła to po pierwsze wyglądałyby bardzo nieestetycznie, a po drugie miałabym później ogromny problem by je w ogóle rozczesać. Zwykła TT zupełnie nie nadaje się do noszenia w plecaku czy torebce. Igiełki są miękkie i łatwo się wyginają, więc jeśli mamy zamiar nosić szczotkę przy sobie to zdecydowanie lepiej wybrać wersję kompaktową. Cena Wersję zwykłą znajdziemy chociażby na allegro już za około 40zł, za kompaktową trzeba zapłacić nieco więcej, bo minimum 56zł (przynajmniej ja znalazłam je dziś w takich cenach - do tego jeszcze trzeba doliczyć koszty przesyłki). Niemniej jednak moim zdaniem obydwie warte są swojej ceny. Ja rok temu zapłaciłam za nie  nawet  więcej, a mimo wszystko ani przez chwilę nie żałowałam tego zakupu.  Podsumowanie   Jak możecie zobaczyć po kolorach kategorii, w jakich opisałam obie szczotki, wynik jest 4:3 dla szczotki zwykłej. I ta wersja jak dla mnie jest minimalnie lepsza, choć tak naprawdę dziś już nie umiałabym się obejść bez obydwu TT ;) W sieci możecie znaleźć zwolenniczki zarówno jednej jak i drugiej opcji. Wy po prostu musicie sobie odpowiedzieć na pytanie czy zamierzacie nosić TT ze sobą. Jeśli tak to wybór jest prosty: zdecydujcie się najpierw na kompaktową, a jeśli Wam się spodoba to zdążycie dokupić jeszcze zwykłą wersję albo jej tańszy odpowiednik - Dtangler :D Co to jest Dtangler? Odkąd odkryłam Dtangler czyli tańszą wersję TT przy okazji zakupów w sklepie paatal.pl, a potem jeszcze przeczytałam i obejrzałam TEN wpis na blogu beautyhairandfashion cały czas wahałam się czy nie kupić jej i sprawdzić na ile jest podobna do TT i jak będzie u mnie działała. Wymyśliłam już nawet, że najwyżej ją kupię i po opublikowaniu recenzji zorganizuję dla Was rozdanie (bo w końcu po co mi trzecia szczotka), ale w między czasie napisała już o niej u siebie na blogu Siempre, więc to do niej odsyłam te z Was, które są ciekawe takiego porównania.  A Wy macie już Tangle Teezer czy może wolicie inne szczotki?  Pozdrawiam Was serdecznie,  PS Porównanie obydwu wersji TT zrobiła też kiedyś na swoim kanale Nieesia25. Jej film znajdziecie TU. PPS I jeszcze jedno świetnie zilustrowane porównanie TT i Dtangler stworzone przez Miss Heledore możecie zobaczyć TUTAJ 