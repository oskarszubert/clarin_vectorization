Nareszcie! W końcu mogłam wyrzucić cały ten wór pustych opakowań i zrobić sobie trochę miejsca w szafie :D Od ostatniego "denka" minęły już trzy miesiąca, a mi o dziwo udało się w tym czasie co nieco wykończyć ;)    Jeśli jesteście ciekawe co, to oczywiście zapraszam do przeczytania moich mini recenzji każdego z tych produktów :)    1. Maska oliwkowa Planet SPA, Avon - naprawdę dużą odlewkę tej maski dostałam od Czarnej Orchidei. Uwielbiałam nakładać ją przed myciem z dodatkiem sporej ilości nawilżaczy (kwas hialuronowy, miód, aloes i pantenol). Po takim seansie moje włosy wyglądały naprawdę super - były bardzo gładkie i takie mięsiste ;) Szczerze mówiąc nie spodziewałam się tak pozytywnych efektów po masce tej firmy, chyba zawsze byłam nieco uprzedzona do Avonu ;) Nie kupię jej, ale tylko dlatego, że testują na zwierzętach. Gdyby nie to, to na pewno zamówiłabym ją zwłaszcza teraz na zimę. Zamieściłam też skład dla ciekawskich :) strasznie długi, ale do zapachu nie jest źle - mocno emolientowo (na wizażu widziałam inną wersję, nawet lepszą, ale nie wiem który skład jest aktualny).      2 i 3. Suchy szampon Tropical, Batiste - zdecydowanie moje KWC i produkt bez którego nie potrafię się obejść. Przedłuża mi świeżość włosów (odpowiednio użyty), świetnie pachnie i nadaje włosom moją wymarzoną objętość. Takie opakowanie wystarcza mi mniej więcej na 1,5 - 2 miesiące (dokładnie 13 użyć).     4. Szampon aloesowy, Mypa - ukochany aloesowy szampon, który cudem udało mi się kupić w lubelskiej Naturze (juz został wycofany ze sprzedaży). Niestety mój TŻ o tym nie wiedział i zabrał go sobie na ponad 2 tygodniowy wyjazd :((( Oczywiście większość tam zużył. Szampon sprawia, że moje włosy są lekkie, nieco uniesione u nasady i trochę dłużej świeże. RECENZJA.     5. Szampon Anti- Age, Oranique - jeden z najpiękniej pachnących produktów do włosów jakie miałam okazję używać. Pachnie winogronami (jak dla mnie takimi jak w sokach) bardzo intensywnie i bardzo apetycznie. Co do samego działania to ja po szamponach zwykle cudów się nie spodziewam. Najważniejsze, żeby mnie nie obciążały ani nie podrażniały czy wysuszały. Po tym włosy mam lekkie i sypkie, a do tego oczywiście cudnie pachnące. Pomimo ceny na pewno go jeszcze kupię, ale bardziej na zasadzie aromaterapii niż pielęgnacji włosów ;) Recenzję znajdziecie TU.      6. Rosyjska maska jajeczna - nie polubiłyśmy się zupełnie. Ma cudowny skład, ale jej działanie (nijakie) i wodnista konsystencja mnie skutecznie zniechęciły. Na szczęście była bardzo mało wydajna, więc szybko się z nią uporałam. Mam za to ochotę wypróbować jej drożdżową siostrę, o której czytałam i słyszałam same pozytywy. Zobaczymy czy mnie przyjemnie zaskoczy :)) Recenzję maski jajecznej znajdziecie TUTAJ.     7. Maska WAX Kamille, Pilomax - to chyba moje największe kosmetyczne zaskoczenie. Po tak nijakim składzie nie spodziewałam się niczego dobrego. Jednak właściwości kondycjonujące tej maski są nadzwyczajne - włosy po niej wyglądają na bardzo zdrowe i zadbane. Oczywiście jest to efekt jedynie wizualny, ale za to jakże przyjemny ;) Maska sprawdza się niezależnie od naszej porowatości. Na pewno warto ją wypróbować. RECENZJA.     8. Balsam aloesowy, Green Pharmacy - bardzo przyzwoita odżywka do używania na co dzień. Czekam na nowe wersje (z ulepszonymi składami) i na pewno kupię ją ponownie by sprawdzić czy nadal tak dobrze się u mnie sprawdza. RECENZJA.      9. Olej kokosowy, Oilmedica - właściwie to mam go jeszcze trochę w innym opakowaniu (słoiczku), ale w szale zdjęć załapał się i on. Recenzję pisałam całkiem niedawno, więc nie będę się powtarzać. Kto jej nie czytał niech zerknie TU.    10. Olej Amla, Dabur - mój pierwszy hinduski olej. Bardzo długo go męczyłam (był już nawet po terminie) bo mój TŻ nie znosi jego zapachu. Używałam go tylko wtedy, gdy byłam w domu sama ;) Moje włosy nadal bardzo go lubią, ale nie potrzebuję już takiego nabłyszczenia jak dawniej dlatego teraz rzadko po niego sięgam. Czy kupię ponownie? Nie wiem... na razie mam jeszcze około 100ml od pewnej dobrej duszy, które podejrzewam wystarczą mi na bardzo długo :D RECENZJA. 11. Kwas hialuronowy 1%, Zrób Sobie Krem - na niebiesko, bo obecnie mam wersję 1,5% i nie wiem czy jeszcze wrócę do tego 1%. Kwas hialuronowy jest jednym z moich półproduktowych niezbędników. Nie wyobrażam już sobie pielęgnacji włosów ani twarzy bez niego. Dodaję go do masek, płukanek czy mgiełek i w każdej roli sprawdza się świetnie (mocno nawilża).     12. Ocet malinowy, Marion - zdecydowanie nigdy go już nie kupię. Pachnie sztucznie i jak dla mnie mało malinowo. Kosztuje co prawda niewiele, ale jak dla mnie to zupełnie zbędny gadżet. Dokładną recenzję znajdziecie TUTAJ.     13. Odżywka do Włosów Suchych, e-naturalne - bardzo dobra mgiełka do włosów. Używałam jej głównie przed olejowaniem i maskami nakładanymi przed myciem i w tej roli sprawdzała mi się znakomicie. Jej siostrę bardzo podobną składowo - zamieniłam na mgiełkę z naturalnym filtrem UV i używałam latem- też działała bardzo dobrze. Muszę w końcu napisać pełną ich recenzję. Dlaczego na niebiesko? Bo osobiście wolę sobie sama mieszać takie mgiełki ;) To jest dobre rozwiązanie dla dziewczyn, które wybierają gotowce.     A tu już niewłosowo ;)    14. Płyn micelarny, Oeparol - totalny niewypał. Produkty Oeparol są raczej chwalone i mają dobre opinie, ale ten płyn jest naprawdę beznadziejny. Nie dość, że słabo zmywa (musiałam nim mocno i długo trzeć, więc i skóra była po nim podrażniona) to do tego ma bardzo intensywny, nieprzyjemny zapach.    15. Żel pod prysznic Sopot Spa, Ziaja - żele pod prysznic jak już Wam pisałam wybieram głównie po zapachu. Nie mam większych problemów z przesuszoną skórą (albo raczej ignoruje je ;) ), więc nie zwracam większej uwagi na składy. Ten pachnie dokładnie tak jak krem Dermedic Hydrain2 (jeden z moich ulubieńców twarzowych), nie umiem opisać co to za zapach, ale ja bardzo go lubię. Żele Ziai są duże, tanie i wydajne, więc często do nich wracam.    16. Mydło oliwkowe, Yves Rocher - jeden z wieeeeeeeeeeeeelu produktów, które dostałyśmy na spotkaniu krakowskich blogerek. Polubiłam je, bo nie przesuszało mi dłoni (nie musiałam po umyciu rąk biec od razu po krem jak w przypadku większości mydeł). Pachnie przyjemnie, niestety to YR więc raczej go już nie kupię (chyba, że zmienią swoją politykę odnośnie testowania).      17. Sól do kąpieli Mleko i Miód, On line - to chyba najczęściej przeze mnie kupowana sól do kąpieli. Jest tania, a przy tym bardzo ładnie pachnie. Ja uwielbiam różnego rodzaju "kąpielowe umilacze", a ta sól na pewno do nich należy ;)    18. Sól do stóp cynamonowa, Dr Stopa - coś cudownego, prawdziwe domowe SPA i aromaterapia w jednym. Jestem kompletnie uzależniona od tej soli i ostatnio wpadłam w panikę, jak zobaczyłam, że nie ma jej już na dozie. Na szczęście znalazłam w innej aptece i mam nadzieję, że jej nigdy nie wycofają. Pachnie cudownie - dokładnie tak jak gumy cynamonowe, których już chyba w Polsce nie ma. Rozgrzewa stopy (teraz jesienią i zimą to zwłaszcza przyjemne) i pozostawia na nich cynamonowy zapach. Dobrze zmiękcza skórę, więc pedicure po tej soli jest bardzo łatwy.    *na zielono produkty, do które na pewno jeszcze kupię, na niebiesko - te co do których nie mam jeszcze pewności i na czerwono kompletne buble.   Znacie te produkty? Lubicie je? A może odkryłyście ostatnio coś ciekawego? :))  Pozdrawiam Was serdecznie, 