Tak jak Wam obiecałam dziś na blogu recenzja produktu, który zaskarbił sobie moją sympatię w sierpniu i całkowicie zasłużył na miano ulubieńca miesiąca. Nie wiem jak Wy, ale ja mam tak, że bardzo wiele produktów mi pasuje. Przeważająca część tego, co testuję w mniejszym lub większym stopniu się u mnie sprawdza (oczywiście są wyjątki ;) ), ale dosyć rzadko udaje mi się odkryć coś co daje u mnie „efekt WOW”. Tak właśnie było z tym balsamem i to już od pierwszego użycia. Dlatego też pomimo tych wszystkich minusów, o których przeczytacie poniżej (a jest tego sporo), ja nie mam zamiaru się z nim prędko rozstawać :) Opakowanie Po prostu okropne. Oczywiście wizualnie nie można mu niczego zarzucić, ale plastik z którego wykonana jest butelka jest tak twardy, że pomimo dwóch miesięcy ćwiczeń z Ewą Chodakowską ja wciąż mam problem z wydobyciem produktu ;) Zwłaszcza mokrymi rękami. Ostatnio udało mi się również oderwać korek, co tylko utwierdziło mnie w awersji do tej buteleczki. Zapach Wiem, że się powtórzę, ale to słowo przychodzi mi do głowy jako pierwsze: OKROPNY ;-) Balsam śmierdzi (nie da się tego inaczej nazwać) takim starym, babcinym kosmetykiem. Nie jest to przyjemna jak u Joanny rzepka, tylko dusząco, ziołowo, rzepowa woń, która oczywiście jak na złość zostaje na moich włosach aż do następnego mycia :( Wydajność Tutaj również niestety balsam wypada baaaardzo słabiutko. Na moje włosy potrzebuję sporą jego ilość i po zaledwie 7 użyciach zostało mi już tylko niecałe pół opakowania. Konsystencja jest niestety dość wodnista, więc stąd taka słaba wydajność tego balsamu. Cena/dostępność Produkty Seboradin znajdziemy przede wszystkim w aptekach. Na pewno warto polować na promocje, bo standardowa cena, ok. 22zł za 200ml w stosunku do wydajności jest moim zdaniem za wysoka.  Skład Skład: Aqua, Cetearyl Alcohol, Cetrimonium Chloride, Propylene Glycol (and) Panax Ginseng Extract, Soluble Collagen, Isopropyl Myristate, Raphanus Nigra Etract, Parfum, Castor Oil, Jojoba Oil, Citric Acid Skład tego balsamu to pierwsza pozytywna rzecz w mojej recenzji. Krótki, ale treściwy, bo znajdziemy w nim wszystko co potrzebne. Są w nim zarówno emolienty, wygładzający antystatyk (który ułatwi rozczesywanie), jak i pomocne włosom ekstrakty i proteiny. To właśnie zawartości kolagenu przypisuję tak cudowne, kondycjonujące efekty na moich włosach. Balsam nie zawiera silikonów, ani innych zbędnych składników - jest po prostu idealny ;-) Działanie I w końcu wisienka na tym niezbyt dotąd smacznym torcie. To jak moje włosy wyglądają po tym balsamie mogę porównać jedynie do tego co uzyskałam laminując je żelatyną. Blask, wygładzenie, lekkość, sprężystość, elastyczność – po prostu wszystko co chciałabym widzieć na moich włosach. Różnica z laminowaniem jest taka, że w przypadku balsamu efekt utrzymuje się jedynie do następnego mycia. Za to Seboradin używany przez dłuższy czas regularnie ma szansę poprawić kondycję włosów nie tylko wizualnie.  Ekstrakty z czarnej rzepy i żeń-szenia aż się proszą by nałożyć Seboradin również na skórę głowy i jeśli tylko nie macie bardzo przetłuszczających się włosów możecie, a wręcz powinnyście i w ten sposób go używać. Balsam pomimo braku silikonów sprawia, że włosy bez trudu się rozczesują, a przy tym nie strączkują mi się tak jak po silikonach właśnie. I jeszcze jedna rzecz za co bardzo go lubię – nie obciąża moich włosów tak jak inne odżywki. Nawet nałożony na skórę głowy przyśpiesza mi przetłuszczanie jedynie w minimalny sposób.  Stosowałam go zarówno tak jak zaleca producent (czyli na jakieś 3-5 minut) jak i na dłużej i efekt wizualny był taki sam. Mimo wszystko polecam Wam potrzymać go około 15-30 minut, najlepiej pod czepkiem i ręcznikiem, bo wtedy jego działanie regeneracyjne będzie spotęgowane.  Podsumowanie Jest to zdecydowanie jeden z lepszych produktów jakie dotąd używałam. Bezsprzecznie trafia on na moją listę KWC i nie wydaje mi się bym szybko znalazła coś co go przebije. Za jego odkrycie muszę oczywiście podziękować Czarnej Orchidei, która chyba już nie mogła znieść tego jak pomimo jej pochwał ja ciągle odkładałam go na półkę „kiedyś spróbuję” i w końcu wysłała mi go na urodziny ;-) Jej recenzję znajdziecie TU, a inne opinie na niezawodnym wizażu TUTAJ. Oczywiście nie mogę Wam obiecać, że na Waszych włosach ten balsam okaże się takim samym cudem jak dla mnie, ale biorąc pod uwagę to, że Orchidea ma włosy nisko porowate, a ja raczej wysoko to jest spora szansa, że sprawdzi się on na rożnych typach włosów. Nie pozostaje mi więc nic innego jak serdecznie go Wam polecić :)) A może któraś z Was już go używała? Koniecznie dajcie znać w komentarzach jak się u Was sprawdził! Pozdrawiam Was serdecznie, 