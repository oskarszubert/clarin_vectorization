Oczywiście  stosowane przede wszystkim wewnętrznie. O tym wyjątkowym napoju  wspominałam na blogu wielokrotnie, ale jakoś nigdy nie napisałam o nim  nic więcej :) Pytań o skrzypokrzywę pojawia się mnóstwo, a jeszcze  więcej wątpliwości na temat tego jak pić, jak przyrządzać czy gdzie  kupować. Dziś spróbuję rozwiać wszystkie Wasze wątpliwości.      Co to jest Skrzypokrzywa?  To chyba najczęściej powtarzające się pytanie ;) Wiele osób myśli, że jest to jedno zioło lub konkretna herbatka, która możemy kupić w sklepie. Sama byłam kiedyś świadkiem próby zakupu skrzypokrzywy w takim, zielarskim sklepie :)) a Skrzypokrzywa to nic innego jak pokrzywa i skrzyp zaparzone w jednym kubku. Nazwa została prawdopodobnie przez wizażanki, w każdym razie ja się z nią właśnie tam pierwszy raz spotkałam. Tam też dowiedziałam się o jej cudownym na włosy działaniu i za sprawą młodszej siostry ponad 4 lata temu zaczęłam ją pić.   Jak ją przyrządzić?  Sposobów jest co najmniej kilka. Najskuteczniejszy jest wywar ugotowany ze skrzypu (gotujemy łyżkę suszonego, sypkiego zioła w szklance wody przez około 15 minut na małym ogniu), w którym zaparzamy łyżkę pokrzywy (pod przykryciem również około 15 minut). Niestety taka opcja jest możliwa jedynie w domu, a ja piję skrzypokrzywę zawsze w pracy. Zioła w saszetkach, zaparzane w kubku (przez około 15 minut pod przykryciem) są mniej intensywne i nieco mniej skuteczne, ale również działają. Co do samego smaku to na początku do najprzyjemniejszych on nie należy. Możemy jednak dodać do niego chociażby soku z malin (najlepiej takiego domowego) czy naturalnego miodu, wtedy napój robi się naprawdę smaczny. Ja polubiłam taką wersję malinową tak bardzo, że brakowało mi jej gdy robiłam przymusowe przerwy w piciu.       Jak długo i jak często pić?  Standardowa kuracja skrzypokrzywą powinna trwać maksymalnie 3 miesiące. Po tym czasie należy zrobić co najmniej miesięczną przerwę. Ja zwykle wypijam jeden lub 2 kubki naparu dziennie. Taka ilość spokojnie wystarczy by zauważyć efekty i nie polecam pić jej więcej. Skrzypokrzywa działa mocno moczopędnie przez co wypłukuje nam z organizmu niektóre witaminy (z grupy B) i minerały (np. magnez). Dobrze jest więc w trakcie kuracji uzupełniać je dodatkowo suplementami lub np. pijąc drożdże :)    Gdzie kupić?  Poza sklepami zielarskimi, do których nie każdy ma przecież dostęp skrzyp i pokrzywę znajdziemy w aptekach (zarówno herbatki jak i pojedyncze, sypane zioła) i niektórych supermarketach. Ja swoje herbatki najczęściej kupuję w Auchan (bo tam głównie robię zakupy). Piłam już zioła różnych firm (kiedyś kupowałam głównie te z herbapolu), ale różnice w działaniu przynajmniej u mnie są minimalne (o ile w ogóle są). W smaku mam wrażenie, że herbatki nieco się różnią, ale nie na tyle bym specjalnie jeździła po te droższe ;) Za te moje, widoczne na zdjęciach płacę ok. 2-3zł za opakowanie (20 torebek).     Jak działa Skrzypokrzywa? Napisałam Wam już o wszystkich szczegółach technicznych więc pora przejść do najważniejszego - działania :) Po co w ogóle pić skrzypokrzywę? Po pierwsze przyspiesza ona porost włosów. Oczywiście wyniki mogą być różne, u mnie np. przy pierwszej kuracji włosy urosły bardzo szybko (ok. 2cm przez miesiąc, a u mojej siostry nawet więcej), ale teraz po kilku latach organizm już tak na nią nie reaguje. Po drugie zmniejsza wypadanie włosów. W tym roku postawiłam właśnie na skrzypokrzywę (piję ją od września) i dzięki temu nie miałam większych problemów z jesiennym wypadaniem :) Po trzecie sprawia, że rosną nam baby- hair, a w dłuższej perspektywie nasze włosy stają się gęstsze. Po czwarte poprawia cerę. Oczywiście na początku kuracji możemy spodziewać się wysypu niespodzianek (dzieje się tak zawsze przy oczyszczaniu organizmu z toksyn), ale jak już minie nasza cera zdecydowanie wygląda lepiej. Po piąte i ostatnie włosy, które urosną nam podczas trwania kuracji będą grubsze, mocniejsze i bardziej lśniące (między innymi dzięki zawartej w skrzypie krzemionce), oczywiście takiego efektu nie możemy spodziewać się na włosach, które już nam wyrosły ;) Na nie żadna kuracja wewnętrzna nie ma wpływu. Po szóste (i chyba już ostatnie) skrzypokrzywa wzmacnia również paznokcie. Dzięki niej stają się mocniejsze, mniej się łamią i rozdwajają. O wszystkich tych efektach pisały dziewczyny, które brały udział w akcji "Dokarmiamy włosy na wiosnę", która organizowałam na blogu w tym roku, jej podsumowanie znajdziecie TU.     I jak? Skusicie się na kubeczek? ;)     Pozdrawiam Was serdecznie, 