Zapewne każda z Was jeśli oglądała film rodem z Bollywoodu z zazdrością patrzyła na włosy hinduskich aktorek. Zastanawiałyście się kiedyś co oprócz genów sprawia, że ich włosy tak niesamowicie błyszczą? Dzięki dziewczynom z forum wizaż.pl poznałam ich sposób- olejowanie! Olejowanie włosów - zwłaszcza jeśli są długie - jest o wiele ważniejsze niż używanie jakichkolwiek innych produktów do pielęgnacji włosów. Pomaga przy wypadaniu, łamliwości włosów, przedwczesnym siwieniu, rozdwajających się końcówkach a także nadaje włosom lustrzany blask. Co ciekawe czynność ta jest bardzo prosta i nie wymaga od nas ani żadnych trudno dostępnych składników ani wiedzy tajemnej, może jedynie trochę czasu i systematyczności. Polega to na nałożeniu odpowiedniej ilości olejku na skórę głowy oraz na całe włosy. To jakiego oleju użyjemy zależy od naszej fantazji i możliwości - wybór jest ogromny (o różnych rodzajach olejów i ich właściwościach napiszę w kolejne notce). Ważne jest to, że olejowanie pomaga nie tylko przesuszonym włosom, ale będzie równie dobre dla włosów przetłuszczających się. Czasami bywa nawet tak, że dzięki olejowaniu włosy będą nam się mniej przetłuszczać (jeżeli nadmierne wydzielanie sebum było spowodowane przesuszeniem skóry głowy agresywnymi kosmetykami). Są dwa sposoby olejowania włosów: przed myciem i po myciu. Jedyne czym się różnią to ilością nakładanego olejku. Przy olejowaniu włosów po myciu (można olejować zarówno suche jak i mokre włosy) trzeba pamiętać by użyć jedynie mikroskopijną ilość olejku – inaczej włosy będą wyglądały jak przetłuszczone. Wtedy radziłabym też nakładać jakiś lżejszy olej (np. kokosowy) i jedynie na końcówki. Przy olejowaniu przed myciem możemy bardziej zaszaleć z ilością- mi na całe włosy wystarcza 1 łyżka oleju, ale dziewczyny nieraz nakładają go o wiele więcej. Na koniec kilka wskazówek:1. Przed nałożeniem oleju na włosy- podgrzej go trochę- tak aby był ciepły, ale nie gorący. 2. Podziel włosy na partie i na każdą z nich nakładaj olej oddzielnie- pozwoli Ci to dokładniej rozprowadzić olej na całych włosach.3. Unikaj nakładania zbyt dużej ilości oleju. Jeśli nałożysz go mniej będzie Ci go łatwiej zmyć- mycie włosów agresywnym szamponem po olejowaniu może całkowicie zniwelować dobroczynne działanie oleju. 4. Pamiętaj o masażu! Jest on ważniejszy niż to jaki olej nałożysz na włosy. Delikatnie masuj skalp opuszkami palców przez 10-15 min.  5. Im dłużej trzymasz olej na włosach tym lepiej dla nich. Najbardziej optymalnie byłoby zostawić olej na całą dobę. Jeśli nie masz takiej możliwości można nałożyć olej na całą noc, a rano umyć włosy. 6. Olejuj włosy przynajmniej raz w tygodniu. Jeśli masz bardzo suche włosy- dwa razy w tygodniu. 