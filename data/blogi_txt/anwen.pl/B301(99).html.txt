Już sama nawet nie pamiętam ile razy pisałam Wam o tym, w jaki sposób najczęściej zabezpieczam końce moich włosów ;) Metoda Weegirl czyli nałożenie odrobiny oleju, a na to jeszcze kropelki silikonowego serum sprawdziła się u mnie tak dobrze, że stosuję ją regularnie już od ponad 2 lat. Jest to zdecydowanie najlepszy dla moich włosów sposób na utrzymanie zdrowych, nie rozdwajających się końcówek. Dziś chciałabym Wam napisać jakich konkretnie produktów do tego używam: Oleje Olej kokosowyNajlżejszy ze wszystkich stosowanych przeze mnie do tego olei. Nigdy nie zdarzyło mi się z nim przesadzić i sprawić by włosy wyglądały na tłuste. Na moich włosach świetnie się wchłania i nie puszy ich. Olej śliwkowyMa przepiękny zapach i stosuję go zdecydowanie najczęściej. Też jest lekki i nie tłuści włosów, a jego cena nie pozwala mi na wykorzystanie go do olejowania przed myciem :( Olej z czarnuszkiCo prawda jego właściwości wykorzystamy lepiej wcierając go w skórę głowy, ale i na końcówki zdarzało mi się go z powodzeniem, wielokrotnie używać. Przede wszystkim dlatego, że uwielbiam zapach czarnuszki :) Olej arganowyKolejny olej, który ze względu na cenę używam głównie na końcówki albo do mieszania nowych lub ulepszania gotowych produktów. Nie jest specjalnie lekki, ale jeżeli uważamy z ilością to na pewno włosów nam nie przetłuści. Olej Alterra Pomarańcza i BrzozaCałkiem lekki i przy okazji pięknie pachnący olej. Na końcówki używałam głównie wtedy, kiedy nie miałam nic innego pod ręką, ale sprawdzał się znakomicie. Olej Alverde Paczula i Czarna PorzeczkaTo takie perfumy w olejowej formie :) Olej przepięknie pachnie i ani trochę nie obciąża (chociaż wcale nie wydawał mi się tak lekki). Olejowe perfumyPisałam o nich na blogu TUTAJ. Ja swoje zużyłam właśnie przede wszystkim do ochrony końcówek (i do kąpieli). Niestety ich zapach nie utrzymuje się tak długo jakbym chciała – zwykle u mnie znika po 2-3 godzinach. Silikonowe sera Jedwab JoannyPierwszy jedwab po Biosilku jaki kupiłam. Sprawował się bardzo dobrze, ale zapach po pewnym czasie zaczął mnie bardzo męczyć. Co ciekawe w składzie nie ma w ogóle jedwabiu :D Jedwab L’BioticaMój jak na razie ulubiony tego typu produkt. Właśnie kończę pierwsze opakowanie i zapewne kupię potem następne (chyba, że uda mi się dorwać stacjonarnie CHI, bo tego też jestem ciekawa). W składzie oczywiście głównie silikony, ale znalazł się też i hydrolizowany jedwab :) Serum A+E L’BioticaKupiłam razem z jedwabiem (była promocja 2 produkty w cenie 1) i pomimo, że są do siebie bardzo podobne to zdecydowanie częściej sięgałam po jedwab. Serum ma nieprzyjemny zapach, nie ma jedwabiu w składzie, ale ma za to między innymi witaminy A i E.  Półprodukty Kwas hialuronowyCzasami mieszam na ręku z kroplą oleju i dopiero takie szybkie serum nakładam na włosy. Mam wrażenie, że są po tym lepiej nawilżone niż po samym oleju.  Elastyna+kolagenPodobnie jak i kwas hialuronowy mieszam czasem z olejem i aplikuję na końcówki włosów. Są po tym bardziej wygładzone i elastyczne. Jedwab hydrolizowanyPróbowałam również mix olej+jedwab. Sprawdził się minimalnie gorzej niż ten z elastyną, ale włosy również były po tym bardzo fajne :) Podsumowanie Wybór tego typu produktów jest ogromny i tak naprawdę tylko od Was zależy czego użyjecie. Jedyne na co musicie zwrócić uwagę to by olej był lekki (nie przetłuszczał włosów), a serum nie miało w składzie alkoholu. Ja przede wszystkim wybieram oleje ze względu na ich zapach, bo większej różnicy w działaniu, jeśli chodzi o ochronę końcówek u siebie nie zauważyłam. Oczywiście trzeba uważać na ilość oleju i serum, który aplikujecie. U mnie wystarcza dosłownie 1-2 krople. I ostatnia uwaga – zdecydowanie lepiej nałożyć olej i serum na wilgotne włosy – łatwiej jest je wtedy równo rozprowadzić i mniejsze prawdopodobieństwo, że włosy będą obciążone.  A czego Wy używacie? Pamiętacie o ochronie końcówek? Pozdrawiam Was serdecznie,  PS W szufladzie zalega mi praktycznie całe opakowanie jedwabiu BIOSILK (dostałam go). Macie może jakiś pomysł do czego go zużyć, bo na włosy to na pewno go nie nałożę ;) 