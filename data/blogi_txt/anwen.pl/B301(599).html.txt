Jest jeszcze jedna rzecz, której do tej pory nie napisałam, a wiem, że wiele z Was może się nad tym zastanawiać. Szczerze mówiąc sama się nad tym zastanawiam… O tym jak drażniący zapach ma encanto na pewno już wiecie, tak samo o tym, że zawiera w składzie formaldehyd, który niewątpliwie jest bardzo szkodliwą substancją. Niemniej jednak ciężko mi w 100% określić czy i w jakim stopniu encanto może być szkodliwe dla włosów… Spotkałam się z opiniami dziewczyn, które pisały, że po zabiegu włosy zaczęły im się łamać czy wypadać. Ja czegoś takiego u siebie nie zauważyłam. Włosy po dłuższym czasie od zabiegu (kiedy keratyna już się wypłukała) absolutnie nie były w gorszym stanie, mogę powiedzieć, że wręcz w lepszym. Powtórzyłam zabieg jedynie ze skąpstwa ;) bo szkoda mi było wyrzucić połowę preparatu, a nie dlatego, że włosy tego potrzebowały. Nie wiem, czy przy wielokrotnym powtarzaniu zabiegu sama nie zauważyłabym jakiś negatywnych jego skutków, ale na dzień dzisiejszy (po 2 zabiegach) nie mogę znaleźć żadnej wady oprócz efektu przyklapnięcia (który można wyeliminować nakładając encanto tak jak ja to zrobiłam za 2 razem). Mam pewną teorię, dlaczego dziewczyny obserwują zwiększone łamanie się włosów po zabiegu. Za pierwszym razem jak robiłam encanto moje końcówki przed zabiegiem były w fatalnym stanie – rozdwajały się i łamały. Miałam pełno takich białych kropeczek kilka cm od końcówki i wystarczyło delikatnie pociągnąć a włos łamał się w tym miejscu. Potem po zabiegu przez kilka tygodni keratyna wzmocniła te nadłamane miejsca i włos nawet po pociągnięciu nie łamał się. Oczywiście po pewnym czasie, gdy keratyna się już trochę wypłukała włosy znów się łamały, ale na pewno nie bardziej niż przed zabiegiem. Teraz gdy robiłam encanto drugi raz moje włosy były już w lepszym stanie, więc nic takiego nie zauważyłam. Być może dziewczyny, które robiły zabieg też miały włosy zniszczone już wcześniej i po kilku tygodniach, kiedy już przyzwyczaiły się, że ich włosy są mocniejsze, zaskoczyło je, że znów się łamią.Nie wiem czy moje teoria Was przekonuje. Obiecuję Wam natomiast, że jeśli zauważę, że cokolwiek złego dzieje się z moimi włosami od razu Wam o tym napiszę! 