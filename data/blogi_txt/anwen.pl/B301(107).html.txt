Dziś minęły dokładnie trzy tygodnie od mojego farbowania i niestety najpóźniej jutro muszę znów włosy zafarbować… dlaczego? Dowiecie się poniżej :) To już trzecia i ostatnia farba z serii bardziej naturalnych, które w ostatnim czasie testowałam. Ta również podobnie jak Sanotint nie zawiera PPD ani amoniaku, a ma za to w składzie proteiny (pszeniczne, sojowe, owsiane i ryżowe) i olej arganowy! Produkt ten ma oznaczenie Cruelty Free i został wyprodukowany we Włoszech. Aplikacja Tym razem farbę nakładała mi siostra, ale dokładnie wypytałam ją o wrażenia :) Produkt ten ma zdecydowanie gęstszą konsystencję niż większość drogeryjnych farb i przez to nakłada się go nieco trudniej. Oczywiście dla kogoś z większą wprawą nie będzie to żadnym problemem, ale osoby, które pierwszy raz będą miały do czynienia z samodzielnym farbowaniem mogą napotkać małe trudności przy aplikacji. Kolor Jest to dla mnie zdecydowanie najważniejszy aspekt przy ocenie produktów do koloryzacji. Farba Biokap pokryła włosy równo, niestety kolorem sporo jaśniejszym niż moja czerń na długości. Tak, więc odrosty były widoczne praktycznie już kilka dni po farbowaniu. Naturalna czerń jak na moje oko jest zdecydowanie ciepłym, ciemnym brązem, a nie czernią… Kolor pewnie wielu osobom by się spodobał, ale jak już dobrze wiecie ja u siebie uznaję tylko chłodne odcienie :) (TUTAJ wyjaśnienie) Trwałość Niestety słaba. Po trzech tygodniach farba wypłukała się bardzo mocno. Dlatego właśnie najpóźniej jutro muszę powtórzyć farbowanie. W tym momencie mam włosy w 3 kolorach: czarnym, rudawym brązie (wypłukany Biokap) i moim naturalnym (odrosty już są nieźle widoczne pewnie przez drożdże :D). Dla mnie niestety jest to coś, co każdą farbę automatycznie dyskwalifikuje. Oprócz intensywnego, czarnego koloru zależy mi na tym, by był on absolutnie trwały. Malowanie tej długości włosów w całości co miesiąc było by dla mnie katorgą, a tak mogę sobie pozwolić na farbowanie samych odrostów. Zapach To coś co mnie ogromnie zaskoczyło. Po takiej farbie spodziewałam się delikatnego, bardziej naturalnego zapachu. Biokap niestety skojarzył mi się z farbą, którą moja mama stosowała 20 lat temu! Okropnie gryzący i chemiczny… Przy okazji anegdotka z życia Anwen ;) Jako mała, mniej więcej 10 letnia dziewczynka obejrzałam w TV program, w którym pokazana była technika farbowania włosów :)) Tak mi się to spodobało, że poprosiłam mamę, żeby pozwoliła mi na jej włosach spróbować czy potrafię. Mama o dziwo się zgodziła (odważna!) i dobrze, bo okazało się, że tak i to bardzo dobrze mi to wychodzi! Od tamtej pory to ja zawsze farbowałam mamie włosy :D Podrażnienie/wypadanie Nie zanotowałam zwiększonego wypadania po farbowaniu jak to miało miejsce w przypadku farb drogeryjnych. Tym razem nie użyłam przed farbowaniem oleju – Biokap nie ma PPD, więc chciałam sprawdzić na ile delikatnie zadziała na moją skórę bez zabezpieczenia. Nawet najmniejsze podrażnienie u mnie nie wystąpiło, ale mimo wszystko jak będziecie chciały jej użyć pamietajcie by zrobić wcześniej próbę uczuleniową. Cena i dostępność Farbę Biokap możemy kupić jedynie w aptece. Dokładny wykaz znajdziecie TUTAJ  Za wersję Delicato (czyli tą bez PPD, którą ja testowałam) zapłacicie ok. 40zł i możecie wybierać spośród 12 odcieni.   Skład   Podsumowanie Wszystko zależy od tego, czego od produktu koloryzującego oczekujecie. Mnie niestety Biokap zawiódł i więcej do niego nie wrócę, ale jeżeli stawiacie na naturalny, niekoniecznie trwały kolor i delikatne, nie niszczące włosów farbowanie to powinnyście być zadowolone :) Biokap moich włosów w ogóle nie przesuszył za co mu chwała ;) Jakbyście miały jakieś pytania o te farby piszcie w komentarzach, ja zabieram się za pisanie podsumowania moich doświadczeń z „naturalnymi”, aptecznymi farbami, które mam nadzieję już wkrótce pojawi się na blogu :) Pozdrawiam Was serdecznie,Ps. a już jutro mini haul :D jesteście ciekawe? 