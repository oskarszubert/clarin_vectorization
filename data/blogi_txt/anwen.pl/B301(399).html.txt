Pisałam Wam kilka dni temu o ciekawej książce, którą dostałam od przyjaciółki - "Wszystko o włosach". Okazało się jednak, że oryginał został wydany w 1987 roku, a dopiero w 1994 przetłumaczono go na język polski. Autorzy: Dieter Hoch i Mafred Schmock związani z Wellą (książka jest sygnowana tą marką) opisują w niej wiele rożnych zagadnień począwszy od fryzur modnych wczoraj i dziś, budowy włosa, różnych włosowych problemów aż do opisu konkretnych produktów.  Dziś fragment, który mocno mnie zaskoczył. Myślę, że o tej metodzie słyszało bardzo niewiele z Was i raczej od dawna nie jest już ona stosowana... Jeśli jesteście ciekawe to zapraszam do przeczytania niewielkiego fragmentu książki:      „Co robić, gdy włosy już się rozdwajają?    Jeśli problem jest już tak zaawansowany, należy jak najszybciej postarać się o pomoc. W rzadkich wypadkach zabieg można przeprowadzić samemu, gdyż wymagana jest tu wiedza specjalistyczna. Powinien to zrobić specjalista – fryzjer.    Jak wiadomo, włosy maja różną długość. Dlatego przy likwidowaniu rozdwojonych końcówek ważne jest uwzględnienie także zaatakowanych tą przypadłością krótszych włosów.    W praktyce stosuje się dwie różne metody:   · Usuwanie rozdwojonych końcówek włosów przez strzyżenie  · Usuwanie rozdwojonych końcówek włosów przez opalanie    W pierwszym przypadku wszystkie włosy skraca się do odpowiedniej długości. Włosy krótsze „wyłapuje się” przez skręcani małych partii włosów i ich równomierne przycięcie.    W drugim przypadku końcówki włosów są opalane przy użyciu otwartego płomienia. Krótsze włosy wyłapujemy jak wyżej.        Która z metod jest lepsza? Zdania na ten temat są do dziś podzielone. Zwolennicy pierwszej metody twierdzą, ze jest ona szybsza, prostsza i pewniejsza, a przede wszystkim bardziej higieniczna. Ponadto zwracają uwagę na to, że zgrubiałe końcówki opalonych włosów, powstałe w wyniku stopienia keratyny, łatwo ulegają zerwaniu na skutek działania czynników mechanicznych. Włosy na których dokonano tego zabiegu, mają ich zdaniem skłonność do ponownego rozdwajania się.    Zwolennicy drugiej metody widzą z kolei znaczne zalety w stapianiu keratyny włosa. Uważają ten zabieg za bardziej trwały. Ich argument brzmi: przy strzyżeniu końcówek występują mechaniczne zgniecenia włosów mogące wywoływać na ich ponowne rozdwajanie się.    Podjęto nawet specjalne badania nad skutecznością działania obu metod. Jednakże do dziś brakuje jednoznacznych argumentów przemawiających za wyższością jednej bądź drugiej metody. Z powodów czysto higienicznych polecamy metodę strzyżenia. Szybkie usunięcie rozdwojonych końcówek włosów jest bezwzględnie konieczne, w wielu przypadkach nie przynosi jednak ostatecznego rozwiązania.     Często po pewnym czasie rozdwojone końcówki włosów ponownie się pojawiają. Przyczyna leży w opisanym już ciągłym działaniu czynników zewnętrznych na włos.    W tym kontekście znaczenia nabierają wspomniane środki zapobiegawcze. Przy ich konsekwentnym stosowaniu można uniknąć ponownego rozdwajania się końcówek włosów, a przynajmniej w znacznym stopniu odsunąć je w czasie.    I jeszcze jedna wskazówka. Preparaty przeznaczone specjalnie do włosów rozdwajających się należy traktować z pewnym sceptycyzmem. Zgodnie z obecnym stanem wiedzy działają one w najlepszym przypadku zapobiegawczo, nigdy zaś leczniczo. Niewykluczone jednak, że pewnego dnia przemysłowi kosmetycznemu uda się opracować skuteczny środek zwalczający tę rozpowszechnioną „dolegliwość” naszych włosów.”   cytat pochodzi z książki "Wszystko o włosach" D. Hoch i M.Schmock  Słyszałyście kiedykolwiek o takiej metodzie? Wyobrażacie sobie, że można kiedyś było iść do fryzjera na "opalanie końcówek"? Bo ja wciąż nie mogę w to uwierzyć ;) Rzeczywiście wydaje mi się to bardzo niehigieniczne i niebezpieczne!   Podoba mi się za to ostatni akapit :) Ciekawe czy dziś jakakolwiek firma kosmetyczna napisałaby coś takiego :D A przecież dobrze wiemy, że niestety wciąż nie istnieje cudowny środek, który mógłby uleczyć nam rozdwojone końcówki i jedyne co możemy robić to zabezpieczać je przed tym.   Za tydzień oczywiście pokażę Wam kolejny fragment książki :)   Pozdrawiam Was serdecznie, 