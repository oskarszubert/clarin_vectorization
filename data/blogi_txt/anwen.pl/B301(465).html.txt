http://www.supertaniaapteka.pl/dermena-szampon-przeciw- wypadaniu-wlosow-200ml-p-2142.html  Dziś pora na recenzję kolejnego szamponu do zadań specjalnych. Tym razem przetestowałam szampon Dermena, o którym słyszeli już chyba wszyscy. Miałam okazję go używać już kiedyś (przed kilku laty) i wtedy nie byłam z niego zadowolona. Co zatem skusiło mnie, żeby znów po niego sięgnąć? Przede wszystkim recenzje innych dziewczyn (np. Nissiax83 na YT) i świetna promocja na niego w aptece Dbam o Zdrowie. Za butelkę 200 ml zapłaciłam tylko 13zł, co było naprawdę świetną okazją, bo standardowo za ten szampon zapłacimy ok. 20zł.  Może zacznę od najważniejszego – jego funkcji – szampon niestety nie pomógł mi w żaden sposób z wypadającymi włosami. Tak jak Wam pisałam, po szamponie Pharmaceris problem ten się znacznie zmniejszył – włosy prawie mi już nie wypadały (tzn. wypadały, ale w granicach normy). Kiedy przestawiłam się na Dermenę włosy znów zaczęły lecieć :( Biorę oczywiście pod uwagę to, że w między czasie je pofarbowałam, ale nawet po 3 tygodniach nie było widać żadnej poprawy. Pamiętajcie jednak o tym, że na każdego kosmetyk zadziała inaczej. Wiem, że jest wiele dziewczyn, którym Dermena pomaga. Ja po prostu niestety nie należę do grona tych szczęśliwców.  Szampon sam w sobie nie jest zły. Ma bardzo przyjemny, świeży, jakby cytrusowy zapach. Nie jest może bardzo wydajny, ale ma fajną konsystencję. Niestety bardzo słabo się pieni i aby zmyć oleje musiałam go nakładać dwa razy. Szampon w żaden sposób mnie nie podrażnił i nie obciążał włosów. Nie były po nim może dłużej świeże niż normalnie, ale wytrzymywały spokojnie cały dzień nawet w 30 – stopniowych upałach. Trzeba koniecznie użyć po nim odżywki, bo moglibyśmy mieć duuuży problem z rozczesaniem po nim włosów (chociaż jak Wam już nie raz pisałam odżywkę najlepiej jest używać po każdym myciu). Podsumowując ja osobiście więcej go już nie kupię, bo jak na „zwykły” szampon jest dla mnie stanowczo za drogi. Jeżeli macie problem z wypadającymi włosami to jak najbardziej możecie go wypróbować (zwłaszcza jak uda Wam się upolować go w promocyjnej cenie), być może u Was zadziała. Ja teraz przerzucam się na olejek Khadi, który mam nadzieje będzie skuteczniejszy niż Dermena ;) 