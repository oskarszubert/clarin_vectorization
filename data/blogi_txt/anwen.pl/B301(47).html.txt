Co prawda nie zostałam oficjalnie oTAGowana, ale widziałam taki wpis u Karriby i pomyślałam, że będzie idealny na dzisiejszy dzień :)    1) Kiedy zaczynasz przygotowania do Bożego Narodzenia?    Wszystko zależy od tego w jaki dzień tygodnia wypadają. Na Święta zawsze wracam do rodzinnego domu i niestety nie raz zdarza się tak, że przyjeżdżam dopiero dzień przed Wigilią. Jeśli uda mi się być wcześniej to staram się jakoś pomóc w przygotowaniach :) Lubię przede wszystkim  piec i gotować!      2. Posiadasz kalendarz adwentowy?    Zawsze! To moja świąteczna tradycja. W tej chwili po prostu sama kupuję sobie na początku grudnia taki czekoladowy kalendarz i codziennie zjadam jedną czekoladkę ;) Bez tego nie byłoby Świąt ;)    3. Jakie są Twoje ulubione filmy świąteczne?    Szczerze mówiąc chyba nie mam ulubionego świątecznego filmu. Jak byłam mała to tak jak chyba wszyscy uwielbiałam Kevina :D W zeszłym roku bardzo podobał mi się nasz polski film: „Listy do M.”    4. Czy masz jakieś wesołe wspomnienia świąteczne?    Wszystkie moje świąteczne wspomnienia (albo przynajmniej większość) jest wesoła :) Pewnie dlatego, że uwielbiam święta. Niestety nie mam żadnej śmiesznej historyjki, którą mogłabym Wam opowiedzieć.       5. Jak wygląda Boże Narodzenie w Twoim domu?    W tym roku akurat wyjątkowo będzie inaczej niż co roku. Zwykle na święta spotykamy się u nas albo u wujków i razem z nimi i babcią świętujemy. W tym roku będziemy tylko z siostrą i z rodzicami. A jak wyglądają święta u nas – bardzo tradycyjnie. W Wigilię zawsze jest 12 (praktycznie co roku tych samych) potraw, łamiemy się opłatkiem, czytamy biblię i śpiewamy kolędy.     6. Co najbardziej lubisz w Świętach Bożego Narodzenia?    Przede wszystkim to, że mogę je spędzić z moją rodziną. Uwielbiam siedzieć z nimi przy stole, jeść przepyszne potrawy i słuchać jak śpiewają kolędy.    7. Czy masz jakieś tradycje świąteczne?    Jedną z naszych rodzinnych tradycji jest tzw szczudrakowanie. Na Zamojszczyźnie (ale chyba nie tylko) istnieje przekonanie, że w Wigilię pierwszą osobą, która przychodzi do domu powinien być mężczyzna – przynosi to ponoć szczęście. U mnie w rodzinie więc co roku bladym świtem w Wigilię wszyscy mężczyźni odwiedzają całą rodzinę, sąsiadów i znajomych, żeby przynieść im szczęście.     8. Jakie są Twoje ulubione piosenki świąteczne?    Nie przepadam za typowymi świątecznymi piosenkami, za to uwielbiam kolędy. Co prawda sama wolę ich nie śpiewać (słoń nadepnął mi na ucho ;) ), ale cała moja rodzina podczas świąt zawsze bardzo dużo śpiewa. Na szczęście większość z nich jest bardziej muzykalna niż ja ;) 9. Jaką będziesz mieć choinkę w tym roku?    Dokładnie taką jak co roku ;) Dużą, sztuczną i baaaaardzo kolorową.    10. Jaki jest Twój ulubiony zapach świąteczny?    Zdecydowanie jest to zapach mandarynek, który najbardziej kojarzy mi się ze świętami. 11. Jaki kolor lampek choinkowych lubisz najbardziej?    Na pewno jednokolorowe (mogą być białe, żółte albo ewentualnie czerwone). Najbardziej na świecie lubię jednak lampki, które co roku świecą na naszej małej domowej choince (zawsze mamy w domu co najmniej dwie – dużą w salonie i małą w pokoju, w którym śpię) w kształcie świeczek z czerwonymi płomyczkami.     12. Odliczasz dni do Świąt?    Zawsze :) pomaga mi w tym kalendarz adwentowy. Uwielbiam święta i co roku po prostu nie mogę się ich doczekać.    13. Ulubiony zimowy lakier do paznokci? Czerwień! Taki typowo jak dla mnie świąteczny odcień.    14. Ulubiony zimowy napój?    Zdecydowanie grzany miód pitny z pomarańczą i goździkami, na który przepis podawałam Wam TUTAJ. 15. Jak wygląda Twój pokój w czasie okresu świątecznego? Niestety niewiele się w nim zmienia.  Nie mam za bardzo miejsca na choinkę, zresztą święta spędzam w rodzinnym  domu, więc nie czuję potrzeby specjalnego dekorowania mieszkania, do którego wracam najczęściej dopiero po Nowym Roku. Jedyne co planuję w tym roku to białe światełka (w kształcie śnieżynek lub kul), ale jeszcze nie wiem gdzie je zawiesić/położyć ani nie znalazłam takich jakie sobie wymarzyłam :(         Przede wszystkim jednak chciałabym dzisiaj złożyć Wam wszystkim życzenia!     Zdrowych, spokojnych i wesołych Świąt spędzonych w gronie najbliższych. Wymarzonych prezentów pod choinką i samych pyszności na stole, a także idealnych fryzur na głowach ;)       Pozdrawiam Was serdecznie, 