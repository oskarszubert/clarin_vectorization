Zdjęcie pochodzi z: http://www.shopmania.pl/medycyna/p-calcium- pantothenicum-100mg-50tab-3981804  Dziś o kolejnym suplemencie, który testowałam w ostatnim czasie. Przeczytałam o nim na blogu CzarnejOrchidei 11 stycznia a już 13 łyknęłam swoją pierwszą tabletkę :D Nie ma to jak siła przekonywania innych blogerek ;)) Przyznam szczerze z suplementem tym wiązałam (i wciąż wiąże) ogromne nadzieje. Oczywiście przede wszystkim zależało mi na zlikwidowaniu wypadania, z którym Vitapil sobie nie radził, również na nowych włosach czyli mocnym zagęszczeniu (po dokładnym zmierzeniu moich włosów razem z grzywką wyszło mi, że mój kucyk ma dokładnie 9cm, a dla mnie to wciąż za mało ;) ), a dopiero na końcu na przyspieszonym poroście. Przez pierwszy miesiąc piłam jedynie po jednej tabletce dziennie, bo brałam wtedy Vitapil a on ma już w składzie kwas pantotenowy. Później zwiększyłam ilość do 2 tabletek dziennie, a teraz po skończeniu Vitapilu planuję brać 2 razy po 2. Co to jest Calcium Pantothenicum? Jest to jednoskładnikowy preparat zawierający 100mg  pantotenianu wapnia czyli witaminy B5 (oczywiście tabletka zawiera również inne składniki, ale nie są to substancje czynne, a jedynie te niezbędne do wyprodukowania tabletki). Dzienna dawka witaminy B5 dla kobiety w moim wieku to 5mg, ale przy takiej uderzeniowej kuracji możemy sobie pozwolić na przyjmowanie nawet 600mg pantotenianu wapnia dziennie. Na szczęście jest to jedna z tych witamin, z którą nie możemy przesadzić - jej nadmiar jest usuwany wraz z moczem.  Gdzie możemy go kupić i w jakiej cenie? Tabletki te znajdziemy praktycznie w każdej aptece (na pewno są na doz.pl) w bardzo przystępnej cenie - ok. 5-6zł za opakowanie (50tabl.). Jak działa pantotenian wapnia na nasz organizm, a także na włosy? Przede wszystkim substancja ta bierze udział w procesach wzrostowych organizmu, a co za tym idzie ma wpływ na regenerację naszej skóry, wzrost włosów i paznokci, a także przyspiesza gojenie się ran. Jest również niezbędna do prawidłowego funkcjonowania gruczołów nadnerczy, układu krwionośnego, nerwowego i pokarmowego. Pomaga w zwalczaniu infekcji i zwiększa odporność organizmu. To co najbardziej ucieszy nas – kobiety, to to, że witamina B5 zapobiega przedwczesnym oznakom starzenia oraz siwieniu i wypadaniu włosów, a także wspomaga proces odchudzania (przyspiesza spalanie tłuszczu).  Gdzie naturalnie znajdziemy witaminę B5? Dla przeciwniczek suplementów zostają oczywiście naturalne źródła tej witaminy. Znajdziemy ją między innymi w wątrobie wołowej, nasionach słonecznika, otrębach pszennych, jajkach, orzechach,  bananach, a także w drożdżach! Niestety witamina ta jest bardzo wrażliwa na wysoką temperaturę i po obróbce termicznej zostaje jej w pożywieniu niewiele (20-50%). Jednak przykładowo w 100g orzeszków ziemnych mamy 2,6mg tej witaminy, więc na pewno możemy zadbać o to by dostarczyć ją organizmowi naturalnie, ale ja osobiście w tym momencie wybieram tabletki. Jakie były efekty mojej kuracji? Po pierwsze włosy rzeczywiście przestały wypadać! I to dosyć szybko, bo po jakimś tygodniu czy dwóch od kiedy zaczęłam brać CP. Zauważyłam też, że wyrosło mi sporo malutkich włosów z czego ogromnie się cieszę i liczę, że będzie ich jeszcze więcej ;) Wydawało mi się też, że włosy zaczęły szybciej rosnąć. Po 2 tygodniach od farbowania miałam już spore odrosty – niestety po zmierzeniu pasemka okazało się, że przez miesiąc urosło tylko o 1,2cm :( Co prawda to i tak więcej niż standardowo, bo jak pewnie część z Was pamięta moje włosy rosną baaardzo wolno. Bez absolutnie żadnych wspomagaczy przez miesiąc przybywa mi ich niecały 1 cm :( Zapewne w jakimś stopniu jest to skutek mojej niezbyt zdrowej diety, ale również jest to niestety uwarunkowane genetycznie (moje włosy rosły tak wolno od zawsze, nawet w czasach gdy mieszkałam w domu i odżywiałam się normalnie).  Tak jak już pisałam zamierzam jeszcze przez miesiąc stosować tę kurację, tym razem w zwiększonej dawce. Z racji tego, że regularnie przyjmuję tabletki hormonalne poziom witaminy B5 w moim organizmie jest zwykle zaniżony (one ograniczają jej wchłanianie), więc taka suplementacja w moim przypadku jest nawet wskazana. Jestem bardzo ciekawa czy to coś zmieni :) Nie omieszkam Wam oczywiście tego opisać.  Pozdrawiam Was serdeczniePs. zapomniałam wspomnieć o jeszcze jednej istotnej sprawie. CP podobnie jak i drożdże może powodować wysyp niedoskonałości. U mnie niestety tak właśnie było i to o wiele gorzej niż podczas drożdżowej kuracji! Wysyp trwał jakieś 3 tygodnie i do tej pory leczę po nim blizny :( Oczywiście nie u każdego musi się pojawić i jest to efekt przejściowy - w dłuższej perspektywie CP wręcz poprawia stan naszej cery. 