Mam w głowie plan następnej wspólnej blogowej akcji, ale zanim o nim napiszę wypadałoby podsumować wyniki poprzedniej :) Wiem, że Miesiąc Zdrowej Diety skończył się już dawno temu, bo w połowie lipca, ale jak wiecie miałam w między czasie inne, ważniejsze sprawy na głowie i nie miałam kiedy usiąść nad ankietami. Dziś w końcu mi się to udało :)) więc zapraszam Was poniżej na krótkie podsumowanie.      Do naszej akcji zgłosiły się dokładnie 332 osoby z czego 100 wypełniło końcową ankietę. Najbardziej pozytywnym wynikiem całego tego eksperymentu jest fakt, że aż 88 osób napisało, że będzie kontynuować 'zdrowsze' odżywianie. Przyznam Wam się, że właśnie o to w tej całej akcji tak naprawdę chodziło. Nie bardzo wierzyłam w to, że po miesiącu od takiej minimalnej zmiany nawyków żywieniowych możemy zauważyć jakieś konkretne efekty. Liczyłam za to na siłę nawyku, który podobno wyrabia się w nas mniej więcej właśnie po miesiącu powtarzania danej czynności. Dla porządku dodam tylko, że 9 osób na pytanie o kontynuację zdrowszego odżywiania napisało "nie wiem", a tylko 3 osoby "nie".  Jeśli chodzi o wagę to łącznie przez ten miesiąc straciłyśmy 129,6kg :D Średnio wyszło po 1,3kg na osobę ;) przy czym rekordzistce udało się zrzucić aż 9kg, ale jestem prawie pewna, że musiała do tego dołożyć coś jeszcze, np. aktywność fizyczną :)  Jeśli chodzi o włosy to podczas akcji średnio urosły nam o 1,9cm, a najwyższy zanotowany wynik to 5cm u Sisi. Jeszcze jedna z Was zanotowała podobny, ale w trakcie akcji piła drożdże i stosowała wodę brzozową jako wcierkę, więc to nie dieta tak u niej zadziałała.   Pisałyście też o innych efektach stosowania się do tych kilku zasad jakimi miałyśmy się kierować podczas Miesiąca Zdrowej Diety. Najczęściej odnotowywałyście lepsze samopoczucie (u 20% ankietowanych) i poprawę cery (u 14%). Całkiem spora grupa (jak na tak mało wypełnionych ankiet) odnotowała mniejszy apetyt na słodycze (13%) i poprawę stanu paznokci (też 13%). Pozostałe efekty możecie zobaczyć poniżej: Oprócz tych efektów wymienionych powyżej pisałyście o zmniejszonym cellulicie, zwiększonej odporności, większej chęci do ćwiczeń, lepszym trawieniu, mniejszych sińcach pod oczami i ładniejszym kolorycie cery. Myślę, że to naprawdę sporo jak na tak krótki czas i niewielkie wymogi akcji :)   Mam nadzieję, że te z Was, które brały w niej udział nadal trzymają się zdrowszych nawyków żywieniowych, a te niezdecydowane może spróbują teraz :)   Pozdrawiam Was serdecznie,      PS O olejowych ankietach oczywiście też pamiętam, ale jest ich aż 5113, więc obawiam się, że sama sobie z nimi prędko nie poradzę :( Być może któraś z Was byłaby w stanie i miała ochotę mi z nimi pomóc? :) Jeśli tak to odezwijcie się do mnie na maila. Już nie aktualne :)) 