Dziś chciałabym Wam napisać kilka słów o kolejnej aptecznej farbie, którą w ramach współpracy miałam okazję przetestować. Podobnie do tych, które już wcześniej na blogu opisywałam (linki znajdziecie w zakładce „Farbowanie”) Colour Care ma trochę lepszy skład niż typowa farba drogeryjna czy fryzjerska. Przede wszystkim nie zawiera PPD ani amoniaku, a ma za to sporo ciekawych składników naturalnych: olej arganowy, ekstrakty z: melisy, rozmarynu, zielonej herbaty, żeń-szenia, chmielu, cassi, czerwonokrzewiu i rumianku oraz hydrolizowane proteiny: soi, pszenicy i kukurydzy.  Jednak w przypadku farby to nie skład jest dla mnie najważniejszy… tylko efekt jaki uzyskuję. Od pielęgnacji mam inne kosmetyki. Farba dla mnie przede wszystkim ma być trwała, dawać ładny kolor i nie szkodzić moim włosom. Jak było z Colour Care? Przeczytacie poniżej :)   Aplikacja Typowa dla farby. Dostajemy w opakowaniu tubkę z barwnikiem i utrwalacz. Po wymieszaniu farba ma dosyć gęstą konsystencję, nie spływa z włosów i nakłada się w miarę łatwo. Jedno opakowanie spokojnie powinno wystarczyć na pofarbowanie włosów średniej długości. Przy dłuższych lub bardzo gęstych radziłabym się zaopatrzyć w dwa.  Kolor Bardzo ładna, intensywna czerń. Nie jest to odcień typowo chłodny (wpadający w niebieski), ale też zaraz po farbowaniu nie było ciepłego, rudawego połysku, którego tak bardzo nie lubię.  Trwałość Jestem już ponad trzy tygodnie po farbowaniu, a kolor wciąż jest na włosach. Nie jest on może tak ciemny i intensywny jak zaraz po farbowaniu, ale nie wypłukał się bardzo mocno. Myślę że w przypadku innych odcieni trwałość powinna być bardzo dobra (wiadomo, że z czarnym kolorem bez użycia PPD jest z tym najtrudniej). Podrażnienie/Wypadanie/Przesuszenie włosów Farbę aplikowałam na przetłuszczone włosy, więc nie było potrzeby dodatkowo nakładać oleju. Zwiększonego wypadania po użyciu Colour Care nie zaobserwowałam, ale kilka dni od farbowania skóra głowy delikatnie mnie swędziała. Nic więcej złego się nie działo, więc nie wiem nawet czy mogę to podciągnąć pod lekkie podrażnienie. Niestety włosy po farbowaniu tak jak już Wam wspominałam były bardzo suche, szorstkie i sztywne mimo użycia sporej ilości odżywki. Efekt ten (podobny do tego po farbowaniu henną) oczywiście dosyć szybko minął - po kilku myciach i intensywnym odżywieniu nie było już śladu po przesuszeniu, ale dawno tak już po żadnej farbie nie miałam i muszę przyznać że w pierwszej chwili nieco się przestraszyłam ;) Bardzo możliwe, że stało się tak za sprawą ziół, za którymi w nadmiarze moje włosy nie przepadają, a tu sądząc po zapachu jest ich całkiem sporo.  Cena i dostępność Farba kosztuje ok. 45zł i możemy ją znaleźć jedynie w aptekach. W jakich dokładnie postaram się Wam jeszcze dopisać. Skład   Podsumowując jest to bardzo dobra farba i gdybym nie znała Color Soin to pewnie przynajmniej jakiś czas bym przy niej pozostała. Colour Care jest odrobinę mniej trwała, trochę trudniejsza w aplikacji i zdecydowanie mniej wydajna. Poza tym zaraz po użyciu Color Soin moje włosy wyglądają tak jak lubię najbardziej, więc nie łatwo byłoby mi z niej teraz zrezygnować ;)  Jednak dla osób uczulonych na PPD lub o bardziej wrażliwej niż moja skórze będzie to na pewno lepsze wyjście. Porównując ją z innymi aptecznymi farbami, o których pisałam, Colour Care plasuje się na drugim miejscu, a zarazem na pierwszym wśród farb bez PPD.  Pozdrawiam Was serdecznie, PS Poniżej zdjęcie dla tych dziewczyn, które nie mogą znieść zapachu i smaku żelatyny. Może mój sposób bardziej Was przekona ;)  Zmiksowane ze zsiadłym mlekiem maliny, wymieszane z rozpuszczoną żelatyną i wstawione do zamrażarki. Dzięki temu masa szybciej tężeje i uzyskujemy konsystencję leciutkiej pianki, pełnej pęcherzyków powietrza :))) Pyszne, lekkie, odświeżające i zdrowe :D Zamiast malin można dać każde, dowolne owoce, zamiast zsiadłego mleka jogurt naturalny, serek homogenizowany, kefir, zwykłe mleko czy śmietanę. Dodatkowo możecie całość dosłodzić (ja z oczywistych przyczyn tego nie robię ;) ). 