Dziś ostatni dzień miesiąca (i Andrzejki! – macie jakieś plany? ;) ) więc najwyższa pora by przedstawić Wam mój ulubiony produkt listopada. Jak widzicie po tytule moje serce (a właściwie włosy ;-) ) zawojował ostatnio bardzo niepozorny olejek z pestek śliwki.  Zamówiłam go już dawno temu ze strony zrobsobiekrem.pl z myślą o używaniu go do twarzy i bardzo długo tylko w tym celu świetnie mi służył. Ponieważ jednak od jakiegoś czasu testuję kosmetyki z Eucerin (te, o których pisałam Wam TU) chwilowo olejek poszedł w odstawkę.  Szkoda mi go jednak było, jak tak biedny stał na półeczce nieużywany i któregoś dnia wypróbowałam go do włosów. I to był strzał w dziesiątkę! Od tej pory stał się on moim numerem jeden do zabezpieczania końcówek po myciu.  Nie dość, że przepięknie pachnie (o ile oczywiście lubicie zapach marcepanu) to w dodatku nie obciąża zupełnie włosów. Nie raz nakładam go nawet na suche włosy, jeśli czuję, że są przesuszone (na drugi dzień po myciu), pięknie je wygładza, nabłyszcza i nawilża. Stają się później takie jedwabiste w dotyku. Bardzo lubię dodawać go również do masek (właśnie sobie przypomniałam, że nie napisałam Wam jeszcze o mojej ostatniej ulubionej mieszance!) którymi głęboko odżywiam włosy. Czasami też dodaję kropelkę do żelu czy innego stylizatora, kiedy chcę uzyskać miękkie fale albo mieszam go z innymi olejami i taki mix nakładam na kilka godzin przed myciem.  W każdej z tych metod olejek sprawuje się świetnie, a jego słodki zapach uprzyjemnia mi używanie. Najlepsze jest to, że pomimo iż używam go regularnie już od dłuższego czasu ubytek wciąż jest niewielki, a zamówiłam najmniejszą możliwą pojemność – 15ml.  Pozdrawiam Was serdecznie,  PS. Właśnie czekam na kolejną przesyłkę z ZSK. Jesteście ciekawe? Mogłabym zrobić mały wpis o moich ulubionych półproduktach :)) A może Wy mogłybyście polecić mi jakiś ładnie pachnący olej? 