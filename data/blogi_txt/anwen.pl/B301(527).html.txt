http://www.cabines.pl/artykuly/index.php/42/biochemia Niedawno za sprawą maila od jednej z Was zdałam sobie sprawę z tego, że jeszcze na blogu na ten temat nie pisałam. Wydaje mi się, że wspominałam o negatywnym wpływie twardej wody na stan naszych włosów przy okazji innych wpisów, ale zdecydowanie jest to zagadnienie, któremu warto poświęcić trochę więcej uwagi. Pewnie wiele z Was zauważyło, że przy przeprowadzce lub przy okazji wyjazdów stan naszych włosów automatycznie się pogarsza albo wręcz odwrotnie jest zdecydowanie lepszy. U mnie taka różnica była bardzo wyraźna. Na co dzień mieszkam w Krakowie, gdzie woda w kranach jest dosyć twarda - według informacji PSSE tam, gdzie ja mieszkam wynosi około 300 mg CaCO3/dm3. Kiedy wyjeżdżałam i miałam okazję myć się w wodzie miękkiej obserwowałam, że moje włosy nagle dłużej pozostają świeże, lepiej się układają i nie potrzebują aż takiej uwagi by dobrze się prezentowały. Podobnie skóra pomimo braku jakiekolwiek nawilżenia (nie używałam żadnych balsamów czy oliwek) nie była ani trochę przesuszona.     Dlaczego tak się dzieje? "Twardość wody ma wpływ na jej napięcie powierzchniowe. Czym większe napięcie powierzchniowe wody, tym trudniej zwilża ona wszelkie powierzchnie, na skutek czego trudniej jest za jej pomocą czyścić zabrudzone powierzchnie. Twarda woda wymaga stosowania większych ilości mydła, gdyż powoduje wytrącenie trudno rozpuszczalnych soli kwasów tłuszczowych i metali odpowiedzialnych za twardość wody." Źródło: http://pl.wikipedia.org/wiki/Twardo%C5%9B%C4%87_wody Jaki ma to wpływ na włosy? Ano taki, że po pierwsze trudniej nam jest je umyć. Musimy użyć do tego większej ilości lub silniejszego detergentu (które jak wiadomo włosy przesuszają), bo inaczej włosy są wciąż oblepione. Niedomyte będą nam się szybciej przetłuszczały, ale także staną się bardziej szorstkie, sztywne i będą się gorzej układać. Po drugie trudniej jest je nam odżywić – musimy stosować większe ilości odżywek i masek, które włosy zmiękczą.     Twarda woda a wypadanie    "Twarda i chlorowana woda może być przyczyną wysuszenia skóry głowy oraz jej podrażnienia. Każdy stan zapalny na skórze spowoduje wypadanie włosów, z reguły tzw. wypadanie rozlane, czyli równomierne obejmujące całą głowę." źródło: http://www.ilekarze.pl/p/wypadanie-wlosow-a-twarda-woda/ Zwłaszcza jeśli mamy bardzo wrażliwą, skłonna do alergii skórę (podobnie w przypadku AZS) powinnyśmy zadbać o to by wodą, którą się myjemy była miękka.     Jak temu zaradzić?    Najłatwiej oczywiście byłoby zamieszkać gdzieś, gdzie woda w kranach jest miękka, ale oczywiście w większości przypadków jest to nie możliwe ;) Możemy jednak kupić specjalny filtr do wody, który instalujemy przy wężu prysznicowym (np. taki jak ten: http://www.woda.com.pl/index.php?p297,awf-swr-p-filtr- prysznicowy-kapielowy-zmiekczajacy-wode-z-kdf). Nie jest to duży wydatek, a różnica naprawdę jest ogromna.     Jeśli jednak nie chcemy inwestować w filtr możemy robić włosom płukanki. Najlepsza do tego byłaby woda demineralizowana, która nie zawiera żadnych soli mineralnych, więc jej twardość wynosi 0. Taką wodę możemy kupić w marketach na stoiskach samochodowych. Kosztuje kilka złotych za 5 litrową butlę. Zamiast niej można użyć także wody przegotowanej, która będzie o wiele bardziej miękka niż ta z kranu, bo podczas gotowania sole mineralne się wytrącają (w postaci kamienia widocznego w czajniku). Nie polecam używania wody źródlanej (a już ty bardziej mineralnej!), bo taka butelkowa może okazać się nawet bardziej twarda od kranowej ;) Efekt, który osiągniemy będzie odwrotny do zamierzonego, a cena wody zdecydowanie wyższa.     Jak zrobić taką płukankę? Możemy użyć samej wody, możemy ją delikatnie zakwasić (np. cytryną czy octem), możemy dodać miodu albo półproduktów (kilka kropel aloesu, mleczka pszczelego, kwasu hialuronowego, panthenolu czy co tam nam przyjdzie do głowy) i po prostu na sam koniec mycia, już po spłukaniu odżywki dokładnie wypłukać w niej włosy. Ewentualne odżywki b/s aplikujemy już po takiej płukance.     Twardość wody użytkowej: bardzo miękka: poniżej 75 mg CaCO3/dm3   miękka: 75–150 mg CaCO3/dm3   średnio twarda: 150–300 mg CaCO3/dm3   twarda: 300–500 mg CaCO3/dm3   bardzo twarda: powyżej 500 mg CaCO3/dm3 Twardość wody pitnej wg norm polskich powinna wynosić 60–500 mg CaCO3/dm.    źródło: http://pl.wikipedia.org/wiki/Twardo%C5%9B%C4%87_wody  Warto też przy okazji wspomnieć, że akurat do picia twarda woda jest lepsza. Zbyt miękka woda pozbawiona soli mineralnych może powodować choroby serca i naczyń krwionośnych (bez trudu znajdziecie artykuły naukowe poświęcone temu zjawisku). Dlatego tak polecane jest picie wód mineralnych.         Pozdrawiam Was serdecznie, 