Minęło już ponad 2  tygodnie od mojego pierwszego laminowania, więc pora na małe  podsumowanie i kilka refleksji, zwłaszcza, że dostarczyłyście mi ogromną  ilość materiału do przeanalizowania w ankietach, które wypełniłyście.  Zacznę  może od tego, że przedwczoraj zabieg powtórzyłam tym razem korzystając z bardziej intensywnej wersji zaproponowanej przez Czarownicującą (opcja nr 3 z TEGO  posta). Przez te dwa tygodnie żelatyna nie do końca mi się jeszcze  wypłukała – włosy nadal były gładsze i efekt wciąż był (choć w mniejszym  stopniu) widoczny, ale chciałam koniecznie sprawdzić drugą metodę zanim  napiszę ten post ;) Myślę, że na moich włosach efekt laminowania będzie utrzymywał się około 3 tygodni (podobnie jak po l-cysteinie). Która metoda lepiej się u mnie sprawdza? Biorąc  pod uwagę jedynie efekt końcowy to obydwie działają u mnie identycznie. Włosy po drugim laminowaniu wyglądały prawie tak samo jak za pierwszym  razem (jedynie objętość była trochę mniejsza). Różnica natomiast jest w  samym zabiegu. Wersja Miss Fashionistki jest o wiele mniej praco-  i czasochłonna (nie trzeba włosów suszyć suszarką) i dodatkowo  eliminuje nieznośny zapach żelatyny, więc ja zdecydowanie wybieram jej  metodę i tylko tę będę u siebie stosować. Jeśli jednak u Was nie było po niej żadnego efektu lub był on za słaby koniecznie wypróbujcie ten  drugi sposób. Istnieje duże prawdopodobieństwo, że sprawdzi się on u Was  lepiej. Uwaga na proporcje Niezależnie od tego, który przepis wybierzecie (na blogu Marty są trzy wersje + ta Miss Fashionistki, którą robiłam za pierwszym razem)  zwracajcie uwagę na proporcje. Jeśli dacie za dużo odżywki to żelatyna  nie zadziała albo efekt który osiągniecie będzie o wiele słabszy. Okazuje się też, że ważne jest  to jaką odżywkę użyjecie. Proteiny lubią  się z emolientami i dzięki nim możecie ograniczyć prawdopodobieństwo  wystąpienia przeproteinowania. Wybierzcie, więc odżywkę o takim właśnie  składzie lub dodajcie do żelatyny odrobinę oleju.   Jak często można powtarzać ten zabieg? Oczywiście  nie ma jednoznacznej odpowiedzi na to pytanie. Moim zdaniem należałoby  to zrobić dopiero wtedy jak efekty poprzedniego znikną całkowicie. Na  pewno nie radziłabym tego powtarzać częściej niż raz w tygodniu, bo  możemy włosy przeproteinować. Ja mam zamiar laminować co 2-3 tygodnie.  Wy same musicie zdecydować, jednak nie róbcie tego częściej niż co 3-4  mycia.  Jak długo utrzyma mi się efekt po laminowaniu? Również  nie da się tego określić. Zależy to zarówno od naszych włosów jak i od  tego, czego używamy do ich mycia. Im silniejszy detergent tym szybciej  żelatyna nam się z włosów wypłucze. Czy po laminowaniu można normalnie dbać o włosy? Tego  typu pytania pojawiały się wielokrotnie. Prawda jest taka, że nie tylko  można, ale nawet trzeba. Wiem jak kuszące jest zminimalizowanie  pielęgnacji, bo włosy po laminowaniu wyglądają super same z siebie, ale  nie dajcie się zwieść. Jeśli nie będziecie o nie odpowiednio dbały to po  wypłukaniu żelatyny włosy mogą być nawet w gorszym stanie niż przed  zabiegiem. Żelatyna nie blokuje dostępu do włosa składnikom odżywczym, więc spokojnie możemy je olejować i pielęgnować tak jak dotychczas. Wersja dla wegetarianek - agar zamiast żelatyny Taką metodę obiecała mi wypróbować znajoma wegetarianka - Ewa, niestety nie  ma jej chwilowo w Polsce, więc na jej eksperyment muszę zaczekać. W tym  czasie jednak jedna z wizażanek Chatul zdążyła przetestować agar i TU opisała swoje wrażenia. Laminowanie a loki i fale W  pierwszej chwili wydawało mi się, że laminowanie wyprostowało mi włosy.  Po pierwszym zabiegu i wysuszeniu włosów na szczotce były one o wiele  bardziej wygładzone. Na szczęście następnego dnia okazało się, że żelatyna działa wręcz odwrotnie. Moje fale może nie tyle, że mocniej  pokręciła co raczej wzmocniła je, przez co dłużej mi się teraz  utrzymują. Wiele z kręconowłosych również to zaobserwowało, a u  niektórych skręt się nawet poprawił i loki zrobiły się bardziej  elastyczne.   Laminowanie a farbowanie O to również mnie pytałyście. Osobiście nie miałam jeszcze możliwości farbować włosów po laminowaniu, ale pisała o tym Miss Fashionistka.  U niej nie było żadnego problemu z farbowaniem. Kolor wyszedł tak samo  intensywnie i trwale jak zawsze. Z tego co udało mi się jednak  przeczytać wiem, że laminowanie może mieć wpływ na wypłukiwanie farby.  Kilka dziewczyn się na to bardzo skarżyło (zwłaszcza tych co farbują na  rudo), a i u mnie mam wrażenie, że kolor włosów zrobił się jaśniejszy... Laminowanie a temperatura Wysoka  temperatura sprzyja temu zabiegowi. Po pierwsze możemy włosy zawinąć w  folię i podgrzany (np. w mikrofali) ręcznik albo skorzystać z ciepła  suszarki i nim podgrzać taki turban. Trzecia opcja to całkowite  wysuszenie włosów po nałożeniu żelatyny. Odniosłam też wrażenie (choć  tego jeszcze w 100% nie sprawdziłam), że również wysuszenie włosów suszarką po całym zabiegu (zamiast zostawiania ich do naturalnego  wyschnięcia) sprawia, że efekt laminowania jest lepszy. Zastanawiam się  też czy w przypadku użycia prostownicy, już po zmyciu żelatyny i  wysuszeniu włosów (podobnie jak przy zabiegu encanto) włosy nie  zostałyby proste przez kilka tygodni... Na sobie na pewno tego nie  wypróbuję (bo wolę się w falowanych włosach), ale może uda mi się  namówić moją siostrę ;)  Wyniki ankiety Kiedy  ją tworzyłam wyobrażałam sobie, że znajdzie się kilkanaście, może  kilkadziesiąt dziewczyn, które wypróbowały laminowanie i zechcą ją  wypełnić. W momencie kiedy zabrałam się za analizę wyników okazało się,  że mam aż 970 wypełnionych przez Was ankiet! Jest to naprawdę  ogromny materiał i nie udało mi się go jeszcze w całości przeanalizować. Na dzień dzisiejszy ograniczyłam się jedynie do zależności pomiędzy  porowatością włosów, a efektami jakie uzyskujemy po laminowaniu  żelatyną. W przyszłości spróbuję wziąć pod uwagę również inne cechy  włosów. Metoda  Jak widzicie na wykresie powyżej większość (90%) z Was zdecydowała się skorzystać tak jak ja z metody Miss Fashioniski. Tak jak już pisałam wcześniej warto również wypróbować ten drugi, intensywniejszy sposób Wiedźmy (czyli Marty - Czarownicującej), zwłaszcza jeśli nie widziałyście satysfakcjonujących efektów. Efekty Wykres  powyżej niestety nie bierze pod uwagę porowatości ani typu włosów. Niezależnie od tych czynników u większości osób laminowanie przyniosło  pozytywne efekty. Najczęściej padały odpowiedzi: zwiększony blask, wygładzenie i miękkość. Takie efekty zaobserwowało prawie 60% osób biorących udział w badaniu. W drugiej kolejności widziałyście, że włosy są bardziej śliskie i lejące (37%), mniej się plączą i nie „strączkują się” (30%), są bardziej proste (29%), puszenie się zmniejszyło (28%) i końcówki są bardziej zdyscyplinowane (28%).  Laminowanie a porowatość Jak  w sumie można się było spodziewać większość z nas ma włosy o średniej  porowatości. Ostatnio pisała o tym u siebie na blogu Marta: http://czarownicujaco.blogspot.com/2012/07/jesli-nie- umiemy-ocenic-porowatosci.html  - jak widzimy powyżej zgodnie z normalnym rozkładem prawdopodobieństwa  wykres porowatości wszystkich ankietowanych tworzy nam przepiękną krzywą Gaussa :D W jaki sposób odczytywać tę tabelkę? Pokażę to na podstawie np. braku jakichkolwiek efektów,  bo omawianie wszystkich efektów po kolei wg mnie mija się z celem. Jak  widzicie powyżej najczęściej tę odpowiedź wybierały dziewczyny o niskiej porowatości – tak było w przypadku 14% ankietowanych o takim typie włosów. Analogicznie żadnych efektów nie zauważyło u siebie 10% dziewczyn o porowatości średniej itd. Przeproteinowanie czyli to czego najbardziej można się w przypadku laminowania obawiać najczęściej występowało u dziewczyn z włosami o wysokiej porowatości (u 9% z nich). Najrzadziej w przypadku średniej i niskiej porowatości (i mieszance obydwu typów).   Ta  tabela jest oczywiście jedynie poglądowa i jeśli macie czas i ochotę  możecie pokusić się o wyciągnięcie z niej ciekawszych wniosków.  Ja spróbuję się omówić po kolei efekty u każdego z typów osobno:  Porowatość niska  W przypadku takich włosów możecie się spodziewać większego obciążenia i szybszego przetłuszczania. Przeproteinowanie raczej Wam nie grozi (choć oczywiście i tu są wyjątki). Jak zobaczycie w tabeli powyżej jest spora szansa, że taki  zabieg jednak całkiem nieźle się u Was sprawdzi. Spora część z  ankietowanych o takim typie włosów zauważyła u siebie przede wszystkim pozytywne efekty (zwiększony blask, wygładzenie czy miękkość).     Porowatość wysoka    Przy wysokiej porowatości, a także włosach zniszczonych i przesuszonych istnieje większa szansa, że włosy przeproteinujemy.  Tak zdarzyło się u ok. 9% ankietowanych. Nie jest to jednak powód by całkowicie rezygnować z laminowania. Wypróbujcie je, ale liczcie się z  tym, że efekt może być odwrotny od zamierzonego - dlatego w przypadku  takich włosów lepiej nie robić laminowania przed ważnym wyjściem. W  tabeli powyżej wyraźnie widać, że również i w tej grupie większa część z  Was była zadowolona z efektów jakie otrzymała.   Porowatość średnia   Znów najczęściej pojawiające się odpowiedzi to miękkość, wygładzenie i zwiększony blask. Takie efekty zaobserwowało ok. 60% dziewczyn o średniej porowatości. W przypadku takich włosów możecie się spodziewać również większej objętości i wolniejszego przetłuszczania po zabiegu. Za to możliwość przeproteinowania jest u Was najmniejsza wśród wszystkich typów. Średnia porowatość w kierunku niskiej  Biorąc pod uwagę Wasze ankiety możemy wnioskować, że to właśnie w tej grupie osiągnięto najlepsze efekty po laminowaniu. Aż 64% ankietowanych zauważyło u siebie wygładzenie włosów. Podobnie w przypadku mniejszego plątania i "strączkowania się" włosów to właśnie u Was najczęściej wystąpił taki objaw.   Średnia porowatość w kierunku wysokiej  Wyniki bardzo zbliżone do tych zaobserwowanych w przypadku włosów średnioporowatych. Jedynie jeśli chodzi o przeproteinowanie widzimy wyraźną różnicę - jest ono bardziej prawdopodobne (podobnie jak przy wysokiej porowatości).  Porowatość bliżej nieokreślona   Myślę, że tę tabelkę możemy spokojnie podciągnąć pod porowatość średnią (na zasadzie rachunku prawdopodobieństwa). W tej grupie efekty były relatywnie najsłabsze - ok 7% mniej osób zauważyło u siebie zwiększony blask niż w przypadku ankietowanych o średnio-niskiej porowatości. W przypadku wygładzenia różnica ta jest jeszcze większa i wynosi aż 17%.    Podsumowanie Tak  naprawdę nigdy nie będziemy mieć gwarancji czy laminowanie się u nas  sprawdzi dopóki nie przetestujemy go na własnych włosach. Tak jest zresztą z praktycznie każdą metodą i produktem... W przypadku laminowania nie musicie się obawiać, że zniszczycie sobie włosy (przeproteinowanie na szczęście dosyć szybko mija przy odpowiedniej  pielęgnacji) ani nie wiadomo jak długo czekać na efekty, więc naprawdę  nie bójcie się go spróbować.  Jeśli chodzi o wpływ  porowatości na efekty zabiegu żelatynowego to jak widzicie w tabelach  powyżej nie da się tego jednoznacznie określić nawet w przypadku tak  dużej "próby". Wydaje mi się, że większą rolę odgrywa w tym przypadku  nasza pielęgnacja. Moje włosy, które zwykle są wręcz przenawilżone i  przeemolientowane (regularne olejowanie i wszechobecny aloes robią  swoje) bardzo lubią proteiny w każdej praktycznie ilości i jeszcze nigdy  nie udało mi się z nimi przesadzić. Mam wrażenie, że właśnie dlatego płukanka z l-cysteiną, żelatyna czy kolagen z elastyną w mgiełkach tak  dobrze się u mnie sprawdzają.    Temat laminowania oczywiście wciąż pozostaje otwarty i jestem pewna, że  jeszcze nie raz o nim przeczytacie zarówno u mnie jak i na blogach  innych Włosomaniaczek. Jakbyście  miały jeszcze jakieś pytanie o laminowanie – piszcie w komentarzach.  Postaram się poszukać odpowiedzi i zamieścić je w tym lub następnym  poście. Pozdrawiam Was serdecznie,  PS  I jeszcze efekt laminowania włosów u jednej z moich czytelniczek, która  zdecydowała się wysłać mi zdjęcie. Zobaczcie jak pięknie wyszło! 