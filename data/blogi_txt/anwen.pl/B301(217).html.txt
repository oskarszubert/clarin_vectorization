Pamiętam jak kiedyś jedna z Was napisała mi w komentarzu, że chciałaby zobaczyć kontynuacje włosowych historii, które już pojawiły się na blogu. Przyznam Wam się, ze sama jestem ciekawa co dzieje się z włosami dziewczyn, które kiedyś się tu pokazały. Dziś właśnie mamy okazję prześledzić co działo się z włosami Hani przez te półtora roku od poprzedniej publikacji (którą mwożecie zobaczyć TU).      Moją włosową historię poznaliście w marcu 2012 roku, kiedy pisałam wam o tym jak w dzieciństwie obcinano mnie "na grzybka" i jak długo to wszystko trwało zanim naprawdę na dobre wzięłam się za zapuszczanie. To był mój pierwszy sukces, a dziś podzielę się kolejnymi. Moje aktualne włosy niczym nie przypominają już oskubanej głowy i postrzępionych, krótkich piórek. Nie sięgają już ramion i zmieniły trochę kolor. Mówiąc tutaj o moim małym sukcesie - chodzi oczywiście o długość, której nigdy nie miałam i patrząc wstecz - nigdy nie sądziłam, że będę na tyle cierpliwa by tak długie włosy jak teraz mieć. Pomógł mi w tym mój chłopak, który jest nieodłącznym obserwatorem moich włosów od półtora roku, bo to przez ten okres czasu moje włosy tak bardzo się zmieniły. Nie ukrywam, że to on był z początku i jest nadal moją motywacją. Absolutnie kocha moje "złote pióra".    Odkąd zaczęłam dbać i zapuszczać, marzyły mi się długie włosy w jasnym odcieniu blondu. Niedługo po tym jak Anwen udostępniła moją pierwszą włosową historię na blogu, zmieniłam kolor włosów i po pierwszym farbowaniu moje włosy wyglądały tak:                     Nie był to kolor moich marzeń. Szczerze powiedziawszy z pierwszym farbowaniem postępowałam bardzo ostrożnie, bo tak naprawdę bałam się drastycznej zmiany na głowie. Niektórzy uważają, że mój naturalny kolor był bardzo ładny, i że niepotrzebnie farbowałam włosy, ale w tamtym kolorze czułam się jak szara myszka w dodatku mysim kolorem na głowie. Z każdym kolejnym miesiącem i farbowaniem moje włosy się zmieniały. Zmieniłam też fryzjera. Przez prawie rok absolutnie irytował mnie mój odcień blondu. Był rudawy i strasznie mi to przeszkadzało. Nie rozjaśniano mi wówczas włosów rozjaśniaczem, bo to mogłoby zniszczyć włosy. W grudniu 2012 wróciłam do grzywki, którą mam do dziś (zdjęcia zobaczycie niżej), a moje włosy wyglądały tak:          Aby rozjaśnić jeszcze bardziej włosy, fryzjerka doradziła mi zrobienie delikatnych refleksów na włosach rozjaśniaczem - tak aby nie zniszczyć włosów, a trochę bardziej je rozświetlić. Byłam wtedy bardzo zadowolona z efektu. A włosy rosną i rosną... Fryzjerka zmieszała trochę inne farby i na zdjęciu poniżej widzicie jak moje włosy wyglądały w czerwcu 2013. Bazową farbą na moje włosy była zawsze farba L'Oreal Duo Color w kolorze 10.23. Była ona mieszana z jakimś innym, zimnym - trochę bardziej popielatym kolorem.          Po zmianie pielęgnacji i nowych kosmetyków do codziennego użytku, a także po ostatnim farbowaniu, aktualnie moje włosy wyglądają tak:        Pewnie chcecie wiedzieć co przez ten cały czas robiłam z włosami. Szczerze powiedziawszy to prócz zapuszczania - nic specjalnego niestety, a żałuję, bo włosy mogłyby być w lepszym stanie. Niestety nadal codziennie męczę je suszarką, co moje włosy wręcz katuje. Nadal na początku używałam oleju na porost włosów Khadi, który wszyscy świetnie zapewne znacie. Mam go jeszcze trochę, ale z własnego lenistwa zaprzestałam używać, choć mam zamiar do niego wrócić. Jeśli chodzi o płukanki, wcierki i inne tego typu pierdoły to nie stosowałam niczego takiego przez dłuższy czas (chyba, że jednorazowo). Z podobnego powodu co olejowanie włosów. W zasadzie niczego w mojej pielęgnacji nie robie systematycznie prócz codziennych odżywek i preparatu do rozczesywania włosów. Z początku do rozczesywania pomocny mi był Gliss Kur - Ekspresowa odżywka Regeneracyjna w sprayu, którą sobie do dziś chwalę, choć aktualnie nie używam. Jeśli chodzi o ostatnie miesiące to przy każdym myciu włosów używam odżywki nawilżającej z aloesem firmy Herbalife W moim salonie fryzjerskim kupiłam także olejek Mythic Oil z L'Oreal i też bardzo dobrze mi służy. Prócz tego sporadycznie robię jakieś maseczki nawilżające, a tak poza tym to po prostu pozwalam moim włosom rosnąć. Co 3 miesiące podcinam tylko końcówki. Moja pielęgnacja nie jest wymagająca, bo jak widać niestety ostatnio ograniczam się tylko i wyłącznie do tej pielęgnacji codziennej (odżywka i olejek do układania włosów i rozczesywania). Znajomi i osoby, które nie widziały mnie bardzo długo, są zachwycone tym jak szybko urosły mi włosy i w kółko słyszę pytania co robię, że rosną jak na drożdżach. Ja je po prostu zapuszczam, choć nie ukrywam, że duży wkład w to miał olej Khadi.      Chciałam napisać tę kontynuację MWH żebyście się dziewczyny nie poddawały. Zapuszczajcie włosy i dbajcie o nie, bo warto!  Na zakończenie tylko zdjęcie z obiecaną grzywką: 