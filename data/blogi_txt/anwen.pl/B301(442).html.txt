Projektu denko nie było u mnie na blogu już od baardzo dawna (prawie pół roku!) i pewnie dalej by się nie pojawił, gdyby nie nadchodząca przeprowadzka (czeka mnie to w najbliższą sobotę :((( ), która zmotywowała mnie do opróżnienia pudła z zużytymi kosmetykami. Za każdym (jak widać już siódmym) razem mój mąż tak samo się dziwi jak widzi te wszystkie puste opakowania i za każdym razem muszę mu od nowa tłumaczyć, że to na bloga :D Chyba to jest dla niego zbyt nielogiczne by mógł to zapamiętać, bo jestem wręcz pewna, że następnym razem sytuacja się powtórzy ;) Od ostatniego wpisu z tej serii, przez te 5 miesięcy z kawałkiem, zużyłam w sumie niewiele kosmetyków. Zawsze dziwię się i zazdroszczę innym blogerkom jak widzę ich ogromne "denka", bo ja w moim tempie nie mam szans zużyć całych moich zapasów zanim się nie przeterminują :( Od razu może wyjaśnię, że są to głównie kosmetyki, które dostałam w zeszłym roku w ramach współprac lub na spotkaniu blogerek kosmetycznych - sama nie mam w zwyczaju kupować aż tylu kosmetyków na raz ;) Na szczęście już od dłuższego czasu nikt mi nic nie wysyła, a część zapasów spróbuję wymienić TUTAJ.    Przechodząc do sedna poniżej zobaczycie moich "zdenkowanych":      Balsam tybetański z imbirem - przez kilka miesięcy leżał totalnie przeze mnie zapomniany, głównie dlatego, że nie podobał mi się jego zapach. W działaniu jest naprawdę niezły, ale nie zachwycił mnie na tyle bym chciała kupić następne opakowanie. Może za to przydać się osobom, które chcą nawilżyć skalp i przy okazji pobudzić włosy do wzrostu - ten balsam idealnie się do tego właśnie nadaje. Jego recenzję znajdziecie TU.      Szampon Volume - tej chwili kończę właśnie jego drugą butelkę, a trzecia czeka już na mnie w pudełku w zapasach.  Jak łatwo się domyślić jest to obecnie jeden z dwóch moich ulubieńców do mycia włosów. Przepięknie pachnie, świetnie myje, nie obciąża i nadaje włosom lekkości. Więcej znajdziecie w recenzji TUTAJ.      Maska z efektem laminowania - cudowny, owocowy zapach i bardzo mocne wygładzenie włosów jakie daje ta maska to zdecydowanie jej największe atuty. W tym momencie jest dla moich włosów nieco za mocna (obecnie baaaardzo łatwo je obciążyć), ale dla wszystkich bardziej wymagających włosów od moich będzie idealna. Jeśli chcecie dowiedzieć się o niej coś więcej - zajrzyjcie TU.      Szampon Goodbye Damage - najgorszy szampon 2013 roku :D Pisałam o tym zresztą TUTAJ. Resztę produktu zużyłam do mycia rąk, bo nawet mojemu mężowi on zupełnie nie pasował.      Aloesowy, kremowy żel pod prysznic - używany przeze mnie wyłącznie do mycia głowy. U mnie sprawdza się dokładnie tak samo jak szampon z tej serii, o którym pisałam TUTAJ. Jak dla mnie jest to idealny, delikatny szampon do codziennego mycia.      Wyciąg z aloesu - muszę przyznać, że w ostatnim czasie w mojej pielęgnacji półprodukty pojawiają się baaardzo rzadko. Częściowo dlatego, że mam teraz bardzo mało czasu, a częściowo przez to, że moje włosy są obecnie o wiele mniej wymagające i nie muszę z nimi tak kombinować jak dawniej. O tym ekstrakcie pisałam już TU i TU. Szampony Batiste - stały punkt mojej włosowej kolekcji, o których mam wrażenie, że napisałam już wszystko ;) Nie używam ich na co dzień, a jedynie w sytuacjach gdy wiem, że nie zdążę umyć włosów lub zależy mi na większej niż normalnie objętości albo łatwiejszym upięciu włosów (suche szampony nadają zbyt śliskim włosom strukturę dzięki czemu upięcia lepiej się trzymają). Z tych trzech powyżej najlepiej dla mnie pachnie tropikalny :) Pozostałych dwóch wersji na pewno już nie kupię. Płyny micelarne z Ziai i z Biedronki - ten zielony kupiłam jeszcze przed spróbowaniem biedronkowego, który natychmiast stał się moim ulubieńcem i zdeklasował wszystkie dotychczas używane micele. Ostatnio właśnie przypadkiem odnalazłam końcówkę Ziai i zużywając ją tylko się utwierdziłam w tym, że biedronkowy płyn micelarny jest dla mnie najlepszy ;) Jego recenzję znajdziecie TU.      Olej kremowy Ziaja Ulga - kupiony z myślą o myciu nim włosów (podpatrzyłam to chyba u Wiedźmy), ale niestety w tym celu zupełnie się u mnie nie sprawdził. Ostatecznie zużyłam go jako żel pod prysznic.            Malinowy peeling do ciała - jeden z gorszych jakie miałam :( Skusiłam się ze względu na zapach, który niestety okazał się nie aż tak malinowy jak myślałam.       Żele pod prysznic Yves Rocher - czyli moje ulubione od jakiegoś czasu produkty do mycia ciała. Z tych trzech powyżej najbardziej lubię żółty - o zapachu Gardenii. Będąc w Turcji miałam okazję wąchać te kwiatki, bo rosły pod naszym hotelem i jeszcze bardziej zakochałam się w ich aromacie! W sumie to zużyłam już kilka butelek tego żelu, a mam jeszcze chyba ze 2 lub 3 kupione na zapas ;) Drugi ulubiony to ten pośrodku - Retropical. Niestety jest to chyba edycja limitowana, więc nie wiem czy jeszcze uda mi się go kiedyś kupić. Ostatni - kakaowy niestety mnie zawiódł i na pewno już do niego nie wrócę. Pozdrawiam Was serdecznie,       PS Uprzedzę może od razu wszystkie pytania ;) Nie byłam dziś u fryzjera, więc zdjęcia na razie się nie pojawią. Zrobię wpis o nowej fryzurze jak już będzie po wszystkim. Na razie tylko podcięłam włosy i czekam na próbę koloru, więc nie chciałabym robić co tydzień nowego wpisu :) Ze ścięcia jestem bardzo zadowolona, ale zmiana, przynajmniej na zdjęciach nie jest jakaś ogromna ;) Tak jak zapowiadałam w długości prawie nic się nie zmieniło. 