Wczoraj wieczorem dostałam zdjęcia z warsztatów Brauna, w których brałam udział w grudniu, więc dziś w końcu mogę Wam o nich opowiedzieć i przy okazji zaprosić Was na konkurs, w którym będziecie mogły wygrać swój własny depilator :))    Do Warszawy po raz pierwszy zabrałam na taki blogerski wyjazd mojego męża :) Pojechaliśmy tam już w piątek po południu, tak bym w sobotę spokojnie zdążyła się przygotować. Muszę przyznać, że zabranie go ze sobą to był świetny pomysł i jeśli jeszcze kiedykolwiek będę wybierała się do Warszawy to na pewno z nim ;) Wieczorem w hotelu zjadłam najsmaczniejszy posiłek grudnia (przepraszam mamo ;) ): polędwiczki wieprzowe w sosie kurkowym z niesamowitą duszoną w winie marchewką. Żałuję, że moje umiejętności kulinarne są tak słabe, bo z przyjemnością powtórzyłabym do danie :))    W sobotę z samego rana pojechałyśmy na spotkanie z pozostałymi blogerkami biorącymi udział w akcji. Warsztaty zaczęły się od spotkania z Panią dermatolog - ekspertem Brauna, która najpierw opowiedziała nam co nieco na temat skóry, włosów i depilacji, a potem odpowiedziała na wszystkie nasze pytania :) Pytań oczywiście było sporo - w końcu u każdej z nas na blogu czytelniczki mogły je zadawać pod poprzednim wpisem o depilacji, ale na szczęście się powtarzały. Najczęściej pytałyście o problem z podrażnieniami, zapaleniami i wrastającymi włoskami po depilacji. Przyznam szczerze jak przeczytałam to wszystko to nieco zniechęciłam się do samej depilacji, ale na szczęście okazało się, że na każdą z tych przypadłości jest jakiś sposób i zwykle możemy ich uniknąć, a przynajmniej je zminimalizować. Postaram się w skrócie napisać Wam to, czego się dowiedziałam :) O czym musimy pamiętać przy depilacji:      1.      Aby zminimalizować ból starajmy się depilować krótkie włoski (ja właśnie popełniłam ten błąd za pierwszym razem, bo myślałam, że jak będą za krótkie to depilator ich nie złapie). Depilatory potrafią usunąć włoski o długości 0,5 mm, więc w ich przypadku nie musimy czekać aż nam odrosną. Dla porównania jeśli chciałybyście użyć wosku to włoski musiałyby być aż 4 razy dłuższe i mieć 2 mm!     2.    Depilację możemy robić podczas/po kąpieli, kiedy nasza skóra jest rozgrzana i rozluźniona. Możemy użyć też mrożącej rękawicy (znajdziecie ją w zestawie z jednym z depilatorów Braun) lub kostek lodu by znieczulić delikatnie skórę przed depilacją.     3.      Regularne peelingowanie zminimalizuje ilość wrastających włosków, które nie mogą przebić się przez gruby, zrogowaciały naskórek. Peelingi najlepiej robić 1-2 dni przed planowaną depilacją. Możemy do niego używać specjalnej szczoteczki (np. takiej jak ta, którą ja testuję), rękawicy do masażu (np. Kessy), mechanicznego peelingu sklepowego lub domowego (np. z kawy), a także peelingów enzymatycznych.    4.      Po depilacji zawsze należy zadbać o skórę. Depilator choć nie zatnie nam jej jak maszynka to wyrywając włos narusza naskórek i mogą pojawić się czerwone kropki, o których pisałyście. W tym wypadku, aby zdezynfekować skórę możemy użyć wody utlenionej, alkoholowego toniku do twarzy lub balsamu po goleniu. Ja używam do tego taką mniej lubianą wodę toaletową (jest nietrwała), więc przy okazji zyskuję ładny zapach :)    5.      Trzeba pamiętać o regularnym nawilżaniu skóry. Dobrze sprawdzają się balsamy z mocznikiem, który dodatkowo zmiękcza naskórek i zapobiega wrastaniu włosków. Ważne by tego mocznika w składzie było sporo (10-30%), bo niższe stężenie będzie za słabe. Ja wybrałam balsam Pilarix i pewnie za jakiś czas napiszę Wam jak się sprawdza :)    6.      Warto depilować nogi regularnie, bo wtedy odczuwany ból jest zdecydowanie mniejszy. Po depilator warto sięgać minimum raz w tygodniu, ale na początku naszej przygody z tą formą pozbywania się niechcianego owłosienia warto robić to nawet częściej. Musimy pamiętać, że włosy rosną w różnym tempie, więc trochę potrwa zanim pozbędziemy się wszystkich.     7.      Przed depilacją warto przeczytać instrukcję obsługi ;) Wiem, że brzmi to banalnie, ale naprawdę jest tam napisane wszystko to, co powinnyśmy wiedzieć na początek. Niestety nawet taka prosta rzecz jak prawidłowe trzymanie depilatora (pod katem 90 stopni) może sprawić, że depilator nie będzie skuteczny.    8.      I ostatnia rzecz, o której należy pamiętać to odpowiednie czyszczenie depilatora. Po każdym użyciu należy pozbyć się włosków przy pomocy dołączonego pędzelka, umyć głowicę depiltora i zdezynfekować ją przy pomocy spirytusu. Gdy wyschnie zakładamy osłonkę i chowamy go tak, by się nie kurzył. Pamiętajcie też, że depilatora nie należy nikomu pożyczać, podobnie jak maszynki do golenia czy szczoteczki do zębów, ale to chyba oczywiste :) Wracając do warsztatów, to po części związanej z depilacją przyszła pora na spotkanie ze stylistką - Eweliną Rydzyńską, która opowiedziała nam historię małej czarnej i wprowadziła nas w świat mody :) Jej prezentacja zainspirowała mnie do poczytania nieco więcej o Coco Chanel, która jest niewątpliwie największą ikoną mody i odegrała główną rolę w popularyzowaniu kreacji, która nie tylko moim zdaniem stała się absolutną podstawą każdej kobiecej garderoby, a także symbolem i motywem przewodnim sesji zdjęciowej, którą zorganizował dla nas Braun :)      Ewelina przygotowała dla nas dwie stylizacje: pierwszą jesienno-zimową, z obowiązkowo odkrytymi nogami (mi dostały się szorty ;) ) i drugą wieczorową z tytułową małą czarną :)         Zanim jednak stanęłyśmy przed obiektywem zajął się nami sztab specjalistów: makijażyści, stylistki fryzur, a nawet manikiurzystki :) Wszystko przebiegało bardzo sprawnie :) Krążyłyśmy między odpowiednimi stanowiskami, by na końcu dostać się w ręce stylistki i fotografa. Ze wszystkich stylizacji najbardziej do gustu przypadła mi ta różowa, falbaniasta sukienka Kasi z loveandgreatshoes.blogspot.com :) Chętnie założyłabym ją na jakieś wesele czy inną podobną okazję...      Potem przyszedł czas na pozowanie :))       Alina mimo choroby prezentowała się przepięknie :))     ...szybkie konsultowanie efektów z fotografem...           ...i zmiana stylizacji na wieczorową: Na końcu robiłyśmy zdjęcie zbiorowe (na szczęście podzielone na mniejsze 2-3 osobowe grupy, bo nawet w takich tak ciężko było nam się zgrać ;) ):      Z efektów sesji jestem o dziwo zadowolona :)) Rezultat końcowy jest zdecydowanie lepszy niż to, co na szybko przejrzałam tuż po zrobieniu zdjęć i muszę przyznać, że jak na moje możliwości nie wyglądam "aż tak źle" ;) Jak już było po wszystkim to zrobiłyśmy sobie jeszcze pamiątkowe zdjęcie z Agatą z bloga: beautyicon.pl      Ten wyjazd do Warszawy z pewnością na długo zostanie w mojej pamięci, bo spędziłam tam kilka naprawdę intensywnych i bardzo pozytywnych godzin. Cieszę się, że mogłam poznać tyle nowych, świetnych osób: zarówno blogerek (buziaki dla Moniki i Agaty :* mam nadzieję, że jeszcze się spotkamy!), makijażystę Marcina, dziewczyny z Hela hair którym udało się wyczarować moją wymarzoną fryzurę ślubną (szkoda, że wtedy do nich nie trafiłam ;) ) i całą ekipę z Brauna. Dziękuję Wam wszystkim!!!      Na koniec mam dla Was konkurs, w którym nagrodą są dwa depilatory Braun         Silk-épil 7 Wet  Dry, model 7681  (takie jak na zdjęciu poniżej)          Jeśli chcecie dostać jeden z nich i opisać na moim blogu swoje wrażenia z jego testowania to wystarczy, że w komentarzu poniżej odpowiecie na konkursowe pytanie:    Jak wyglądałaby Twoja wymarzona, zimowa stylizacja podkreślająca nogi?      Pamiętajcie by w komentarzu zamieścić również swój mail kontaktowy, tak bym mogła powiadomić Was o ewentualnej wygranej :) Na zgłoszenia macie czas do 8 stycznia 2014 do godz. 23:59 ;) a wyniki konkursu pojawią się na blogu 10 stycznia. Dokładny regulamin znajdziecie TUTAJ.  _______________ ________________________________________________________________ ______________________    Wyniki konkursu!  Dziewczyny jak zwykle jesteście wspaniałe! Zamieściłyście ponad 500 naprawdę ciekawych propozycji, które czytałam przez kilka godzin :)) Wybór oczywiście był strasznie trudny i długo wahałam się komu powinnam przyznać nagrody, ale ostatecznie uznałam, że otrzymają je:   woaiwo@  magamar@    Dziewczynom serdecznie gratuluję (za chwilę odezwę do Was na maila), a wszystkim pozostałym uczestniczkom życzę powodzenia w następnych konkursach! :)) Pozdrawiam Was serdecznie,     PS i jeszcze bonus specjalnie od tańczącej Kasi :D 