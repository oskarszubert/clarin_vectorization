Moja walka z zakolami trwa już prawie cztery miesiące i chyba najwyższa pora podsumować efekty, bo recenzja ampułek z Placentą jest jedną z najbardziej wyczekiwanych w historii bloga (sądzą po ilości zapytań ;) ).       Początkowo planowałam zrobić nimi miesięczną kurację i po zakończeniu napisać recenzję, ale ciągle coś stawało mi na głowie. Przez lipiec i sierpień po ampułki sięgałam sporadycznie i tak naprawdę dopiero we wrześniu zaczęłam je stosować bardzo regularnie. Efekty jak zobaczycie poniżej zdecydowanie przerosły moje najśmielsze oczekiwania! :)) Czy moją walkę z zakolami już wygrałam? Zdecydowanie tak, ale myślę, że na tym nie poprzestanę!      Ampułki widoczne na zdjęciu powyżej kupiłam na allegro za około 35zł z przesyłką. Do wyboru mamy wiele różnych rodzai - niektóre dużo droższe, ale przeszukując internet trafiłam na recenzję tych moich i ostatecznie zdecydowałam się na zakup.     W opakowaniu dostajemy 12 ampułek po 6ml. Taka ilość płynu spokojnie wystarcza na wymasowanie całek głowy, ale ja tak jak pisałam skupiłam się głównie na zakolach i linii włosów nad czołem. Jedna ampułka wystarczała mi więc na 2-3 użycia, przy czym resztę starałam się zamykać w szczelnym opakowaniu.    Skład ampułek wygląda następująco: Aqua, Glycerin, Alkohol denat., Propylene Glycol, Triethylene Glycol, PEG-40 Hydrogenated Castor Oil,  Hydrolyzed Placental Protein, Parfum, Deceth-7, PPG-26-Buteth-26,  Magnesium Nitrate, Magnesium Chloride, Hexyl Cinnamal, Butylphenyl  Methylpropional, Benzyl Salicylate, Linalool, Hydrazycitronellal,  Limonene, DMDM Hydantoin, Benzyl Alkohol, Methylchloroisothiazolinone,  Methylisothiazolinone. Skład może trochę niepokoić. Wysoko mamy alkohol, glikol propylenowy, a na końcu jeszcze DMDM Hydantoin. O ile dwa pierwsze są zrozumiałe - działają jako promotory przejścia czyli pomagają pozostałym substancjom lepiej wniknąć wgłąb skóry, tak już użyty przez producenta konserwant nieco mnie odstraszył. Na szczęście ampułki nie spowodowały u mnie żadnego podrażnienia. Skóra głowy nie była ani trochę przesuszona.     Jeśli chodzi o efekty to przede wszystkim pojawiła się masa baby hair! Jeszcze nigdy nie było ich u mnie tak dużo i jak zobaczycie poniżej wyrosła mi z nich dosłownie druga grzywka :D Z której oczywiście bardzo się cieszę, ale muszę przyznać, że jest nieco upierdliwa w układaniu ;)    Poza tym ampułki przyspieszyły u mnie nieco wzrost włosów. Nie wiem dokładnie o ile, bo nie mierzyłam tego w centymetrach. Jak wiecie na szybszym poroście już mi nie zależy, więc zapomniałam o tym zupełnie.     Wiem, że ampułki są skuteczne nie tylko u mnie. Czytałam na ich temat bardzo dużo pozytywnych recenzji nie tylko na innych blogach, ale i w mailach od Was :) Ja je zdecydowanie polecam, każdemu komu przede wszystkim zależy na zagęszczeniu włosów lub na szybszym ich poroście. Niestety nie wiem jak zadziałałyby w przypadku problemu z wypadaniem włosów, ale jeśli tylko się on u mnie pojawi to nie omieszkam sięgnąć właśnie po placentę.   Na koniec zdjęcia porównawcze:          I jeszcze moja śmieszna grzywka z baby hair ;)      Jeśli też używałyście tych ampułek to koniecznie dajcie znać w komentarzach jak sprawdziły się u Was :)  Pozdrawiam Was serdecznie, 