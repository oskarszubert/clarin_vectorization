Niestety mamy już jesień. Piszę niestety, bo ja akurat za jesienią nie przepadam :( Na szczęście dla włosów jest to w miarę łaskawa pora roku i pielęgnacja nie powinna sprawiać teraz tak dużych problemów jak latem czy zimą. Jedyne z czym wiele z Was może się borykać to wzmożone wypadanie włosów. Poza tym na pewno warto też jesienią sprawdzać pogodę i punkt rosy, zwłaszcza jeśli mamy włosy kręcone lub lubiące się puszyć i dostosowywać do tego naszą pielęgnację. Poniżej chciałabym Wam napisać kilka zasad, którymi ja się kieruję o tej porze roku. Jeśli jesteście ciekawe – zapraszam :)      Jak pielęgnować włosy jesienią?        Mycie włosów    Temperatury opadły, włosy zwykle nie przetłuszczają nam się już tak szybko jak latem, nie potrzebują też ochrony UV, więc możemy sobie pozwolić na nieco rzadsze mycie. Tak jak i o każdej innej porze roku warto sięgać przede wszystkim po łagodne szampony czy odżywki do mycia, a tylko raz na jakiś czas włosy oczyścić mocniejszym detergentem (nie zapominajcie o tym nawet jeśli prowadzicie pielęgnację bezsilikonową, inne substancje również mogą się na włosach nadbudować, więc regularne oczyszczanie jest konieczne!). Ostatnio Fellogen przygotowała na blogu świetną listę takich łagodnych szamponów - znajdziecie ją TU.     Suszenie    Wiem, że są dziewczyny, które jak ognia unikają suszarek, ale ja nie mam oporów by włosy suszyć praktycznie po każdym myciu. Jesienią, gdy kaloryfery jeszcze nie grzeją, a na dworze jest już dość chłodno moje włosy schną niesamowicie długo. Myję je wieczorem, a rano nadal są wilgotne, dlatego też suszarka jest wręcz obowiązkowa. Pytacie mnie czy jeśli będziecie suszyć chłodnym nawiewem to włosy nie będą zniszczone. Oczywiście, że nie będą :) Unikać należy jedynie gorącego strumienia, ten letni, ciepły czy chłodny włosów na pewno nie spali. Odżywianie    Dla mnie jesień to idealna pora roku na intensywne odżywianie włosów. Z racji jesiennej depresji i tak zwykle nie mam ochoty nigdzie wychodzić, a wieczory najchętniej spędzam pod kocem, z książką i kubkiem parującej herbaty, więc ten czas z powodzeniem wykorzystuję na pielęgnację i przed każdym myciem nakładam na włosy odżywczą maskę lub olej. Oczywiście przy włosach skłonnych do przetłuszczania jak moje wszystkie takie intensywne kuracje stosuję tylko przed myciem na spryskane mgiełką włosy (a nie zmoczone). Nic mi nie ścieka ani nie przeszkadza normalnie funkcjonować. Po myciu nakładam już tylko lekką i szybką odżywkę (ostatnio jest to balsam z Green Pharmacy, o którym napiszę Wam za kilka dni).     Zabezpieczanie Do zabezpieczania podobnie jak i na wiosnę wykorzystuję obecnie głównie oleje. Po silikony sięgnę dopiero, gdy temperatury mocno spadną (poniżej zera). W tej chwili kropla oleju arganowego czy malinowego (chce go zużyć bo kończy mu się termin ważności) moim włosom w zupełności wystarcza.     Odżywianie od wewnątrz    Tak jak i każdą inną porą roku musimy i jesienią dbać o to co jemy. Nasza dieta ma ogromny wpływ na nasze włosy zwłaszcza teraz, gdy lubią nam one mocniej wypadać. Wiele z Was pisało mi, że już się z tym boryka. Możemy oczywiście sięgnąć po gotowy suplement, ale może warto spróbować powalczyć samą dietą? Jesień to oczywiście czas dyń. Pestki są niesamowicie zdrowe i korzystnie wpływają również na nasz wygląd (poprawiają cerę i zapobiegają wypadaniu włosów). Ja aktualnie postawiłam na olej z pestek dyni, ale jeśli macie możliwość to najlepiej pogryzać te świeże. Sama dynia bogata w witaminy (A, E, z grupy B i C) i mikroelementy (potas, wapń, żelazo czy magnez), a do tego niskokaloryczna jest również świetnym rozwiązaniem. Uwielbiam zupę dyniową, dyniowe muffinki i dynię pieczoną z ziemniakami i ziołami. Co jeszcze warto jeść jesienią? Oczywiście warzywa i owoce. Teraz mamy idealny czas na winogrona, jabłka, gruszki czy śliwki. Ja zjadam je każdego dnia :)     Fryzury    Jesienią częściej nosimy wszelkiego rodzaju szaliki, chusty czy apaszki. Nie ma praktycznie dnia bym po nie nie sięgała, zwłaszcza rankiem, gdy temperatury mocno spadają. Warto wtedy upiąć wysoko włosy by uniknąć mocnego ich splątania na karku. W moim przypadku szalik + rozpuszczone włosy kończą się zawsze tak samo – kilkugodzinnym rozplątywaniem kołtuna i wyrwaniem mnóstwa włosów. Tak jak już Wam kiedyś wspominałam mój sposób na to by włosy upinać, a zarazem móc się nimi cieszyć (w końcu nie po to je zapuszczałam by ciągle chodzić w koczku) polega na tym, że włosy rozpuszczam dopiero jak dojadę do pracy i znów spinam, gdy wracam do domu. I to by było chyba na tyle. Jak mi się jeszcze coś przypomni to oczywiście dopiszę.       A Wy lubicie jesień? :)    Pozdrawiam Was serdecznie, 