W ankiecie, którą zamieściłam ostatnio na blogu (jeśli jeszcze jej nie wypełniałyście koniecznie zerknijcie TU) wiele z Was narzekało na to, że za rzadko na moim blogu pojawiają się recenzje. Nie sposób się z tym nie zgodzić, bo rzeczywiście w zeszłym roku bardzo zaniedbałam wpisy tego typu. Chciałam się wytłumaczyć ;) bo wynika to nie z tego, że nic nowego nie testuję i nie mam o czym pisać, ale z mojego strachu przed tym by blog nie był jedynie zbiorem recenzji ;) Sama czytam je jedynie wtedy, gdy chcę kupić konkretny produkt, a normalnie je omijam, bo zwyczajnie mnie nudzą :P     Mimo wszystko obiecałam sobie, że w tym roku będzie inaczej! Postaram się częściej opisywać Wam to, czego używam i pisać również o produktach, które się u mnie zupełnie nie sprawdziły :)) Chciałabym też urozmaicić nieco recenzje i sprawić by były jeszcze lepsze, ale o tym na końcu...      Skład    Tym razem zacznę od składu, który jak zobaczycie na zdjęciu poniżej jest stosunkowo krótki i bardzo wartościowy. Poza standardowymi emolientami i antystatykami mamy tu sok z liści aloesu (wysoko!) i ekstrakt z owoców jałowca. O aloesie pisałam już tyle razy, więc nawet nie będę się powtarzać, ale chciałabym zwrócić uwagę na ten drugi składnik. Pewnie niewiele z Was wie, że jałowiec jest wręcz idealny w pielęgnacji skóry tłustej, trądzikowej, a co za tym idzie także do przetłuszczającej się skóry głowy i tej z łupieżem! Maskę warto więc nakładać również na skórę, a nie tylko na same włosy :) Poza tym umieszczono tu jeszcze glicerynę (nawilża) i pantenol (odżywia i wzmacnia włosy).       Działanie Maska zdecydowanie pobiła swoją aloesową koleżankę, o której pisałam TU. O ile z tamtej byłam naprawdę zadowolona, tak ta absolutnie mnie zachwyciła! Pamiętam, że używałam jej na początku zeszłego roku i była ok, ale nie aż tak jak teraz. W grudniu moje włosy były nieco przeładowane proteinami (ale jeszcze nie przeproteinowane) przez prawie codzienne stosowanie odżywki Nivei i kiedy użyłam tej maski to zobaczyłam prawdziwy efekt WOW :D Od tamtej pory się z nią nie rozstawałam i zużyłam ją do końca.     Nakładałam ją i przed i po myciu zawsze z uwzględnieniem skalpu. Nie obciążyła moich włosów nawet przy tym drugim sposobie, ale ja zdecydowanie wolę nakładać maski przed myciem, więc najczęściej właśnie tak ją używałam. Po masce Natur Vital moje włosy są bardzo sprężyste i wygładzone, ale równocześnie lekkie. W dotyku przypominają atłasową wstążkę (uwielbiam ten efekt ;) ). Są też po niej bardzo błyszczące, mocno nawilżone aż po same końce i miękkie. Idealnie rozczesują się zarówno na mokro jak i na sucho i o wiele mniej mi się później plączą. Maska zapobiega też u mnie brzydkiemu strączkowaniu i dodatkowo poprawia skręt sprawiając, że włosy ładniej się układają. Kilka miesięcy temu użyłam jej też na włosach Aliny i ona również zachwyciła się tą maską i kilka dni później kupiła swoje opakowanie ;)      Opakowanie i zapach Niestety i jedno i drugie w przypadku tej maski to porażka ;) Przez to górne, dodatkowe wieczko z klapką ciężko jest wydobyć produkt, więc i tak trzeba maskę normalnie odkręcać. Poza tym szczegółem opakowanie jest w porządku - klasyczny, spory słoik plus ładny design :) Zapach za to, jak zwykle w aloesowych produktach jest trudny do określenia, dziwny i niestety niezbyt ładny. Ja już się do niego przyzwyczaiłam, ale pamiętam jak na początku mi przeszkadzał. Na włosach jest na szczęście prawie niewyczuwalny.        Konsystencja i wydajność   Maska jest dość gęsta, ale równocześnie lekka i jakby puszysta :) Bardzo łatwo rozprowadza się na włosach i potrzebujemy jej bardzo niewiele by włosy poczuły jej działanie. Co za tym idzie jest oczywiście bardzo wydajna!    Cena i dostępność   Produkty Natur Vital na pewno są dostępne stacjonarnie w Drogeriach Natura. Podobno można też kupić je i w innych sklepach, ale ja szczerze mówiąc nigdy ich nigdzie indziej nie widziałam. Za 300ml maski zapłacimy około 22zł (chyba, ze trafimy na promocję).    Ankieta A teraz zapowiadana nowość, która ma uatrakcyjnić recenzje, które będą się od dziś pojawiały na moim blogu :) Chciałabym do każdej z nich zamieszczać taką mini ankietę jak ta poniżej. Pomyślałam, że w ten sposób mogę wykorzystać to, że po pierwsze mojego bloga czyta sporo świadomych własnych włosów i pielęgnacji osób, a po drugie moją miłość do wszelkich analiz :) Po tygodniu zbiorę wyniki i dopiszę do recenzji na jakich włosach dany produkt najlepiej się sprawdza. Myślicie, że to dobry pomysł? :))   Ładowanie...   Pozdrawiam Was serdecznie, Podsumowanie ankiety:   Minął już tydzień, a ankietę wypełniło prawie 600 osób, więc czas na podsumowanie :) Tak jak przewidywałam maska jest bardzo wszechstronna i sprawdza się dobrze przy różnych typach włosów. W sumie tylko około 11% ze wszystkich ankietowanych było z niej niezadowolone, a u pozostałych sprawdziła się częściowo (24%) lub całkowicie (65%). Jeśli chodzi o poszczególne rodzaje włosów to jak zobaczycie w tabelach poniżej wyniki są dosyć zbliżone. Możemy jednak wnioskować, że maska najlepiej sprawdzi się u osób z kręconymi włosami, niską porowatością lub normalnymi, a najgorzej sprawdzi się u tych z włosami falowanymi, o średniej porowatości lub suchymi. 