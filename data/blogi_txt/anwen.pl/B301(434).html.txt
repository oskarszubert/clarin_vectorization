Witaj Anwen,    mam przeogromny problem z włosami. Włosomaniaczką jestem od zawsze, gdy  trafiłam na Twój blog 2 miesiące temu moje włosy były w dobrym stanie,  choć dbałam o nie "drogeryjnie". Zmieniłam jednak pielęgnację na bez  SLS-ową i bez silikonową. Włączyłam oleje (Amla, kokosowy, rycynowy i łopianowy na łupież z Green Pharmacy), zmieniłam szampon na Babydream  (oczyszczam szemponem z Green Pharmacy), a odżywkę na Alterrę, zaczęłam  pić pokrzywę i brać tabletki ze skrzypem, w skalp wcieram wodę brzozową  (bardzo mi pomaga na łupież i swędzenie). Zależało mi przede wszystkim  na szybszym wzroście i uzyskałam 2,5cm w miesiąc. W czym więc problem?  Włosy zaczęły wypadać garściami, łamać się i niesamowicie plątać. Zabezpieczam końcówki olejem kokosowym i odrobiną serum z Avonu, a mimo  to powstają wręcz supełki. Jestem falowana, próbowałam przejść na CG,  ale nie potrafię nie czesać włosów. Kłaczków wypada na pewno 100  dziennie lub więcej, przy przeczesywaniu palcami kilkanaście, przy  myciu, czesaniu, suszeniu całe garście... Wypadają z cebulkami albo są  połamane. Mam też wrażenie, że stan moich końcówek się pogorszył,  wcześniej nie miałam z nimi problemu, teraz strasznie odstają i chyba  mają zamiar się rozdwajać. Ratunku...  Pozdrawiam Ania   MOJA PORADA: Z takim problem jak Ania zmaga się bardzo wiele osób, które radykalnie zmieniają swoją pielęgnację. Zwykle dzieje się tak z dwóch powodów. Po pierwsze nasze włosy, wcześniej szczelnie obklejone silikonami nagle ujawniają nam swój prawdziwy stan (co nie raz może być dla nas ogromnym zaskoczeniem), a po drugie do takiej innej pielęgnacji muszą się zwyczajnie przyzwyczaić. U Ani problem jednak moim zdaniem tkwi gdzie indziej. W jej pielęgnacji pojawiło się sporo produktów, które mogą być odpowiedzialne za pogorszenie stanu włosów, bo zwyczajnie są one źle dobrane:    1. Oleje: wszystkie te które wybrała Ania są 'dyskusyjne'. Kokos lubi puszyć, a Amla (ta na parafinie), rycyna i łopian wysuszać.     2. Babydream - sprzyja plątaniu włosów. Wiem, że to najtańszy i najłatwiej dostępny delikatny szampon, ale naprawdę nie każdemu on służy i czasem warto wydać trochę więcej, a mieć spokój :) Listę takich łagodnych, codziennych szamponów znajdziecie TU. Moim ulubieńcem jest zdecydowanie TEN aloesowy z Equilibra :)    3. Odżywka Alterra - kolejny produkt, który jest 'dyskusyjny'. Przez alkohol w składzie (dosyć wysoko) nie sprawdza się przy delikatnych i cienkich włosach. Może powodować przesuszenie, a co za tym idzie łamanie włosów.     4. Woda brzozowa - jak widać u Ani zadziałała dobrze, przyspieszyła porost, ale używana zbyt długo może przyczynić się do podrażnienia/wysuszenia skalpu, a co za tym idzie wypadania.     5. Serum z Avonu - nie wiem co prawda czy mowa akurat o tym co myślę, ale wiem, że jeden z ich produktów ma w składzie alkohol. Przy wyborze produktu do zabezpieczania końcówek zawsze patrzcie na skład! :)    6. Rozczesywanie na sucho falowanych włosów - o ile wcześniej, gdy Ania używała sporo silikonów nie było problemem (włosy były nimi zabezpieczone przed mechanicznymi uszkodzenia) tak po odstawieniu może być przyczyną pogorszenia stanu włosów - ich łamania się i rozdwajania.     Pozostaje jeszcze kwestia rezygnacji z silikonów, która jak wiecie wcale nie każdemu tak dobrze służy. Pisałam o tym już kiedyś na blogu TUTAJ. W przypadku, gdy mamy włosy z tendencją do plątania się warto zostawić lekkie silikony w odżywkach b/s lub d/s. Ważne jest jedynie to by nasza pielęgnacja nie ograniczała się tylko do nich i by oprócz silikonów dostarczać włosom wszystkich innych składników odżywczych.     Ostatnia sprawa to brak maski do włosów. Nie wiem czy Ania po prostu zapomniała o niej napisać czy rzeczywiście żadnej nie używa, ale to na pewno spory błąd. Każde włosy potrzebują czegoś mocniejszego i bardziej odżywczego niż odżywka, jedynie częstotliwość ich stosowania i to czy są bardziej proteinowe, humektantowe czy emolientowe dobieramy do naszych włosów.    Oczywiście jak zawsze mam wrażenie, że o czymś ważnym zapomniałam napisać ;) ale jestem pewna, że Wy dopiszecie to w komentarzach :)))   Pozdrawiam Was serdecznie, 