W ostatnim wpisie pokazałam Wam jakie efekty osiągnęłam przy pomocy suszarki Remington z dyfuzorem, a dziś chciałabym Wam napisać w jaki dokładnie sposób ja go używam. Być może temat wyda Wam się banalny, bo niby cóż w tym trudnego, ale przyznam Wam się, że do niedawna nie miałam zielonego pojęcia jak posługiwać się dyfuzorem i zamiast ładnych falek jak na ostatnich zdjęciach otrzymywałam pogniecionego, spuszonego mopa :D Przede wszystkim jak zawsze, gdy mam wątpliwości na temat traktowania kręconych włosów weszłam na wizaż na odpowiedni wątek i znalazłam świetny opis stworzony przez dziewczyny, którym zawdzięczam całą swoją włosowo – zakręconą wiedzę :))) Tutaj znajdziecie ten opis. Metodą prób i błędów udało mi się minimalnie zmodyfikować tę metodę tak, by była jeszcze skuteczniejsza na moich długich włosach. A zatem krótka instrukcja w jaki sposób Anwen używa dyfuzora: Zanim przystąpię do suszenia pozwalam włosom      delikatnie obeschnąć. Tak jak Wam już pisałam najpierw stosuję harmonijkowanie, a później jeszcze plunking. Dzielę włosy na sekcje (w moim przypadku wystarczają cztery). Pierwszą część włosów umieszczam w dyfuzorze i      dopiero wtedy włączam suszarkę (na najwolniejszy bieg i letni nawiew). Trzymam nieruchomo włączoną suszarkę przez około      1-2 minuty. Później przełączam na zimny nawiew i suszę jeszcze kilkanaście      sekund. Przez kolejną minutę suszę naprzemiennie raz ciepłym a raz zimnym strumieniem powietrza. Na koniec stosuję zimny strumień. Wyłączam suszarkę. Dopiero teraz odsuwam ją od włosów. Przystępuję do suszenia kolejnej partii.   Wiem, że jak się to czyta to może wyglądać na niepotrzebne komplikowanie, ale wierzcie mi, że właśnie w ten sposób otrzymuję najlepszy efekt :) Włosów nigdy nie dosuszam do końca, dzięki temu wyglądają naturalniej, nie są tak strasznie spuszone ani przesuszone. Zimny strumień jest niezwykle przydatny, bo dopiero w momencie, gdy włosy stygną utrwala się ich kształt. Podczas suszenia pamiętajmy by jak najmniej dotykać włosów rękami, zresztą suszarką też najlepiej wykonywać minimalną ilość ruchów.  Mam nadzieję, że wpis Wam się przyda :) Obiecuję, że następny nie będzie przeznaczony tylko dla posiadaczek kręconych czy falowanych włosów! Pozdrawiam Was serdecznie,   PS. Weekend spędzam poza domem i niestety z ograniczonym dostępem do Internetu :( Na wszystkie maila i komentarze postaram się Wam odpisać jak tylko wrócę! Miłego weekendu :* 