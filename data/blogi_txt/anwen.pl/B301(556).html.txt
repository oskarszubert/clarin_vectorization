Jestem pewna, że tym wpisem nie zaskoczę żadnego mojego stałego czytelnika ;) O tym olejku już kilka razy wspominałam, ale nadszedł czas na pełną recenzję!   Używam go dokładnie od 8 grudnia i jest to, od tego czasu, mój absolutnie ulubiony olejek do włosów (piszę do włosów, bo na skalp nakładam głównie olej Khadi).    Skład   Glycine Soja Oil (olej sojowy), Simmondsia Chinensis Seed Oil (olej jojoba), Prunus Armeniaca Kernel Oil (olej z pestek moreli), Olea Europaea Fruit Oil (oliwa z oliwek), Vitis Vinifera Seed Oil (olej z pestek winogron), Persea Gratissima Oil (olej z avocado), Limonene, Betula Alba Leaf Extract (ekstrakt z brzozy), Macadamia Ternifolia Seed Oil (olej makadamia), Ruscus Aculeatus Root Extract (ekstrakt z ruszczyka kolczastego), Citrus Aurantium Dulcis Oil (olej ze słodkiej pomarańczy), Citrus Nobilis Oil (olejek z mandarynki), Parfum, Actinidia Chinensis Seed Extract (ekstrakt z nasion kiwi), Hippophae Rhamnoides Oil (olej z rokitnika), Tocopherol, Citrus Medica Limonum Peel Oil (olejek cytrynowy), Citrus Aurantifolia Oil (olejek z limonki), Helianthus Annuus Seed Oil (olej ze słonecznika), Rosmarinus Officinalis Leaf Extract (ekstrakt z rozmarynu), Citral, Linalool, Geraniol.   Jak na olejek w takiej cenie skład jest naprawdę bardzo, bardzo dobry. Na moje włosy o wiele lepiej działają miksy niż pojedyncze oleje, a tu dostaję idealne wręcz ich połączenie. Olej sojowy nawilży i zmiękczy włosy, jojoba odżywi je, olej z pestek moreli – bardzo delikatny, lekki, zmiękczy i wygładzi włosy nie obciążając ich przy tym. Oliwa z oliwek i olej z pestek winogron wygładzą je i wzmocnią. Olej z avocado ochroni włosy przed niekorzystnym działaniem czynników zewnętrznych (w tym przed zimnem) i intensywnie je odżywi. Wszystkie te rzeczy są na moich włosach widoczne już praktycznie po pierwszym użyciu. Olejek działa u mnie podobnie do Babydream fur mama czy innych olejowych miksów, ale przebija je wszystkie zapachem :) Działanie   Wg producenta olejek jest przeznaczony do ciała i ma antycellulitowe właściwości. Nic niestety na ten temat Wam nie napiszę, bo jestem zbyt leniwa by regularnie smarować nim ciało :( Zresztą na tym blogu zapewne i tak bardziej Was interesuje to jak Alterra działa na włosy ;) A działa bardzo dobrze! Przede wszystkim doskonale wygładza włosy, nie puszy ich, sprawia, że są bardziej miękkie i nawilżone. Po użyciu włosy pięknie błyszczą, są odpowiednio dociążone, lejące. Używana nawet przed każdym myciem nie obciążała mi włosów. Nadaje się zarówno do olejowania przed myciem (na całą noc – zapach nie przeszkadza w żaden sposób lub też tylko na kilka godzin) jak i po myciu – oczywiście w minimalnej ilości.    Opakowanie   Szklana butelka, na którą wiele osób narzeka mi osobiście przypadła do gustu. Nie mam problemu z tym, że wyśliźnie mi się z rąk przy olejowaniu, bo olej nabieram w ilościach na tyle małych, że całość wcieram we włosy zanim wezmę kolejną porcję. A teraz gdy przerzuciłam się na „olejowanie w misce” to już zupełnie nie stanowi to problemu. Zawsze byłam przekonana, że oleje najlepiej przechowywać w szkle (najlepiej oczywiście ciemnym), a i zwolennicy ekologii będą z takiego rozwiązania zadowoleni :) Zapach   Jest to niewątpliwie jeden z głównych atutów tego produktu. Alterra pachnie prawdziwą, świeżą pomarańczą, ale nie taką oczywistą, bo delikatnie przełamaną ziołową (brzozową?) nutą. Ja ten zapach absolutnie uwielbiam i zaczynam wierzyć w moc aromaterapii :))) Zawsze po aplikacji oleju czuję się naenergetyzowana, pozytywnie nastrojona i szczęśliwsza ;)   Cena i dostępność   Olejek tak jak i wszystkie produkty Alterry możemy kupić jedynie w Rossmanie. Standardowa cena – ok. 17zł, nie jest może najniższa, ale jak dla mnie adekwatna do jakości. Tym bardziej, że Rossmann dosyć często robi promocje na swoje produkty i możemy olejek upolować za ok. 12zł.     Pozdrawiam Was serdecznie,        Ps. Teraz okropnie kusi mnie olejek Alverde „Paczula i Czarna porzeczka”. Niestety nie jest on dostępny w Polsce :( A na allegro nie chcę przepłacać! 