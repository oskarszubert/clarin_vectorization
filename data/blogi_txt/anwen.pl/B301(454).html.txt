Dawno nie pisałam już recenzji żadnej farby, bo jak dobrze wiecie przez ostatnie dwa lata byłam wierna jednej - Color Soin w kolorze czarnym. Jest to dla mnie absolutnie farba idealna, ale jak to kobieta nabrałam ochoty na zmiany ;) I tak jak wspominałam jakiś czas temu TUTAJ ostatnie dwa farbowania zrobiłam kolorem 4N zamiast 1N. Dziś, więc chciałabym opowiedzieć Wam co nieco o moich wrażeniach.   Aplikacja Farba podobnie jak i jej czarna koleżanka ma niezwykle przyjemną konsystencję, takiego bardzo lekkiego żelu,  dzięki czemu naprawdę wyjątkowo łatwo i przyjemnie się ją nakłada. Pod  tym względem są to zdecydowanie najlepsze farby, wśród wszystkich, które dotychczas przetestowałam. W opakowaniu jest jej bardzo dużo, więc podobnie jak i tej czarnej na moje odrosty wystarcza mi spokojnie 1/2 opakowania. Na pokrycie całych moich włosów potrzebowałabym tylko jednego opakowania, ale jeśli macie gęstsze niż ja to dla pewności kupcie dwa, tylko nie rozrabiajcie ich obu od razu.   Kolor i trwałość    Niestety pod tym względem tym razem się zawiodłam :( O ile czerń wychodziła dokładnie tak jak chciałam i była bardzo trwała (nie spierała się wcale!) tak szatyn naturalny podoba mi się jedynie do tygodnia po farbowaniu. Tuż po użyciu jest chłodnym, bardzo ciemnym brązem - tak ciemnym, że na moich czarnych włosach odrosty są prawie niewidoczne. Potem kolor delikatnie się spłukuje do średnio-ciemnego brązu, ale wciąż chłodnego. I taki właśnie mógłby u mnie pozostać, ale niestety z każdym myciem kolor jest coraz jaśniejszy i cieplejszy. Po trzech tygodniach u mnie jest już wyraźnie rudawym, jasnym brązem :( Dokładnie takim jakiego nie chcę!     Zapach   Jak na farbę chemiczną jest naprawdę w porządku. Nie jest zbyt intensywny i gryzący (jak w niektórych sklepowych farbach) i w sumie po tak długim czasie przyzwyczaiłam się do niego na tyle, że już nawet nie pamiętam jak dokładnie pachnie ta farba. Na włosach po farbowaniu jest na szczęście prawie niewyczuwalny. Podrażnienie/Wypadanie/Przesuszenie włosów   Jak wiecie od dawna unikam farb drogeryjnych ze względu na PPD, które podrażniając mi skórę głowy powodowało wzmocnione wypadanie włosów. W składzie czarnej Color Soin mamy 1,2% PPD, które u mnie powodowało jedynie minimalnie mocniejsze wypadanie tuż po farbowaniu. W porównaniu do 'zwykłych farb' to i tak był sukces dlatego między innymi tak długo byłam jej wierna. W kolorze szatyn naturalny PPD też na pewno występuje, ale mogę się jedynie domyślać, że jest go tam mniej niż w czerni (jak tylko dostanę odpowiedź od producenta to dopiszę ile dokładnie). Po farbowaniu tym odcieniem moje włosy nie wypadają bowiem wcale (tzn wypada ich tyle co przy standardowym myciu). Nie są też ani trochę przesuszone i tuż po farbowaniu wyglądają nawet lepiej niż zwykle (za sprawą genialnego, dołączanego do farby balsamu). Są bardzo błyszczące (bardziej niż po czerni) i co ciekawe ten blask utrzymywał się aż do kolejnego farbowania. Podejrzewam, że podobnie jak i przy 1N kondycja włosów będzie wciąż taka sama nawet po wielokrotnym farbowaniu. Ta delikatność to właśnie największy plus farb Color Soin moim zdaniem, ale pamiętajcie, że ja farbuję nimi jedynie odrosty.   Cena i dostępność   Farby zawsze zamawiam na doz.pl, bo tam są zdecydowanie najtańsze :) Standardowo płacę za nie ok. 32zł. Jak na apteczną farbę jest to moim zdaniem bardzo dobra cena, szczególnie jeśli weźmiemy pod uwagę jej wydajność.     Podsumowując farba ta byłaby naprawdę dobra, gdyby spełniała najważniejsze moim zdaniem kryterium czyli dawała mi trwały kolor w odcieniu jaki chcę. Niestety pod tym względem Color Soin 4N wypadła słabo, więc następne opakowanie jakie kupiłam jest już w kolorze 3N czyli ciemny szatyn. Czy ten będzie lepszy? Przekonacie się w następnej recenzji ;)     Pozdrawiam Was serdecznie, 