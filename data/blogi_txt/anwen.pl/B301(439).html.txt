Od ostatniego wpisu (tego z 16 października) udało mi się zużyć jedynie 7 produktów do włosów :( Nie jest to może mało, ale przy tym wszystkim co nagromadziłam to niestety kropla w morzu… Pewnych rzeczy jednak przyspieszyć się nie da, zwłaszcza, że w sklepach producenci co chwilę podrzucają nam kuszące nowości ;) O praktycznie każdym z tych kosmetyków już Wam wspominałam, więc dziś tylko kilka słów podsumowania: 1.    Szampon wzmacniający Color Resist, Garnier Fructis   Szampon, który wygrałam w konkursie ponad rok temu. Miał świetny zapach, niestety jego skład nie do końca mi odpowiadał (silikony). Od ponad połowy butelki wykańczał go mój TŻ. Na pewno więcej do niego nie wrócę chociaż samo używanie było całkiem przyjemne (włosy były wygładzone i nie plątały się przy myciu). Tutaj znajdziecie mój poprzedni wpis o nim. 2.    Balsam Aloes i Jedwab, Mrs. Potter’s Kupiłam go z myślą o myciu włosów i do tego głównie mi służył (parę razy użyłam go też jako pierwsze O w OMO). Balsam do mycia sprawdził się idealnie! Jak na odżywkę całkiem nieźle się pieni i bardzo dobrze myje włosy.  Ma przyjemny zapach, kosztuje grosze (niecałe 5zł za 500ml butlę w Auchan) i ja osobiście nie szukam już nic innego, polubiliśmy się :) (pewnie za sprawą aloesu) 3.    Emulsja Gloria, Pollena Malwa   Siostra słynnej maski. Ma lżejszą (wręcz wodnistą) konsystencję, nieciekawy zapach i zielonkawy (dziwny) kolor. Pomimo tego niezachęcającego opisu ja ją uwielbiam! Swego czasu wolałam ją nawet od maski, a najbardziej pasował mi mix obydwu. Włosy po niej są bardzo błyszczące, gładkie, ładnie się układają. Przede wszystkim jednak nie są ani trochę obciążone. Na pewno kupię jeszcze nie raz, zwłaszcza, że ma bardzo dobry skład a kosztuje bardzo mało (ok. 3 zł – znów w Auchan).  4.    Żel do higieny intymnej Sensitive, Facelle    Tak, wbrew pozorom jest to również kosmetyk do włosów :) Ja całą butelkę zużyłam do mycia głowy (ma niezwykle delikatny skład). Nie podrażniał mi skalpu, a wręcz łagodził podrażnienia. Bardzo dobrze myje, dobrze się pieni, jest tani i łatwo dostępny (do kupienia w Rossmannie). Świetnie zastępuje słynny szampon Babydream – szczerze mówiąc odkąd spróbowałam ten żel to do Babydream już nie wróciłam. 5. Maska z masłem Shea, Mypa   Mój osobisty koszmar :( Maska sama w sobie nie jest zła, ale jej konsystencja okropnie mnie zniechęcała do używania. Jednak wzięłam sobie za punkt honoru, że zużyję ją do końca i na szczęście w końcu mi się udało! Dodawałam do niej sporą porcję żelu aloesowego i dopiero wtedy byłam w stanie jej używać. Tutaj znajdziecie moją poprzednią recenzję (w sumie ze wszystkim co tam napisałam nadal się zgadzam poza tym, że już na pewno jej nigdy nie kupię!).   6. Odżywka Morela i pszenica, Alterra   Nie pamiętam, które to moje dokładnie opakowanie, ale na pewno nie ostatnie!  Tutaj możecie przeczytać to co wcześniej już o niej napisałam. Po dłuższym używaniu mogę jedynie dodać, że bardzo dobrze odżywia włosy nie obciążając ich przy tym. Polecam ją wszystkim z czystym sercem (ale pewnie wszystkie ją już znacie;) ). 7.    Olejek dla Mam, Babydream   Bardzo dobry olej do włosów, ma świetny skład, niewygórowaną cenę i z łatwością kupimy go w każdym Rossmannie. Długi czas świetnie służył moim włosom jednak odkąd wypróbowałam TEGO z Alterry, wiem, że do Babydream raczej już nie wrócę, jego zapach zupełnie mi nie odpowiadał.  8 i 9.    Żele pod prysznic: Kwiat Tiare, Yves Rocher i Czekolada i Pomarańcza, Original Source   I na koniec coś zupełnie nie włosowego ;) ale jako „zapacholiczka” chciałam się z Wami podzielić moimi dwoma ostatnio ulubionymi żelami pod prysznic. Żele są obecnie jedynym produktem kosmetycznym, który wybieram „po zapachu” (kiedyś w ten sposób kupowałam chociażby kosmetyki do włosów). Pierwszy kojarzy mi się z Pragą i pewnie dlatego tak go uwielbiam (nie wiem czy znacie taki sposób – zabieracie na wakacje całkiem nowy intensywnie pachnący żel i myjecie się nim przez cały wyjazd, potem po powrocie do domu nie używacie go przez jakiś czas i jak znów do niego wrócicie wspomnienia ożyją – gwarantuję Wam! :) ). Drugi zaś pachnie dokładnie tak jak delicje szampańskie, więc odkąd jestem na diecie ten żel to jedyne „słodycze” na jakie sobie pozwalam ;) A pachnie tak, że mam ochotę go zjeść! Pozdrawiam Was serdecznie, 