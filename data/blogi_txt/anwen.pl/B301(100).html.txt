Dziś wpis z serii najczęściej zadawanych pytań :) Kolejny raz jest to pytanie z pozoru banalne i niezasługujące na oddzielny post, ale ilość maili i komentarzy na ten temat zmotywowała mnie do tego by w końcu go napisać.      Przyznam Wam się od razu, że sama jestem zbyt leniwa na to by chciało mi się używać kilku różnych wcierek, ostatnio nawet jedna przekracza moje chęci i możliwości ;) Niemniej jednak są wśród włosomaniaczek osoby, które zawzięcie walczą o jak najszybszy porost włosów. Dla nich właśnie jest dzisiejszy wpis :)    1. Czy można używać kilku wcierek równocześnie?    Odpowiedź na to pytanie jak łatwo można się domyślić brzmi: zależy... Zależy od tego jakie to będą wcierki, czy mają alkohol i jak nasz skalp na nie reaguje. Nie ma niestety jednoznacznego rozwiązania, dobrego dla każdego, ale nic nie stoi na przeszkodzie by spróbować.     2. W jaki sposób pogodzić aplikacje?    Oczywiście nie mówimy o przypadku mieszania wcierek i stosowania takiego miksu na głowę, ale o tym, gdy chcemy używać osobno, ale w tym samym czasie np. kozieradki i jantaru. Najlepiej jest podzielić to tak, że jedną wcierkę stosujemy przed myciem (np. kozieradkę ze względu na przykry zapach czy oleje i inne produkty mogące przetłuścić lub obciążyć nam włosy), a drugą po myciu (wybieramy przede wszystkim te, które mogą przy okazji np. unieść włosy u nasady i przedłużyć ich świeżość). Tę przed myciem należy zaaplikować mniej więcej na godzinę przed, tak by składniki zdążyły się wchłonąć i zadziałać. Wcierkę po myciu możemy nakładać zarówno na całkiem suche już włosy, jak i na takie wilgotne (nigdy mokre - ociekające wodą, bo niepotrzebnie rozrzedzimy wcierkę). Wszystko zależy od Waszych preferencji :)    3. Czy można nakładać wcierki częściej niż dwa razy dziennie?    Można :) Jeśli naprawdę baaaardzo zależy nam na przyspieszeniu porostu (np. po nieudanym ścięciu) i mamy dużo wolnego czasu to możemy robić to nawet co godzinę. Wiele wcierek działa na zasadzie delikatnego podrażnienia/stymulowania cebulek, które mija po określonym czasie - aplikując je wiele razy zmuszamy cebulki to wzmożonej pracy cały dzień i mamy szansę osiągnąć rekordowy przyrost. Oczywiście musimy uważać by nie przesadzić i nie podrażnić sobie skalpu. Nie radziłabym też tej metody stosować zbyt długo ;) Co jakiś czas warto dać skórze odpocząć i nic w nią nie wcierać.   4. Co daje stosowanie kilku wcierek naraz? Przede wszystkim właśnie spotęgowanie ich działania i większe szanse na to, że włosy szybciej nam urosną, szybciej przestaną wypadać lub wyrośnie nam więcej baby-hair. Druga sprawa to np. podrażnianie/wysuszanie skalpu. Możemy wcierkę, która ma alkohol stosować zamiennie z tą łagodzącą i nawilżającą nam skalp. 5. A dlaczego właściwie nie stosować ich naraz?    Przede wszystkim dlatego, że nie dowiemy się jak tak naprawdę one na nas działają. Chyba, że już testowałyśmy je wcześniej to wtedy spokojnie możemy eksperymentować. Po co nam taka wiedza? Oczywiście nie tylko te z nas,  które prowadzą blogi (i potrzebne im to np. do recenzji ;) ) powinny wiedzieć, które wcierki jak na nie działają, bo dzięki temu mogą dobrać te najskuteczniejsze dla siebie i nie marnować czasu na wcieranie czegoś co u nich nie działa lub działa, ale bardzo słabo.     A Wy jak stosujecie wcierki? :)   Pozdrawiam Was serdecznie, 