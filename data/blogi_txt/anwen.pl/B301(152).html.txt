Minęło już ponad 7 tygodni od kiedy zaczęłam testować urządzenie Philips Lumea, więc przyszedł czas na małe podsumowanie efektów i przede wszystkim konkurs dla Was :)    Przez ten czas udało mi się "postrzelać z lasera" dokładnie 7 razy. Zabieg wykonuję co tydzień, w niedzielę. I w moim przypadku trwa to naprawdę chwilę. Na pierwszy ogień postanowiłam sobie zapewnić gładkość pod pachami i w okolicach bikini. Stwierdziłam, że nogami zajmę się dopiero wtedy jak zobaczę efekty w tych dwóch miejscach ;) Jak używać Philips Lumea?    Sam zabieg jest bardzo prosty do wykonania. Zaczynamy od uruchomienia urządzenia i ustawienia odpowiedniej dla nas mocy. Przy mojej karnacji i kolorze włosów, a także dosyć niskiej tolerancji bólu zdecydowałam się na poziom 3. Następnie przykładamy urządzenie dokładnie pod kątem prostym: i po zapaleniu się zielonej lampki 'strzelamy' ;)       I tak miejsce przy miejscu aż ostrzelamy strumieniem światła całą powierzchnię, z której chcemy usunąć włoski. W instrukcji zalecają by po każdym uwolnieniu impulsu urządzenie unosić i ustawiać w następnym miejscu. Ważne jest też by przed zabiegiem skórę dokładnie ogolić maszynką (nie można tego robić woskiem ani depilatorem).    Cały zabieg zajmuje mi jakieś 5-7 minut i do tej pory musiałam tylko raz ładować urządzenie, więc wbrew temu co czytałam na zagranicznych forach u mnie baterie trzymają naprawdę długo.    Efekty?   Przyznam szczerze, że po 7 tygodniach używania Philips Lumea spodziewałam się lepszych efektów. Tak naprawdę po pierwszych 5 razach nie było u mnie widać prawie żadnej różnicy :( Miałam nawet chwilę zwątpienia i pewnie gdybym sama kupiła urządzenie to w tym momencie nieźle bym się wkurzyła ;) Na szczęście zostałam zobligowana do dalszego testowania i w 6 tygodniu pierwszy raz zauważyłam, że włosów jest wyraźnie mniej. Po 7 zabiegu mogę stwierdzić, że włosów jest o około 40-50% mniej i przede wszystkim dużo wolniej teraz odrastają. Nie jest to jednak efekt, który mógłby mnie zadowolić. Liczę oczywiście na idealnie gładką skórę, ale teraz przynajmniej mam motywację by kontynuować zabiegi. Jestem bardzo ciekawa ile jeszcze muszę ich wykonać by osiągnąć zamierzony efekt.   O metodzie IPL...   Pod poprzednim moim wpisem o tym urządzeniu wiele z Was pisało, że metoda IPL jest nietrwała i zdecydowanie gorsza od 'prawdziwego' lasera. I rzeczywiście są to dwie zupełnie różne metody, więc i efekty niestety nieporównywalne. Przede wszystkim IPL nie usuwa nam włosów na zawsze, jedynie na kilka miesięcy. Po tym czasie włosy znów zaczną odrastać. Na początku słabsze i jaśniejsze, ale później będą rosły takie jak dawniej. Dlatego nigdy nie zdecydowałabym się na zabiegi IPL w salonach kosmetycznych. Nawet jeśli weźmiemy pod uwagę ceny promocyjne (np. z różnych akcji na grouponach) to i tak są one zdecydowanie za wysokie jak na efekt, który utrzyma nam się tylko przez kilka miesięcy. Nie dziwię się też wszystkim zawiedzionym dziewczynom, bo większość z salonów reklamuje IPL jako trwałą depilację :/ Urządzenie Philips Lumea nie należy do najtańszych (koszt to około 1600zł), ale wystarcza na 80 tys 'strzałów'. Próbowałam wyliczyć ile takich błysków potrzebuję do jednego zabiegu na pachy i okolice bikini i wyszło mi około 50-60. Razem z łydkami powinno teoretycznie wystarczyć łącznie około 300 'strzałów'. Czyli całym urządzeniem wg moich kalkulacji będę się cieszyć minimum 8 lat ;)     Na evencie przedstawicielka Philipsa mówiła nam, że optymalnie jest powtarzać całą serię 2 razy w roku. Można też pomiędzy jedną, a drugą serią wykonywać zabieg co kilka tygodni co powinno zapewnić nam w tym czasie gładkość. Czy tak rzeczywiście będzie i u mnie dam Wam znać za jakiś czas :) Nie mam porównania z depilacją laserową, ale po 7 tygodniach używania Philips Lumea mogę stwierdzić, że w tej chwili ten zabieg jest dla mnie całkowicie bezbolesny. Na początku odczuwałam delikatne szczypanie, ale skóra przyzwyczaiła się do tego po kilku razach. Po zabiegu IPL moja skóra nie jest ani zaczerwieniona, ani podrażniona.   Konkurs!   A teraz najprzyjemniejsza część dzisiejszego wpisu czyli konkurs dla Was :) Będziecie miały szansę wygrać w nim jedno z dwóch urządzeń Philips Lumea. Konkurs trwa od dziś do 2 kwietnia i wystarczy wypełnić poniższy formularz by wziąć w nim udział. Dokładny regulamin konkursu znajdziecie w linku poniżej.      Pozdrawiam Was serdecznie,    PS Jeśli nie możecie przesłać formularza - spróbujcie skorzystać z innej przeglądarki np. w Firefox :) 