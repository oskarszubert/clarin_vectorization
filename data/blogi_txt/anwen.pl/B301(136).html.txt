...szamponu, odżywki i wszystkich innych produktów włosowych? czyli kolejny wpis z serii najczęściej zadawanych pytań. Od razu uprzedzam, że wpis jest skierowany raczej do początkujących, bo każda 'włosomaniaczka', która zajmuje się włosami już od jakiegoś czasu dobrze o tym wie :) Mimo wszystko to pytanie pojawia się w komentarzach i mailach tak często, że nie mogę już dłużej zwlekać z takim wpisem :)    1. Szampon Najprostsza i najbardziej właściwa odpowiedź to: tak często jak potrzebują tego Twoje włosy. Przy przetłuszczających się robimy to codziennie. Wiem, że niektórzy dermatolodzy do dziś mówią swoim pacjentom, że nie należy myć włosów tak często, ale to stare podejście i absolutnie niewłaściwe. Takie przetrzymywanie przetłuszczonych włosów jest dla nich szkodliwsze niż jakikolwiek szampon, a w dzisiejszych czasach ich wybór jest już tak duży, że spokojnie możemy dobrać taki, który będzie łagodny dla naszej skóry i włosów. Przetłuszczone włosy, a raczej skóra głowy bardzo często są przyczyną nadmiernego wypadania włosów (mieszki włosowe obklejone łojem nie pracują tak jak powinny i nie dostają odpowiedniej ilości tlenu), poza tym w takich warunkach łatwiej o rozwój różnego rodzaju grzybów czy bakterii, więc możemy nabawić się chorób skóry. Oczywiście nie należy przesadzać również w drugą stronę. Jeśli macie włosy normalne lub wręcz suche (oczywiście pisząc to mam na myśli skórę głowy) to nie myjemy włosów na siłę tylko po to by je umyć. Mieszkając w dużych miastach, gdzie zanieczyszczenie powietrza jest duże warto robić to co 2-3 dni (w pozostałe dni oczyszczamy włosy poprzez szczotkowanie), a w tych mniejszych miejscowościach możemy myć włosy nawet rzadziej. Drugim aspektem, który bierzemy pod uwagę jest pora roku: latem czy zimą (ogrzewanie, czapki), gdy temperatury są bardziej ekstremalne skóra głowy poci się intensywniej i możemy potrzebować częstszego mycia.     2. Odżywka    Oczywiście są różne podejścia do stosowania odżywek, ale moim zdaniem należy ich używać przy każdym myciu. Ważne jest na pewno to by dobrać je odpowiednio do naszych włosów. Pamiętajcie, że odżywkę wybieramy biorąc pod uwagę typ włosów, a nie skóry głowy. W zależności od tego jak reagują one na proteiny-humektanty-emolienty i silikony wybieramy taką po której nasze włosy nie będą nadmiernie obciążone, ale za to łatwo nam się rozczeszą, będą gładsze, błyszczące, elastyczne itd. Przy włosach zniszczonych/rozjaśnianych/łatwo ulegających zniszczeniom nie warto rezygnować z silikonów. Trzeba jedynie wybrać produkt, który poza nimi ma jeszcze coś wartościowego w składzie i nie zapominać o regularnym oczyszczaniu włosów. Przy włosach łatwo obciążających się możemy stosować odżywkę przed myciem zamiast po. Nałożona na włosy na długości i spłukana dopiero razem z szamponem, zabezpieczy je przed splątaniem/przesuszeniem, a nie spowoduje obciążenia.     3. Maska    Jeśli mamy włosy bardzo zniszczone czy suche to możemy stosować maski nawet przy każdym myciu. Ja tak właśnie robiłam na początku mojego włosomaniactwa i taka metoda sprawdzała się idealnie, bo większość odżywek była dla mnie za lekka. Moje włosy wręcz piły wszystkie maski, nawet te bardzo odżywcze czy wzbogacane półproduktami. Mogłam je nakładać na włosy codziennie i to na pół godziny (czy nawet dłużej) pod czepek i włosy nie były obciążone. W tej chwili masek używam bardzo rzadko, może z raz na 2-3 tygodnie (zwłaszcza takie mocno proteinowe), bo moje włosy nie potrzebują ich częściej. Przy włosach normalnych/lekko zniszczonych spokojnie możemy sięgać po maskę raz na tydzień - taka częstotliwość jest najbardziej optymalne dla włosów.     4. Wcierka    Temat ten już na blogu poruszałam kilka razy, więc by się kolejny raz nie powtarzać odeślę Was do TEGO i TEGO wpisu. 5. Olej    Ostatnia akcja olejowania przekonała mnie (i chyba nie tylko mnie), że najlepsze jest olejowanie regularne. O ile nie macie włosów tak skłonnych do obciążania jak ja to możecie nakładać oleje nawet przed każdym myciem. Przy włosach suchych/zniszczonych taka częstotliwość będzie optymalna. Przy normalnych/mniej zniszczonych możecie ograniczyć olejowanie i robić to co 2-3 mycie, a przy włosach takich jak moje (zdrowych/niskoporowatych) nawet olejowanie raz na tydzień może okazać się zbyt częste. Pamiętajcie też, że oprócz częstotliwości wręcz ważniejszy jest dobór odpowiedniego oleju i metody nakładania.    6. Serum silikonowe    Podstawą jest zabezpieczanie końcówek po każdym myciu. Jeśli nie myjecie jednak włosów codziennie, a macie skłonność do rozdwajania/łamania się włosów to warto dokładać kolejne warstwy serum w dni kiedy ich nie myjecie. Przyznam Wam się też, że w chwili obecnej moich włosów nie zabezpieczam już regularnie, w sumie to robię to bardzo rzadko, a nie rozdwajają mi się wcale. Dlaczego? bo zabezpieczam je przed urazami mechanicznymi czy niesprzyjającymi warunkami pogodowymi w inny sposób (upinając je), a dodatkowo nie narażam ich też w żaden inny sposób (nie suszę, nie prostuję, nie farbuję itd).   7. Płukanki   W zależności od rodzaju jaki wybierzemy płukanki mogą być stosowane nawet po każdym myciu. Te, które niekoniecznie sprawdzą się stosowane tak często to takie, które mogą włosy nieco przesuszyć. W ten sposób działa większość ziół (wyjątkiem na pewno jest lipa czy siemię lniane), płukanki zakwaszające (z octu czy cytryny), a także te, które tonują nam zbyt żółty/ciepły odcień włosów (płukanka z gencjalny czy gotowe fioletowe/niebieskie). Po każdym myciu za to warto włosy przepłukać zimną (a nie lodowatą jak piszą niektórzy) wodą - pamiętając oczywiście, że płuczemy same włosy na długości, a nigdy nie polewamy zimną wodą głowy! O różnych płukankach, które ja lubię i stosuję (jak chociażby te aloesowe) możecie poczytać TU.    Nie wiem czy to wszystkie produkty pielęgnacyjne, które powinnam w tym poście uwzględnić, więc jeśli mielibyście jeszcze jakieś wątpliwości to napiszcie w komentarzach, a uzupełnię wpis :)  Pozdrawiam Was serdecznie, 