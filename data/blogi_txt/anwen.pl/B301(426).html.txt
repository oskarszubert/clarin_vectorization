Witam,  Piszę do Ciebie, gdyż nie potrafię sobie poradzić z moimi obecnymi włosami. Niecałe pół roku temu byłam posiadaczką brązowych, sięgających ok.  10 cm za obojczyk kręconych włosów. Nie potrzebowały one zbyt wiele,  lubowały się w ziołach, odżywkach, płukankach, raz na jakiś czas henna i  było dobrze. Niestety zapragnęłam być blondynką. Domowe rozjaśniania, farby itd.  kolor przechodził od marchewki do żółtego i w końcu wiedziałam, że  kolejnego farbowanie nie wytrzymają. Wypadały, musiałam je ściąć, a z  loczków zrobiły się fale. Powróciłam do henny i naturalnej pielęgnacji. Niestety niewiele to pomogło. Nadal źle wypadały, a henna nie całkiem pokrywała kolor. Postanowiłam  odwiedzić fryzjerkę, która wyrównała mi kolor i obcięła  większość zniszczonych. Teraz zapuszczam włosy. Zaczęłam pić skrzypopokrzywę, dzięki niej mam dużo baby hair i mniej wypadają, lecz zauważyłam, że problem tkwi w skalpie. Jest podrażniony i prawdopodobnie to on powoduje nadmierne przesuszanie się i  wypadanie włosów, strasznie swędzi (staram się nie drapać) Używam  szamponu bez SLS, delikatnych odżywek, w większości sprawdzonych już  wcześniej.          Czy mogłabyś mi polecić Droga Anwen jak nawilżyć skalp?  Większość odżywek, masek i olei tylko go natłuszcza i obciąża. Bardzo chciałabym powrócić do w miarę gęstych loczków.   Pozdrawiam,   Sherry MOJA PORADA:   Przesuszenie skalpu to niestety bardzo częsta przyczyna słabego stanu naszych włosów. Dbanie o skórę na głowie jest absolutnie kluczowe w pielęgnacji włosów i może nawet ważniejsze od dbania o nie na długości, bo to tu wszystko się zaczyna i od stanu skóry zależy jak mocne włosy nam wyrosną i czy będą nam one wypadać.     Pytania o sposoby na nawilżenie skalpu pojawiają się tak często, że aż sama się zdziwiłam jak uświadomiłam sobie dzisiaj, że jeszcze o tym na blogu nie pisałam. Mój skalp jest z natury przetłuszczający się, więc nigdy nie miałam problemu z jego nawilżeniem, ale za to dawniej, zwłaszcza przed erą włosomaniactwa zdarzało mi się go podrażnić. Jak nawilżyć skalp?    1. Ograniczyć to, co go nam przesusza - u Sherry przyczyna jest oczywista, to agresywne farby i rozjaśniacze podrażniły i przesuszyły jej skórę, ale niestety nie zawsze wiemy co mogło spowodować nasz problem. Najczęściej o suchość skóry obwiniamy: agresywne szampony, mocno alkoholowe wcierki, zioła (zarówno te w szamponie, płukance jak i wcierce), gorące powietrze suszarki, mocne ogrzewanie w pomieszczeniach w których przebywamy, promienie słoneczne (latem właśnie dostawałam od Was najwięcej maili odnośnie przesuszenia skalpu), suche szampony, dietę ubogą w kwasy tłuszczowe, podrażnienia/uczulenia na inne składniki kosmetyczne, a także choroby skóry.     2. Maseczką/odżywką - oczywiście trzeba bardzo uważać, bo wiele produktów przeznaczonych na włosy może nam skalp, zwłaszcza taki przesuszony podrażnić. Jeśli jednak macie sprawdzone produkty, które Wam się na skórze głowy sprawdzają to możecie nałożyć je na około 30 min przed myciem solo lub wzbogacone dodatkowo o nawilżające półprodukty. Możecie też przygotować własną maseczkę na bazie dojrzałego avocado. 3. Wcierką - oczywiście z tych sklepowych niewiele produktów się do nawilżenia skalpu sprawdzi. Taka wcierka nie może mieć w składzie alkoholu, a w wielu przypadkach również żadnych ziół. Poprzednia wersja Jantaru (przed zmianą składu) u mnie się bardzo dobrze pod tym względem sprawdzała, a w tej chwili nie potrafię wskazać nic więcej (może Wam się uda w komentarzach). Polecam za to przygotowanie własnej wcierki na bazie rozwodnionego żelu lnianego lub soku aloesowego i półproduktów, o których przeczytacie poniżej.     4. Mgiełką - najlepiej samodzielnie przyrządzoną. Do jej wykonania również możemy użyć tych składników, o których pisałam powyżej (aloes, żel lniany) i półproduktów. Oczywiście nie musicie mieć ich wszystkich. Do takiego najbardziej podstawowego przepisu wystarczy Wam przegotowana woda, siemię lniane lub sok aloesowy i np. gliceryna, którą znajdziecie w każdej aptece.     5. Półproduktami - które możemy wykorzystać zarówno do stworzenia własnej mgiełki czy wcierki jak i do wzbogacenia nimi maski czy płukanki. Najlepsze pod tym względem są: aloes, kwas hialuronowy, gliceryna, mleczko pszczele, mleczan sodu, mocznik czy miód.  Oczywiście zawsze pamiętajcie o zalecanych stężeniach! bo często to co w małej dawce działa nawilżająco - w dużej będzie dawało odwrotny efekt .    6. Olejem - oczywiście nie każdy olej będzie skórę nawilżał, niektóre wręcz mogą nam ją jeszcze bardziej przesuszyć (jak rycynowy czy te z dodatkiem ziół). Dobrze sprawdza się oliwa z oliwek, olej z kiełków pszenicy, z avocado czy z pestek winogron.     7. Płukanką - najlepsza będzie ta z siemienia lnianego, z lipy lub aloesu. 8. Żelem - najlepszy jest aloesowy (uważajcie tylko by nie miał w składzie alkoholu, bo i takie się zdarzają), lniany (który ugotujemy sami z TEGO przepisu), lub taki apteczny z panthenolem na poparzenia słoneczne (często w formie pianki).     9. Kremem - przy bardzo suchej skórze dobrze sprawdza się też kremowanie skalpu. Możecie nałożyć dowolny krem, który sprawdza Wam się w nawilżeniu skóry twarzy - oczywiście przed myciem.     Dajcie znać co jeszcze się u was sprawdza w nawilżaniu skóry głowy :) Pozdrawiam Was serdecznie, 