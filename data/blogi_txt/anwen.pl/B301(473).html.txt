Szampon już bez etykietki :( bo zmyła mi się podczas używania Szampon dostałam od sklepu e-naturalne w ramach współpracy. Bardzo zależało mi na przetestowaniu takiego własnoręcznie zrobionego, bo jak wiecie już od dawna szukam idealnego dla siebie szamponu aloesowego, który mógłby zastąpić mi ten z Carrefoura, który niestety został wycofany :( Sama bałabym się komponować szampon, bo to o wiele trudniejsze niż wzbogacenie maski półproduktami ;) Na szczęście z pomocą przyszła mi Pani Agnieszka i zaproponowała do wyboru dwie wersje takiego, mocno aloesowego szamponu. Skład jak na moje oko wydawał się przyjazny (ma wprawdzie Betainę Kokamidopropylową, która może podrażniać bardzo wrażliwe skalpy, ale mi na szczęście krzywdy nie robi). A jak się u mnie sprawdził? Przeczytacie poniżej :)  Opakowanie Plastikowa, biała butelka. Bardzo prosta i skromna. Wygodna klapka i otwór dokładnie taki jak trzeba – nie ma możliwości by wylać za dużo szamponu na raz. Etykietka niestety nie przetrwała użytkowania, ale ogólnie opakowanie jak najbardziej na plus :) Przygotowanie szamponu Na szczęście okazało się o wiele łatwiejsze niż się spodziewałam ;) Jedyna trudność to połączenie Gumy Ksantanowej z wodą, ale jeśli macie spieniacz do mleka to na pewno sobie z tym poradzicie. Dobra rada (podpowiedziała mi to Foster Marine i sprawdza się w 100%): użyjcie do tego ciepłej wody (ok. 40 stopni C) – będzie o wiele łatwiej to zmieszać! Zapach Szampon sam w sobie nie ma właściwie żadnego zapachu. To znaczy nie mamy w zestawie żadnej substancji zapachowej i mieszanina pachnie półproduktami (trochę jak olej rycynowy). Niezbyt mocno, ale mi osobiście ten zapach przeszkadzał, więc dolałam kilka kropel olejku eterycznego Werbena :) To najlepsze rozwiązanie pod warunkiem, że takie olejki nie wywołują u Was podrażnień! Możemy wybrać np. lawendowy czy rozmarynowy, które przy okazji będą miały dobry wpływ na naszą skórę głowy (zapobiegają wypadaniu i przyspieszają porost włosów). Działanie Szampon jest bardzo łagodny dla mojej skóry i włosów. Po jego użyciu skalp jest ukojony (u mnie bardzo często pojawia się podrażnienie i skóra mocno swędzi), a włosy nawilżone. Niestety nie robi u mnie takiego efektu push-up jak ten z Carrefoura, ale na pewno włosów nie obciąża jak to często robią u mnie delikatne szampony. Włosy po nim były bardzo lekkie i sypkie. Szampon dosyć słabo się pieni, ale ja akurat jestem już do tego przyzwyczajona i nie przeszkadza mi to w używaniu :) Myje włosy bardzo dobrze i z olejami również sobie bez problemu radzi (zmywałam nim i kokosa i Amlę i Skrzypolen). Po jego użyciu włosy były bardzo błyszczące (bardziej niż np. po Balsamie do kąpieli Babydream) i gładkie – takie wręcz jedwabiste - jak najbardziej lubię :D  Wydajność Do przetestowania dostałam półprodukty, z których otrzymałam ok. 100g szamponu. Po kilku użyciach (chyba 2 czy 3) uznałam, że jest on dla mnie za gęsty i dolałam do niego trochę wody. Taka ilość wystarczyła mi na dokładnie 11 użyć. Czyli wydajność ma raczej średnią. Na pewno wystarczyłby na dłużej, gdybym stosowała metodę kubeczkową, ale przyznam szczerze nie przepadam za nią, a pojemnik po farbie, który używałam do ulepszonej wersji tej metody zepsuł mi się już jakiś czas temu i nie kupiłam mu jeszcze zastępcy (nie wiem czy w ogóle to zrobię...). Podsumowanie Ja do tego szamponu niewątpliwie jeszcze wrócę – zwłaszcza, że obecnie w sklepie pojawiło się kilka jego wersji i jestem bardzo ciekawa tej do przetłuszczających się włosów. Biorąc pod uwagę skład (podany poniżej) i jego działanie, cena nie wydaje mi się wygórowana, a forma zestawu (zamiast kupowania wszystkich półproduktów oddzielnie) jest dla mnie wygodniejsza i tak naprawdę niewiele droższa :) Po przeliczeniu wszystkich półproduktów, które musiałabym kupić, żebym sama mogła zrobić taki szampon – 39,70zł (nie licząc opakowania), jego koszt jednostkowy wyniósłby 13,20zł, ale w tym wypadku musielibyśmy wszystko samodzielnie odmierzyć, a bez specjalnej wagi nie jest to wcale takie proste :(  To co mnie przede wszystkim przekonało do tego szamponu to właśnie skóra głowy, która po nim była przyjemnie nawilżona i ukojona. Komu mogłabym go polecić? Na pewno tym, którym nie straszna Betaina Kokamidopropylowa. I przede wszystkim tym z Was, które tak jak ja mają ochotę wypróbować taki własnoręcznie zrobiony szampon, a nigdy wcześniej tego nie robiły i nie chcą ryzykować zakupu wielu półproduktów :)  Skład (kolejność nie ma znaczenia)   Woda Betaina kokamidopropylowa   Polysorbate 60   Glyceryl cocoate Sodium Sunflowersseedamphoacetate   Ekstrakt z aloesu Gliceryna roślinna   Konserwant   Guma ksantanowa    To, że kosmetyk otrzymałam w ramach współpracy nie miało wpływu na moją opinię. To NIE JEST recenzja sponsorowana.  Pozdrawiam Was serdecznie,   PS Przypominam Wam o akcji. Zostało jeszcze tylko kilka dni na wysłanie paczki (pod warunkiem, że wysyłacie ją priorytetem)! Moja już poleciała :) 