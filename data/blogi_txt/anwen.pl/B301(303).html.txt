Ostatnio dostaję od Was mnóstwo maili z pytaniami o to jak stosować oleje na włosy. Na moim, blogu co prawda jest już wpis na ten temat, ale mimo wszystko macie sporo wątpliwości, które dziś spróbuję rozwiać :)  Jak długo trzymać olej na włosach? Moim zdaniem nie zawsze im dłużej trzymamy olej tym lepiej dla włosów. Jednym osobom wystarcza 1-2 godziny innym potrzebna jest cała noc. Najlepiej samemu popróbować i ocenić, co wolą Wasze włosy.  Jaka ilość oleju na moje włosy? Musicie pamiętać, że przy olejach nie sprawdza się zasada, że im więcej tym lepiej. Olej należy nakładać tak, aby włosy były nim tylko lekko posmarowane, a nie ociekające tłuszczem. Jeżeli nałożymy go za dużo, to potem będziemy mieć problem ze zmyciem. Na moje, jakby nie było dosyć długie włosy spokojnie wystarcza 1 stołowa łyżka oleju.  Czy nakładać olej tylko na włosy czy również na skórę głowy (skalp)? Tutaj niestety też wszystko zależy od Waszej skóry głowy. Zauważyłam, ze wielu osobom oleje wcierane w skalp mogą zwiększać wypadanie włosów. Jeśli zaobserwowałyście coś takiego u siebie, to stosujcie oleje tylko na włosy! Oczywiście nakładane w ten sposób nie odżywią nam cebulek, nie zapobiegną wypadaniu ani nie przyspieszą porostu, ale mogą nadać naszym włosom blask, elastyczność, zapobiec ich łamaniu i rozdwajaniu oraz wygładzić je. Po jakim czasie widać efekty olejowania? Kolejne pytanie, na które nie ma jednoznacznej odpowiedzi. Wszystko zależy od wyjściowej kondycji Waszych włosów oraz od ich porowatości. U jedynych pierwsze efekty będą widoczne już po miesiącu (chociaż nabłyszczenie czy wygładzenie możemy przy niektórych olejach zauważyć od razu), a u innych potrzeba na to kilku miesięcy, czy nawet prawie roku. Oczywiście nie zrażajcie się :) Po jakimś czasie (oby jak najkrótszym) włosy na pewno Wam się za oleje odwdzięczą :D Czy używając oleju powinnam dodatkowo stosować odżywkę? Wg mnie jak najbardziej tak! Oleje a odżywki to dwie zupełnie inne rzeczy i jedna nie zastąpi nam drugiej. Po zmyciu oleju szamponem mimo wszystko warto przynajmniej na chwilkę nałożyć odżywkę, bo dzięki niej łatwiej rozczeszemy włosy.  Jak zabezpieczyć poduszkę, jeśli chcę olejować włosy w nocy? Jeżeli już decydujecie się zostawić olej na noc to warto wybrać taki, który jest jak najmniej tłusty :) Idealnie sprawdza się tu kokos i wszystkie oleje, które są na jego bazie (np. Sesa, Heenara, Vatika itp.) Warto wybrać też taki o mało intensywnym zapachu – będzie Wam łatwiej usnąć. Po nałożeniu oleju na włosy (w naprawdę niewielkiej ilości – nawet mniejszej niż normalnie) dobrze jest je związać albo zapleść w warkocz. Na poduszkę możemy też położyć ręcznik albo dodatkową poszewkę, żeby zapobiec zatłuszczeniu. Nie ma sensu nakładać na głowę czepków, czapek czy rzeczników, bo najprawdopodobniej przez noc i tak nam one spadną, a z czymś takim na głowie raczej się nie wyśpimy. Jaki olej wybrać do stosowania po myciu? Oleje idealnie nadają się do nakładania w minimalnej ilości na włosy już po umyciu. Trzeba użyć dosłownie 1 kropli, rozprowadzić ją najpierw na dłoniach, a dopiero potem wetrzeć delikatnie w same końcówki włosów (suche bądź mokre). Później możemy jeszcze dodatkowo zastosować „jedwab” do włosów (czy inne silikonowe serum na końcówki) albo poprzestać jedynie na samym oleju. Oczywiście metodę tę możemy stosować tylko przy długich włosach. Najlepiej do takiego olejowania wykorzystywać lekkie oleje, takie jak: kokos, migdał czy olej z czarnuszki (ostatnio mój absolutny ulubieniec!). Czy stosować tylko jeden olej czy mogę używać kilku naprzemiennie? Podobnie jak w przypadku całej pielęgnacji włosów tak i w przypadku olei ja jestem zwolenniczką różnorodności. Na początek oczywiście najlepiej wybrać jeden olej, bo nie wiadomo czy taka forma dbania o włosy w ogóle nam się spodoba, ale z czasem chyba warto zaopatrzyć się w kilka różnych. Każdy z nich może mieć nieco inne działanie na włosy. Od czego zacząć? Najlepiej od czegoś łatwo dostępnego i w miarę taniego (jak chociażby oliwa z oliwek). Moja kolekcja w tym momencie liczy ok. 15 olei (na zdjęciu brakuje jeszcze oleju sezamowego), ale to już naprawdę przesada! ;)))) Jakim szamponem najlepiej zmywać oleje? To pytanie też bardzo często pada w wiadomościach od Was. Szczerze mówiąc moim zdaniem można każdym. Są nawet dziewczyny, które potrafią oleje zmyć samą odżywką! Bardzo ważne jest to w jaki sposób to zrobimy - trzeba myć włosy powoli i bardzo dokładnie, a jeśli mimo to macie problem to możecie wykorzystać TEN patent. Na początku, jak jeszcze nie mamy wprawy w zmywaniu olei, możemy używać szamponu z SLES, później powinnyśmy sobie poradzić nawet takim najdelikatniejszym.   Gdzie mogę kupić takie oleje?  O tym, gdzie można kupić olej kokosowy pisałam już TUTAJ Inne oleje - np. te indyjskie najłatwiej znaleźć w internecie (np. helfy.pl; shea.pl czy allegro.pl) czasami możemy znaleźć też ciekawe oleje w sklepach ze zdrową żywnością, dobrze zaopatrzonych delikatesach (jak Bomi, Alma czy Piotr i Paweł) a nawet zwykłych sklepach spożywczych. Bardzo duży wybór olei mają też sklepy z półproduktami kosmetycznymi, np. Zrób Sobie Krem, Mazidła czy Biochemia Urody. Możemy też upolować coś ciekawego będąc na wakacjach za granicą (w Turcji, Tunezji, Egipcie, Indiach i jak widać nawet w Irlandii ;) )  Nakładać oleje na mokre czy na suche włosy?  Niestety to kolejne pytanie, na które nie ma jednoznacznej odpowiedzi. Musicie same przetestować obydwie metody i wybrać tę, która będzie się lepiej sprawdzać. Przy olejowaniu mokrych włosów zauważyłam, że są one później jakby bardziej nawilżone (podobnie jak z nakładaniem oleju na wilgotną jeszcze skórę). Możemy też nałożyć olej na włosy spryskane jakąś lekką odżywką w sprayu (bez silikonów i pq oczywiście) albo np. rozcieńczonym żelem aloesowym czy wręcz czystym sokiem z aloesu. Muszę się Wam jednak przyznać, że osobiście najczęściej olejuję suche włosy, bo po prostu zapominam o ich zwilżeniu wcześniej :) Jeżeli miałybyście jeszcze jakieś pytanie odnośnie olei lub jeśli cokolwiek z tego nie jest jasne to piszcie proszę w komentarzach! Chciałabym, żeby w tym poście były zamieszczone wszystkie informacje dotyczące olei, tak abym mogła później do niego kierować wszystkie nowe osoby :))) Pozdrawiam Was serdecznie, 