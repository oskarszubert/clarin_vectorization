http://www.helfy.pl/olejek-stymulujacy-porost-wlosow-zatrzymuje- wypadanie Dzisiaj przychodzę do Was z recenzją, na którą wiele z Was czekało. Oleju Khadi używam od ponad miesiąca, więc myślę, że mogę się już z Wami podzielić obiektywną opinią na jego temat :)    Ale zacznę od początku. Jak zapewne część z Was już dobrze o tym wie (bo nie raz już się Wam skarżyłam) ciągle walczę z wypadaniem włosów spowodowanym farbowaniem. Ostatnio było nawet gorzej niż zwykle po zastosowaniu farby w piance, o której pisałam tu i tu. Na szczęście z pomocą przyszedł mi olejek z firmy Khadi, który ma stymulować porost włosów i powstrzymywać ich wypadanie. Przyznam Wam się, że kusił mnie on od bardzo dawna, jednak cena ciągle powstrzymywała mnie od zakupu. Teraz już wiem, że jest on wart tych pieniędzy.  Używałam go przed każdym myciem przez ponad miesiąc (dokładnie od 16 lipca), w tym czasie najczęściej myłam włosy co dwa dni. Nakładałam go na skórę głowy, robiąc przy tym delikatny masaż i na całą długość włosów. Zazwyczaj trzymałam go około 2-3 godzin, chociaż zdarzały się dni, gdy nie miałam aż tyle czasu. Na całe moje włosy i skalp spokojnie wystarczała mi niepełna łyżka stołowa oleju. Zmywałam go różnymi szamponami, również tymi delikatnymi (Nivea Baby) i nigdy nie miałam problemu z pozbyciem się oleju. Włosy nie były obciążone ani nie przetłuszczały się szybciej niż zwykle.  Olej ma dosyć intensywny zapach przy nakładaniu. Na szczęście na włosach już się go tak nie czuje. Zapach nie jest tak mocny jak chociażby Amla Dabur i jak dla mnie jest całkiem przyjemny (ale ja już jestem przyzwyczajona do tych kadzidlanych, indyjskich zapachów). Konsystencję ma płynną (nie trzeba go podgrzewać jak kokosa) i łatwo się go aplikuje na włosy. Jest naprawdę bardzo wydajny! Po miesiącu stosowania zużyłam może 1/5 butelki.  Oczywiście najważniejsze są efekty! I tutaj olejek Khadi spisał się na szóstkę! Przede wszystkim zahamował wypadanie. Mniej więcej po dwóch tygodniach włosy przestały wypadać całkowicie. Teraz oczywiście nadal wypada mi ich trochę przy czesaniu czy myciu, ale są to już normalne ilości i nie zostają mi praktycznie żadne włosy jak przeciągnę po nich ręką w ciągu dnia (po farbie było ich za każdym razem kilkanaście). Drugą rzeczą na którą w sumie nie liczyłam było przyspieszenie porostu. W ciągu miesiąca przybyło mi ok. 2 cm (niestety nie zmierzyłam dokładnie, bo nawet o tym wcześniej nie pomyślałam). Różnica musiała być widoczna gołym okiem, bo kilka osób pytało mnie ostatnio co robię, że włosy tak szybko mi rosną :)))  Olejek ten również bardzo dobrze wpływa na kondycję włosów. Po jego użyciu są one błyszczące, elastyczne, sypkie i nawilżone. Wygladają naprawdę bardzo zdrowo i są mega gładkie. Nawet nie kusiło mnie, żeby sięgnąć w tym czasie po Amlę :))) która jak już Wam pisałam na moich włosach powoduje niesamowity blask.  Khadi jest stworzony na bazie trzech olei: sezamu, kokosa i rycyny i zawiera mnóstwo typowo indyjskich, ziołowych ekstraktów (Amla, Brahmi, Bringaraj czy Bala), które wzmacniają włosy i odżywiają je od cebulek.  Podsumowując jest to zdecydowanie najlepszy olej jaki do tej pory używałam. Jestem pewna, że zagości on w mojej łazience jeszcze nie raz! Więc jeśli wahacie się, który indyjski olej do włosów wybrać, a nie przeraża Was jego cena, to jak najbardziej mogę Wam polecić Khadi!  INCI: Sesamum Indicum Oil(Sesamol), Cocos Nucifera Oil(Kokosnubol), Ricinus Communis Oil(Castrol), Eclipta Alba (Bringaraj), Bacopa Monnieri (Brahmi), Rosmarinus Officinalis Oil(Rosmarin),Citrullus Colycynthis (Koloquinthe), Sida Cordifolia (Bala), Butea Monosperma (Palasa), Gunja Abrus Precatorius (Gunja), Trigonella Foenum Graecum (Bockshornklee), Daucus Carota Oil (Karottenol), Cinnamomum Camphora (Kampfer), Vinca Rosea (Immergrun), Lanalool, Limonene. Pozdrawiam Was serdecznie, 