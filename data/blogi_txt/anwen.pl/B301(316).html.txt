Wszystko zaczęło się od recenzji suchego szamponu, na którą trafiłam na YT. Pamiętam, że kiedyś już rozważałam taka opcję, ale jakoś ciężko było mi uwierzyć w to, że one rzeczywiście działają, a poza tym wolałam codziennie umyć włosy i nałożyć na nie olej, maskę czy odżywkę. Niestety ostatnio mam o wiele mniej czasu na zajmowanie się włosami, więc zainteresowałam się sposobami na przedłużenie ich świeżości.   Niezmiernie ucieszyłam się jak zobaczyłam w gazetce Super-Pharm, że właśnie teraz jest promocja na suchy szampon z firmy Beauty Formulas. Oprócz tego miałam zamiar kupić sobie również w promocyjnej cenie maskę Biovax, bo moja jest już na wykończeniu. Niestety po przejechaniu całego miasta specjalnie w tym celu okazało się, że nic z interesujących mnie produktów już nie zostało :/ Pani w drogerii ze spokojem stwierdziła, że pewnie wszystko zostało już wykupione, a to był dopiero 2 dzień obowiązywania promocji! Oczywiście nie muszę Wam pisać jak zła byłam, zwłaszcza, że wcześniej spędziłam godzinę w kolejce w salonie Play.   Na szczęście przypomniał mi się sposób, o którym już jakiś czas temu czytałam na forum wizaż.pl. Dziewczyny piszą tam, że zamiast suchego szamponu można użyć sproszkowanej glinki czy alg, zasypki dla niemowląt a nawet zwykłej skrobi ziemniaczanej. Ja miałam w domu perfumowany talk, który dostałam kiedyś z zestawie z mydełkiem od siostry, która mieszka w UK. Nigdy nie wiedziałam do czego mogłabym go użyć, więc leżał sobie spokojnie w szafie. Wczoraj wypróbowałam go jako suchego szamponu. Nałożyłam go wieczorem w niewielkiej ilości na skórę głowy – delikatnie wcierając opuszkami palców. Włosy podniosły się u nasady i wyglądały tak jakbym je natapirowała. Zrobiło się ich o wiele więcej i ogólnie efekt bardzo mi się spodobał. Oczywiście miałam pewne obawy jak włosy będą wyglądały po nocy, bo zazwyczaj rano nie nadawały się już do wyjścia, ale stwierdziłam, że najwyżej poświęcę się, wyjątkowo wstanę wcześniej i je po prostu umyję. Na szczęście nic takiego się nie stało :) Włosy dziś wyglądały bardzo dobrze, nadal były delikatnie podniesione u nasady i z pewnością nie były tłuste. Przyznaję, że po kilku godzinach (po południu) ich stan trochę się pogorszył, ale nadal nie było tak źle, żebym czuła się niekomfortowo.    Na pewno nie jest to sposób, który praktykowałabym na co dzień. Zdecydowanie wolę mieć świeżo umyte włosy, ale w wyjątkowych sytuacjach jest to na pewno lepsze niż wyjście z domu z tłustymi włosami. Wydaje mi się, że efekt byłby o wiele gorszy gdybym próbowała w ten sposób odświeżyć już przetłuszczone włosy, ale z takimi eksperymentami zaczekam do weekendu ;) Dziś spróbuję też wykorzystać pomysł wizażanki Chatul, która nakłada glinkę/talk/algi od razu po wysuszeniu włosów, w ten sposób przedłużając ich świeżość. 