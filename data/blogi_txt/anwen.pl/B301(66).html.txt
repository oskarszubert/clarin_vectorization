Pragnę przedstawić metodę olejowania, która dla mnie okazała się najskuteczniejsza i którą odkryłam całkiem przypadkowo :)   Już parę razy próbowałam olejować włosy, które były  wilgotne (rozcierałam olej w dłoniach i aplikowałam na włosy), lecz bezskutecznie, gdyż bardzo trudno gęsty olej równomiernie rozprowadzić   na wilgotnych włosach. Dlatego przez wiele miesięcy pozostałam przy   olejowaniu na sucho.  Pewnego dnia przygotowałam sobie moją ulubioną kąpiel - do wody dolałam dosyć dużo oliwy z oliwek i zanurzyłam się w tym rosołku całym ciałem   wraz z głową. Pozwoliłam w ten sposób naolejonym włosom wyschnąć. Musiałam umyć je 3  razy szamponem z SLS, ale nigdy wcześniej nie miałam tak gęstych i  nawilżonych włosów bez użycia odżywki!!! Od tamtej pory olejuję włosy w sposób następujący:    Napełniam miskę ciepłą wodą;   Dolewam naturalnego oleju w ilości według uznania i dokładnie mieszam, aby powstał 'rosół';    Zanurzam włosy w misce, polewam je itp. - tak, aby  dokładnie naoliwić. Po naolejeniu zawijam włosy na chwilkę w ręcznik,  żeby wchłonęły nadmiar wody. Bywa, że zamiast tego na ok. pół godziny  nakładam foliowy czepek, który zawijam ręcznikiem, aby pod wpływem  ciepła dodatkowo wydobyć cenne właściwości oleju;    Naolejowanym włosom pozwalam naturalnie wyschnąć tak samo  jak w przypadku włosów umytych szamponem (trwa to jednak troszkę  dłużej);    Rano lub po paru godzinach od wyschnięcia myję włosy:  najpierw prostą odżywką, potem ok. 2-3 razy szamponem. Na koniec  nakładam pod folię i ręcznik odżywczą maskę i stosuję płukankę octową/ziołową/keratynową/cysteinową/gencjanową itp.;    Czasami maskę mieszam z maluśką kropelką gencjany (tak, aby lekko zabarwić ją na fioletowo, inaczej może zabarwić włosy),  aby odcień blond nie był żółty.    Opracowałam także wersję dla leniwych :) Moczymy włosy w ciepłej wodzie lub myjemy je delikatnym preparatem, a  następnie na całej długości włosów rozpylamy olej, który wcześniej  został przelany do butelki z atomizerem. Nie musimy się martwić tłustą miską i wanną ;) Koleje etapy są identyczne jak w przypadku rozcieńczania oleju w misce ;)  Pozdrawiam i mam nadzieję, że u Was ta metoda też zda egzamin na 6! :)  HairCare    Ps. Nie byłabym sobą, gdyby nie dodała kilku słów od siebie ;) Po pierwsze olej nałożony tą metodą zmywa się dokładnie tak samo jak zawsze (nie trzeba zmywać go wcale aż trzy razy) i tylko od nas zależy jakiego szamponu do tego użyjemy - wcale nie musi być on z silnym detergentem. Druga sprawa to czasochłonność - mi nałożenie oleju z pomocą miski z wodą zajęło sporo mniej czasu niż normalnie. Zwykle najpierw spryskiwałam włosy mgiełką i dopiero na takie wilgotne nakładałam olej rękami. I trzecia ostatnia rzecz - to rzeczywiście działa! Włosy po takim olejowaniu są zdecydowanie bardziej nawilżone i "mięsiste". Oczywiście nigdy nie mamy gwarancji, że zadziała to tak samo na każdych włosach, ale moim zdaniem warto spróbować. Ja od dziś tylko tak będę olejować włosy (z tą różnicą, że ja nie czekam aż włosy wyschną, tylko zmywam olej po ok. 2 godzinach od nałożenia) Pozdrawiam Was - Anwen :)) 