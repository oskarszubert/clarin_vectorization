O płukankach wspominałam już kilka razy. Najlepiej byłoby używać ich po każdym myciu, ale oczywiście nie zawsze mamy na to czas ani ochotę. Zawsze możemy przygotować większą ilość – na kilka dni. Należy jednak uważać bo większość z nich szybko się psuje. Ja przygotowuję porcję na 2-3 użycia i trzymam w plastikowej butelce obok wanny tak by o niej nie zapominać ;) Oczywiście możliwości jest bardzo dużo. Ja napisałam tylko o kilku z nich – tych których sama używałam albo mam pewność, że są skuteczne. Zakwaszające   Pomagają przywrócić odpowiednie pH, działają stabilizująco na kolor i domykają łuski włosa dzięki temu działają nabłyszczająco i wygładzająco.   · Cytrynowa – sok z połowy cytryny rozpuszczamy w litrze wody. · Octowa – dwie łyżeczki na dwa kubki wody.  · Hibiskusowa – dwie torebki herbatki zaparzamy w litrze gorącej wody. Przed użyciem należy dobrze wystudzić płyn.   Nadające kolor   Nie spodziewajmy się oczywiście koloru jak po chemicznej farbie ;) Takie płukanki bardziej nadają połysk i mogą delikatnie zmienić odcień włosów, ale na pewno z blond nie zrobią czerni i odwrotnie.    · Kawowa – podobno delikatnie przyciemnia włosy (niestety przy moich farbowanych na czarno włosach różnicy nie widać). Dodatkowo kofeina zawarta w kawie działa pobudzająco na cebulki włosów i przyspiesza porost. Po takiej płukance włosy pięknie błyszczą! · Rumiankowa – delikatnie rozjaśnia blond włosy. Nadaje raczej ciepły odcień, rozświetla je. Przy okazji działa dezynfekująco i kojąco na skórę głowy. Pod warunkiem oczywiście, że nie jesteśmy uczuleni na rumianek ;) · Z roztworu gencjany – nadaje zimny odcień rozjaśnianym blond włosom. Trzeba uważać, żeby nie przesadzić bo można otrzymać fioletowe włosy ;) Gencjanę kupujemy w aptece. Dodajemy jej tylko tyle aby woda była delikatnie fioletowa. Efekt utrzymuję się o kilku myć. Podobno jest zdrowsza dla włosów niż gotowe, fioletowe szampony czy płukanki. · Z kory dębu/ z łupin orzecha włoskiego – gotujemy zioła w garnku przez kilkanaście minut. Gotową płukankę stosujemy po każdym myciu. · Z łupin cebuli/ nagietkowa – nadają włosom rudawy kolor. Nie próbowałam więc niestety nie wypowiem się na temat działania. Łupiny cebuli musimy pogotować aż woda uzyska intensywną barwę – następnie wystudzonym płynem płuczemy włosy. Nagietek zalewamy gorącą wodą i zaparzamy.   Ziołowe   O ziołowych płukankach już pisałam, więc nie będę się powtarzać. Dziś tylko o jednej, która ma dosyć niesamowite właściwości:   · Szałwiowa – prostuje włosy. Oczywiście nie tak jak prostownica, ale efekt jest widoczny. Włosy są też gładsze i błyszczące. Dodatkowo szałwia wzmacnia włosy. Robimy ją tak jak wszystkie ziołowe płukanki – np. dwie torebki na litr wody. Przestudzonym naparem płuczemy włosy po myciu.    Odżywcze   Odżywiają skórę głowy i włosy. Są doskonałym uzupełnieniem codziennej pielęgnacji włosów. Po ich użyciu włosy lepiej się układają i fryzura dłużej się trzyma.   · Miodowa – może delikatnie ocieplić nam odcień włosów. Odżywia, nawilża, nabłyszcza, a także nadaje włosom miękkości. Oczywiście używamy jedynie naturalnego miodu. · Piwna – na szczęście zapach piwa nie utrzymuje się na włosach. Taka płukanka wzmacnia włosy i je nabłyszcza. · Kokosowa – rozcieńczamy mleczko kokosowe przegotowaną wodą. Włosy po jej użyciu będą pięknie błyszczeć, a także mniej się puszyć. · Lniana – gotujemy ją z ziarenek siemienia lnianego. Ja na szklankę wody dodaję łyżkę siemienia. Po ugotowaniu jeszcze to odpowiednio rozcieńczam. Działa mocno nawilżająco i wygładzająco. 