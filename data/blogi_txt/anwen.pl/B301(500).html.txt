Żel to taki zapomniany nieco kosmetyk, przez wiele osób niedoceniany i kojarzony raczej z facetami z „postawionymi na żel” włosami niż z pięknymi kręconymi włosami. Dziś chciałabym pokazać Wam, że warto go na włosach (falowanych czy kręconych) przetestować :) Jeżeli czytają mnie jakieś kręconowłose z wizażu to wiem, że Was przekonywać nie muszę ;) mało tego – to Wy mnie do niego przekonałyście! :))) Po pierwsze żel musimy nauczyć się używać. Niestety nie jest to wcale takie łatwe, bo każde włosy lubią inaczej ;) ważne jest by po nałożeniu żelu pozwolić włosom całkowicie wyschnąć (naturalnie czy przy pomocy suszarki) nie dotykając ich w trakcie. Potem takie zupełnie już suche i postrączkowane włosy (żel zaschnie i włosy zrobią się całkiem sztywne) musimy odgnieść. I tu jest właśnie pies pogrzebany ;) Dopiero po odgnieceniu żelu nasze włosy wyglądają tak jak powinny – robią się miękkie, błyszczące, mniej spuszone, a skręt jest zachowany.  Żel możemy nakładać na zupełnie mokre jeszcze włosy (po odżywce b/s) albo już po lekkim ich osuszeniu. Co do ilości to musicie sprawdzić to na swoich włosach. Przy żelu lnianym nie musimy się obawiać – możemy go nałożyć nawet baaaardzo dużo, a włosy i tak na pewno nie będą obciążone. Przy sklepowych trzeba bardziej uważać.  Jakie żele warto przetestować?Przede wszystkim lniany. Jest to najzdrowsza (dla włosów) i chyba najtańsza opcja. Oczywiście nie każdemu pasuje, ale w razie czego resztę surowca możemy wykorzystać w inny sposób i nic się nie zmarnuje ;) Ja osobiście polecam Żel Bielendy z Czarną Rzepą – jest to pierwszy w życiu żel, który się u mnie sprawdził. Włosy nie były po nim suche ani spuszone tylko miękkie i błyszczące, a fale jak na mnie całkiem nieźle zdefiniowane. Nie skleja on włosów tak jak robiły to u mnie inne żele. Po wygnieceniu nie zostaje po nim żaden ślad. Dziewczyny na Zakręconym Forum polecają też żel z Isany (męski, pomarańczowy) i Joanny Mrożący. Możemy tez wymieszać sklepowy żel z lnianym – skręt jaki uzyskamy będzie nieco grubszy, a włosy bardziej odżywione.  Na koniec moje włosy po użyciu żelu z Bielendy: Mam nadzieję, że po tym wpisie odważycie się spróbować i przekonacie się, że żel jest naprawdę fajnym i przede wszystkim skutecznym stylizatorem loków i fal!  Pozdrawiam Was serdecznie, Ps. Jako, że moje włosy nie do końca może pokazują "moc sprawczą" żeli, to podsyłam Wam jeszcze LINK, który być może bardziej Was przekona ;) i FILM pokazujący odgniatanie włosów (znalazłam go TU) 