O ile w listopadzie nic tak naprawdę mnie nie zachwyciło kosmetycznie tak grudzień obfitował w ulubieńców i to nie tylko włosowych. Postanowiłam jednak napisać dziś tylko o jednym - chyba najlepszym, włosowym produkcie do odżywiania jaki w ostatnim czasie testowałam.          Duży, wygodny słój czyli idealne wg mnie opakowanie na tego typu produkt. Łatwo wydobyć odpowiednią ilość produktu, nic się nie marnuje, możemy spokojnie zużyć go do końca bez konieczności przecinania opakowania (czego osobiście nie lubię). Co do wyglądu też nie mam mu nic do zarzucenia - bardzo prosta biało niebieska etykieta, wygląda na produkt profesjonalny.          Lekki, delikatny, na moich włosach zupełnie niewyczuwalny. Pachnie nieco kokosowo, ale nie jest to wyraźna nuta, więc nie będzie przeszkadzała nawet osobom, które nie znoszą takich, słodkich zapachów.        Bardzo gęsta, treściwa i nieco woskowa - podobna do tej jak w masce Kamille Pilomaxu. Idealnie się rozprowadza i nie spływa z włosów. Jak na tak gęstą maskę jest bardzo wydajna, nie trzeba jej dużo by pokryć nią dokładnie wszystkie włosy.        Maska przede wszystkim doskonale nawilża i wygładza włosy. Już przy spłukiwaniu czujemy jakie są śliskie i gładkie pomimo braku silikonów w składzie. Włosy idealnie się po niej rozczesują (również na mokro, więc świetnie sprawdzi się i na kręconych włosach). Po wysuszeniu włosy są idealnie wygładzone, bardzo błyszczące, widocznie nawilżone i odżywione. Nie strączkują się, nie puszą ani nie są obciążone. Włosy po niej są bardzo lekkie, sypkie i o wiele lepiej się układają. Naprawdę już od pierwszego użycia wyglądają zdecydowanie lepiej! Maskę nakładałam zarówno przed myciem (na około pół godziny pod czepek i ręcznik) jak i po myciu na około 5 minut i w obu przypadkach efekty były świetne!      Skład: Aqua, Propylene Glycol, Mirystyl Alcohol, Cetrimonium  Chloride, Aloe Barbadenis, Coconut Oil, Citric Acid, Parfum, Benzyl  Alcohol, Methylchloroisothiazolinone, Methylisothiazolinone. Niewątpliwie jej ogromny atut to właśnie niesamowicie prosty, ale za to ciekawy skład. Znajdziemy tam i aloes i olej kokosowy w dużych ilościach. Oprócz tego nawilżacz, emolient i antystatyk. Na końcu poza zapachem i kwasem cytrynowym, który odpowiada za pH produktu mamy oczywiście konserwanty.      Ja swoją maskę kupiłam w Makro za około 19zł za 500ml opakowanie. Jeśli nie macie dostępu do tego sklepu pozostaje Wam allegro i sklepy fryzjerskie (również te internetowe).       Jest to jedna z najlepszych masek jakich używałam w całym moim życiu - nawet lepsza do dotychczas mojej ulubionej Stapiz, Sleek Line. Co najlepsze sprawdza się na różnych rodzajach włosów i praktycznie każdy kto jej użyje jest nią zachwycony (wystarczy poczytać KWC czy recenzje na blogach). Ogromną zaletą jest też to, że regularnie używana maska ma szansę trwale poprawić kondycję naszych włosów, "odbudować je" i zminimalizować łamanie czy rozdwajanie. Bioetika oczywiście wędruje na listę moich włosowych ulubieńców i nie mam zamiaru z niej rezygnować już nigdy!    Pozdrawiam Was serdecznie, 