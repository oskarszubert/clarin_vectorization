Dziś w MWH historia prześlicznej Oli, której udało się (przynajmniej wizualnie) całkiem nieźle zagęścić włosy, a do tego bardzo wyraźnie poprawić ich stan i kondycję. Ta historia uczy jeszcze dwóch ważnych rzeczy, że po pierwsze z pielęgnacją nie warto przesadzać i w przypadku włosów bardzo często 'mniej znaczy więcej', a po drugie pokazuje nam jak ważne poza pielęgenowaniem włosów jest to co jemy. Zresztą zobaczcie i przeczytajcie same :))       W dzieciństwie miałam niczym wyróżniające się włosy. Nigdy nie były bardzo długie, nawet zapuszczone do Komunii nie były imponującej długości. Jednak mimo wszystko do 6 klasy podstawówki były zdrowe i całkiem gęste. Dopiero w gimnazjum (2008 r.) zaczęły wyglądać coraz gorzej. Na początku tego nie zauważałam, jednak w pewnym momencie zaczęłam porównywać je z włosami koleżanek – żadna z nich nie miała tak połamanych włosów i żaden włosek nie kończył się białą kulką, tak ja u mnie. Włosy łamały się od wysokości ucha, były mocno przerzedzone, matowe i najbrzydsze, jakie można było spotkać w szkole.             Wywijały się, nie były ani proste, ani kręcone.           Podkreślam, że nie robiłam z nimi nic – nie farbowałam, nie prostowałam, nie suszyłam, nie rozjaśniałam, ale też nie dbałam o nie. Teraz wiem, skąd cały ten problem – ważyłam ok. 40 kg przy 155 cm, moja dieta składała się z samych śmieci, nie potrafiłam normalnie zjeść obiadu czy normalnego posiłku, mój jadłospis opierał się na podjadaniu słodyczy i innych niezbyt odżywczych rzeczy. Włosy nie dostawały ode mnie nic, z czego mogłyby czerpać korzyści. Dodatkowo pojawił się problem ze skalpem – łuszczył się, pojawiały się krostki i strupki. Próbowałam ratować włosy szamponami do włosów zniszczonych, jednak to nasilało problem ze skalpem. Długo zajęło mi zdecydowanie się na jakieś konkretne kroki, aż w końcu wylądowałam u trychologa. Zrobiono mi badanie skalpu, które wykazało, że mój skalp pokrywa tłusty łupież, który blokuje wzrost włosa i jego odżywanie. Kupiłam w gabinecie trychologicznym płyn do oczyszczania skalpu i szampon ziołowy (z SLS), co pomogło mi zniwelować cały problem ze skalpem, jednak włosy na długości wciąż nie dostawały nic dobrego, ziołowy szampon z SLS wysuszał je i nie pomagał ich regenerować (a to dopiero niespodzianka!:P) Pamiętam też epizod z zabiegami w salonie fryzjerskim za pomocą bomby silikonowej zwanej Zabiegiem Odnowy Loreal, który pomagał tylko doraźnie. Włosy jednak były naprawdę błyszczące i uniesione, jednak problem połamanych włosów wciąż mnie nękał. Aby pozbyć się ich, siostra ścięła mi włosy do ramion (z długości do stanika), jednak wyglądały właśnie tak:           Potem rosły sobie spokojnie, a w pierwszej klasie liceum wyglądały tak        Jednak narzekałam na nie bardzo często i zdawałam sobie sprawę z ich stanu, jednak zdarzało mi się usłyszeć „wcale nie masz takich zniszczonych włosów!”. Siostra pokazała mi bloga Anwen. Wpadłam w szał półproduktów, setek odżywek. Natłok wiadomości, sposobów na pielęgnację nie wyszedł mi na dobre, bo potrafiłam wylać sobie na włosy całą 15ml buteleczkę oleju na włosy i zmywać go potem trzy razy Babydreamem, nie nakładając po tym żadnej odżywki. Nie znałam umiaru, na włosach lądowały wszystkie półprodukty, jakie miałam w łazience. Myślałam, że dobrze im to zrobi, ale włosy nie ruszyły ku dobremu. Postanowiłam sobie, że po półmetku chłopaka zetnę je na krótko, do wysokości pierwszego połamanego włoska. No i efekt był taki:           Teraz nie zrobiłabym tego, podcinałabym je systematycznie bez drastycznej zmiany długości. Niedługo po tym jednak pojawiły się te białe kulki na końcu każdego włosa… Moja pielęgnacja nieco się uspokoiła, jednak wciąż eksperymentowałam, przesadzając z ilością kosmetyków. Pierwszy pozytywny efekt mojej pielęgnacji odnotowałam po płukance octowej i oleju z pestek śliwki Ciągle podcinałam końcówki, nie dając szans włosom zmienić swojej długości. Teraz tak sobie myślę, że gdybym trochę przystopowała z tym podcinaniem włosów to dziś miałabym wymarzoną długość, bo włosy rosły naprawdę szybko! (zasługa skrzy pokrzywy, tak myślę) Najlepsze efekty osiągałam po płukance l-cysteinowej i masce Biovax do włosów ciemnych. Właściwie to przez te dwa lata nie znałam umiaru w pielęgnacji włosów, nie uznawałam minimalizmu, bo myślałam, że im więcej, tym lepiej. Kupowałam cały czas nowe odżywki i maski, nie używałam ich potem regularnie, więc włosy dostawały niezły mix. Przełomem w mojej pielęgnacji było ograniczenie liczby kosmetyków, regularne używanie max. 3 odżywek/masek, aż do wydenkowania ich. Na szaleństwo pozwalam sobie przed myciem, wtedy robię płukankę, nakładam maskę i olej.            Wciąż się uczę na błędach, które skrupulatnie zapisuję w dzienniczku pielęgnacji włosów, w którym opisuję każdy dzień pielęgnacji. Zmieniłam swoje nawyki żywieniowe- przekonałam się do jedzenia normalnych posiłków, teraz przekonuję się do owoców i warzyw, aby włączyć je do diety na stałe. Włosy poprzez odpowiednie nawilżenie nabrały ciemnego, głębokiego odcienia, ‘wyprostowały’ i wygładziły się:            Moim największym grzechem, którego żałuję do dziś (i to w dodatku za czasów świadomego włosomaniactwa!) było zafarbowanie włosów na jaśniejszy kolor. Nienawidziłam moich ciemnych włosów, chociaż teraz do nich wracam (z pomocą przyszła henna Khadi ciemny brąz, która idealnie pasuje do mojego naturalnego odcienia włosów) i uwielbiam ich ciemny kolor! Wciąż przebija się rudawy kolor, ale mam nadzieję, że to kwestia czasu, gdy zniknie. (efekt po farbowaniu)      Końcem lipca odwiedziłam Viru w Krakowie na drobne wycieniowanie i „amerykańską grzywkę”: Obecna pielęgnacja (i tu widać ten zdrowy minimalizm, chociaż na półce czekają na moje włosy inne maski i odżywki):    Oleje – Oilmedica  i moje własne serum olejowe  Maski – Osmo intense repair, Farmona żeń-szeń  Odżywka – Stapiz d’Argan   Szampon – Fitomed odcienie ciemnie Henna i Herbata   Suplementy- skrzypokrzywa i siemię lniane     Ważnym elementem w mojej pielęgnacji jest odżywanie na noc, przed myciem i domowa sauna. Lubię też dodawać do maski imbir  lub nawilżające półprodukty. Ukochaną płukanką jest ta z kwiatów lipy, która wspaniale nawilża włosy.     Czasami spryskuję włosy sprayami Gliss Kur i oczywiście zabezpieczam końcówki serum silikonowym. Na skalp kładę balsam z enzymami z pijawek.       A na koniec porównanie włosów: 