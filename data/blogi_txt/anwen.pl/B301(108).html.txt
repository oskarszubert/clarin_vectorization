Dziś przychodzę do Was z recenzją kolejnej farby z serii tych bardziej naturalnych i delikatnych. Tym razem mamy do czynienia z taką, która nie zawiera parabenów, amoniaku, rezorcyny i silikonu, ale niestety zawiera PPD tylko w ilości mniejszej (1,2%) niż farby drogeryjne czy fryzjerskie. Farby te są trwałe i pokrywają 100% siwych włosów. Do wyboru mamy 26 odcieni, przy czym ja oczywiście wybrałam czarną - Heban. Na moich włosach nie odnotowałam żadnego przesuszenia czy też jakiegokolwiek zniszczenia włosów.   Aplikacja Farba ma niezwykłą konsystencję bardzo lekkiego żelu i jest jej w opakowaniu bardzo dużo – dzięki temu naprawdę wyjątkowo łatwo i przyjemnie się ją nakłada. Pod tym względem jest to zdecydowanie najlepsza farba jaką w życiu używałam. Co mnie zaskoczyło to to, że chyba pierwszy raz farba (1 opakowanie) wystarczyła mi na pokrycie prawie całych włosów!   Kolor Idealny! Naprawdę tak pięknej czerni dawno nie widziałam :)) Intensywny, głęboki i do tego zimny odcień, który nie wygląda sztucznie. Niestety zostaje też na skórze – trzeba przy farbowaniu bardzo uważać, bo ciężko się ze skóry zmywa :(   Trwałość Bez zastrzeżeń. Farbowałam ponad 3 tygodnie temu i kolor zupełnie się nie zmienił. Nadal jest tak samo intensywny jak kilka dni po farbowaniu. Niestety u mnie już są widoczne odrosty, więc w najbliższy weekend czeka mnie kolejne farbowanie.   Zapach Niezbyt przyjemny, ale nie aż tak gryzący jak w niektórych farbach drogeryjnych. Nie jest na szczęście na tyle intensywny by przeszkadzać nam już po nałożeniu farby.  Podrażnienie/wypadanie Włosy minimalnie bardziej wypadały niż po Sanotint czy hennie Khadi, ale nie jest to takie wypadanie jak zwykle po farbowaniu. Color Soin nakładałam na olej (na wszelki wypadek) i skóra na szczęście nie była podrażniona. Oczywiście jeśli macie uczulenie na PPD to absolutnie nie możecie używać tej farby, a jeśli nie jesteście co do tego pewne – koniecznie najpierw zróbcie próbę uczuleniową.  Cena i dostępność Farba kosztuje ok. 30zł i możemy kupić ją jedynie w aptekach (np. doz.pl). Listę wszystkich aptek, w których dostępne są te farby znajdziecie TU   Skład Heban (1N): oleamina PEG-2. AQUA PURIFICATA (woda destylowana). kokamid DEA. alkohol etylowy (ALkOHOL). glikol propylenu.. etanoloamina. kwas oleinowy. p-fenylodiamina. siarczan sodu. TETRASODIUM EDTA. hydrolizowane białka roślinne (pszenica zwyczajna, soja, kukurydza, owies zwyczajny). izoaskorbinian sodu. N,N-BIS(2-hydroksyetylo)-siarczan dwuetylo-p-fenylenodwuaminy. siarczan 2-AMINO-4-HYDROksYETYLoAMINOANIzOLu. 4-chlororezorcyna.Utrwalacz  AQUA PURIFICATA (woda destylowana). nadtlenek wodoru. alkohol cetylowy. alkohol cetearylowy. LAURETH-3. CETEA-RETH-20. siarczan oksykinoliny. Balsam  AQUA PURIFICATA (woda destylowana). QUATERNIUM-83. ROSMARINUS OFFICINALIS (olejek rozmarynowy). mocznik IMIDAZOLIDINYLowy. EUCALYPTUS GLOBULUS (olejek eukaliptusowy).   Bardzo spodobał mi się balsam dołączony do farby. Też ma żelową, półpłynną konsystencję i maksymalnie prosty skład, a włosy po nim były naprawdę cudowne. Na drugi dzień po farbowaniu usłyszałam w pracy tyle komplementów na temat włosów ile chyba przez całe życie nie nazbierałam ;) i to od osób, które nigdy dotąd na moje włosy nie zwracały uwagi! Podsumowując na ten moment jest to moje absolutne KWC w kategorii farb! Przede mną jeszcze Biokap, ale jestem pewna, że ciężko mu będzie przebić wrażenie jakie na mnie zrobiła farba Color Soin :))) Pozdrawiam was serdecznie, 