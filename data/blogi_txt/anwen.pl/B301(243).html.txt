Moje włosy sporo w swoim życiu przeszły. Jako dziecko byłam posiadaczką długich aż za talię blond loków. Pozbyłam się ich przy pierwszej wizycie u fryzjera kiedy mogłam zdecydować o długości włosów. Cóż, byłam dzieckiem, które miało zdecydowanie dość codziennego szarpania przy czesaniu. Po wyjściu z wieku dziecięcego moje włosy nie były już blond – przybrały kolor o uroczej nazwie „mysi europejski” czyli nieokreślone coś między blondem a brązem z szarawym odcieniem. Od tej pory ścinałam włosy na długość mniej więcej do brody, pozwalałam im odrosnąć mniej więcej do ramion i znów ścinałam. W tamtych czasach moją jedyną pielęgnacją był szampon – taki jaki akurat stał w łazience. Kiedy miałam 14 lat zafarbowałam włosy po raz pierwszy – zrobiłam balejaż blond pasemek. Od tej pory zaczęłam eksperymentować z kolorem miotając się między różnymi odcieniami blondów i jasnych brązów.  Tak wyglądały moje włosy w 2005 roku: Nie widać tego na zdjęciu ale były w bardzo złym stanie. Powiększyłam wtedy swoją „pielęgnację” o silikonową odżywkę, która doskonale maskowała faktyczny stan włosów.  Nie mam zdjęć z kolejnych trzech lat. Obejmowały one eksperymenty z kolorem – miałam wtedy na głowie każdy możliwy odcień, odbyło się mnóstwo farbowań i dekoloryzacji. W 2006 roku zaczęłam prostować włosy, najpierw zwykłą prostownicą z metalowymi płytkami, później już taką z płytkami ceramicznymi. Moje włosy były tak zniszczone że niskie temperatury nie były w stanie sobie z nimi poradzić, dlatego codziennie katowałam je 200 stopniami.  Możecie sobie tylko wyobrazić w jakim stanie była moja czupryna.  Za pielęgnacje wciąż robił mi silikonowy zestaw szampon plus odżywka.  W 2008 roku moje włosy prezentowały się tak: (znów silikony ukrywają faktyczny stan)   Ale kiedy silikonów na głowie nie było…:  W 2009 w końcu natknęłam się na waxy. Zaczęłam regularnie używać maski pilomaxu i po roku moje włosy prezentowały się tak (bez silikonu!)  Wtedy też naprawdę wystartowałam z pielęgnacją i zapuszczaniem włosów. Zaczęłam czytać włosowe forum wizażu i całkowicie zmieniłam cały sposób dbania o włosy.  Stopniowo odstawiłam silikony do zera, używałam polecanych przez dziewczyny odżywek, szamponów, masek i wcierek. Zaczęłam regularnie olejować włosy. Przetestowałam mnóstwo olei i ostatecznie na stałe został ze mną olej kokosowy. W maju 2011 wyprostowałam włosy keratyną i całkowicie odstawiłam prostownicę. W wakacje 2011 moje włosy wyglądały tak:  Obecnie moja pielęgnacja jest całkowitym przeciwieństwem szamponu i odżywki z silikonami. Jak teraz dbam o włosy: Mycie:  Nie zwracam zbyt dużej uwagi na szampony, bo wychodzę z założenia że jest on na włosach zbyt krótko by faktycznie je pielęgnować. Szampony bez SLS mi nie służą więc używam pierwszych lepszych szamponów, raczej tych mniej popularnych marek. W tej chwili jest to szampon Biały Jeleń do włosów przetłuszczających się lub szampon pokrzywowy farmony. Eksperymentuję też z myciem odżywką. Używam wtedy Isany z olejem Babassu. Myję włosy codziennie. Odżywianie: Najczęściej używam odżywek Alterry: do włosów suchych lub do włosów normalnych albo wspomnianej wyżej Isany. Czasami nakładam na włosy maskę zamiast odżywki (na  5 minut bez czepka). Maski: Co najmniej raz w tygodniu nakładam na włosy maskę. Zakładam wtedy czepek kąpielowy i ręcznik i pozwalam włosom chłonąć odżywcze składniki przez około godzinę. Przetestowałam całe mnóstwo masek i najlepiej służą mi waxy Biovax i Pilomaxu.  Lubię też wszystkie mleczne maski (Leo, Kallos) i maskę domowej roboty – żółtka jajek wymieszane z oliwą z oliwek. W tej chwili mam „na stanie” Stapiz Sleek Line, wax Pilomax, maskę z placentą Serialic i maskę do włosów zniszczonych Osmo. Olejowanie: Nakładam olej na włosy na całą noc, co najmniej raz w tygodniu, zazwyczaj 2-3 razy. Moje włosy najbardziej lubią olej kokosowy więc się go trzymam. Wcierki: Muszę przyznać że wcieranie idzie mi słabo. Staram się sięgać po wcierkę z rzepą Joanny, chociaż nie codziennie o tym pamiętam. Podcinanie: Podcinam włosy sama, o około 2-3 centymetry co 2-3 miesiące nożyczkami fryzjerskimi.  Jeśli zauważę rozdwojone końcówki (co zdarza się baaardzo rzadko) to po prostu obcinam je pojedynczo oglądając filmy ;) Suszenie: myjąc włosy codziennie rano jestem skazana na suszarkę. Wypracowałam jednak sposób, który pozwala mi jak najmniej niszczyć czuprynę: zaraz po umyciu zawijam włosy ręcznik na 10 minut aby odsączyć jak najwięcej wody, podsuszam włosy chłodnym nawiewem, ale nie do końca. W czasie kiedy ja jem śniadanie, robię makijaż i się ubieram, włosy dosychają sobie do końca. A tak wyglądają moje włosy teraz: 