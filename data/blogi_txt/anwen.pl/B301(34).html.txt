tak wyglądają moje nierozczesane fale po koczku :)    Zdjęcie jest co prawda z wczoraj i nie ukazuje tego jak moje włosy wyglądały pod koniec września, ale jeśli ktoś koniecznie chciałby zobaczyć i taką ich wersję to może zerknąć TU. Muszę przyznać, że jestem bardzo zadowolona z ostatniego samodzielnego podcięcia włosów i obecnej ich długości, bo układają mi się od tego czasu bardzo dobrze i wizualnie jest ich jakby więcej. Na dniach znów planuję odrobinę je skrócić (tylko tyle ile od tego czasu urosły), by utrzymać ten stan.      W ramach ciekawostki powiem Wam, że przez cały wrzesień ani razu nie użyłam suszarki. Mało tego - zwykle chodziłam spać z mocno wilgotnymi włosami, których nie upinałam, a jedynie przerzucałam za poduszkę. I o dziwo taki sposób układania włosów świetnie się u mnie sprawdzał :D Rano, gdy włosy były już całkiem suche rozczesywałam je jedynie szczotką TT i uzyskiwałam delikatne, miękkie fale :) Świetny efekt przy minimalnym nakładzie pracy - to lubię :D Wewnętrznie we wrześniu w ramach zapobiegania jesiennemu wypadaniu wróciłam do picia skrzypokrzywy, której już dawno nie było w moim jadłospisie i wyjątkowo nie przyjmowałam oleju z wiesiołka. Nie była to zaplanowana przerwa - po prostu skończyło mi się opakowanie ;) a ja nie mogłam nigdzie znaleźć tego oleju z firmy Gal, a nie chciałam kolejny raz przepłacać za Oeparol, który działa u mnie identycznie.     Pod koniec miesiąca włosy (a dokładniej jak zwykle odrosty) zafarbowałam Color Soin, ale mam wrażenie, że kolor nieco mi się już wypłukał lub rozjaśnił od tureckiego słońca, więc wkrótce czeka mnie kolejne farbowanie. Chodzi mi po głowie kąpiel rozjaśniająca i zejście do ciemnego brązu, ale po pierwsze boję się, że dobrze tego samodzielnie nie zrobię, a po drugie, że kolor będzie wychodził zbyt ciepły :(    Kosmetycznie było we wrześniu jeszcze bardziej minimalistycznie ;)      Szampony:    Szampon oczyszczający z pokrzywą, Yves Rocher - niestety sprawdza się o wiele gorzej niż wersja nadająca objętość (o której pisałam TU). Na pewno nie jest zły, ale też nie robi tego co obiecuje czyli nie spowalnia przetłuszczania. Ja go więcej nie kupię.    "Czarne mydło" Babuszki Agafii - jak już wiecie - mój absolutny ulubieniec września. Stosowany zdecydowanie najczęściej, ale zachwycałam się nim już TU, więc nie będę się powtarzać.    Odżywki/maski: Maska do włosów farbowanych, Ziaja - którą kupiłam jeszcze w czerwcu i ciągle zapominałam, że mam ja przetestować. Żałuję, że wzięłam się za nią tak późno, bo jest świetna! Ale o tym w recenzji - wkrótce ;)    Odżywka Long repair, Nivea - o niej też Wam niedługo napiszę nieco więcej, bo jest to pierwsza odżywka, którą mogę porównać do słynnej, wycofanej już Isany z olejem babassu.    Oleje i inne:    Olej odbudowujący do włosów, Yves Rocher - testowałam go bardzo regularnie w ramach AKCJI. Przepięknie pachnie i u mnie sprawdza się bardzo dobrze, a już szczególnie do zabezpieczania końcówek. Jednak mój stosunek do olei ostatnio zmienił się bardzo diametralnie, o czym jeszcze napiszę, ale na razie nie chcę nic zdradzać ;)    Woda ułatwiająca rozczesywanie, Yves Rocher - wciąż używam jej z przyjemnością, a dzięki  Zosi mam na zapas jeszcze jedną butelkę :)) Więcej pisałam o niej TU.     Suchy szampon , Batiste - nowy zapach, ale niestety zupełnie nie trafia on w moje gusta. Tej wersji na pewno już nie kupię, za to następnym razem mam wielką ochotę przetestować Batiste XXL Volume - chyba nie muszę Wam tłumaczyć dlaczego ;)    Ampułki z placentą - we wrześniu wcierałam je w miarę regularnie, więc myślę, że w końcu mogłabym coś o nich napisać. W skrócie - sprawdziły się! a o szczegółach będzie w recenzji :)      Pielęgnacja wrześniowa była zdecydowanie olejowa, więc w tym miesiącu oleje znikną z mojej włosowej półki :) Mam zamiar (po raz kolejny) postawić na indyjskie zioła, do których przetestowania wciąż nie mogę się zmotywować! Może jakaś wspólna akcja? :P    Dajcie znać jak się mają Wasze włosy i czy walczycie już z jesiennym wypadaniem? :) Pozdrawiam Was serdecznie, 