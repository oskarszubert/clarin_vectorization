Olgę znam osobiście od kilku miesięcy i jej włosy podziwiam na żywo za każdym razem jak się widzimy :) Wybitnie niskoporowate, w pięknym kolorze, mega zdrowe i błyszczące tak, jak żadne inne, włosy Olgi robią naprawdę duże wrażenie, więc bardzo się ucieszyłam, gdy spytała czy chciałabym, żeby wysłała mi swoją włosową historię. Zwłaszcza, że przesłanie jakie ona za sobą niesie to moim zdaniem kwintesencja włosomaniactwa - pokochaj swoje włosy takimi jakie są i podkreślaj to, co w nich najlepsze :))) Zapraszam Was zatem na nową MWH:    Nie znam zbyt wielu osób, które byłyby w pełni zadowolone z wyglądu swoich włosów. Ja należę do tych prostowłosych, które marzyły o lokach albo chociaż o falach. (Zwróćcie uwagę na czas przeszły!) Mam więc za sobą lata walki z tym, co dała mi natura.     A dała blond loczki, które już w przedszkolu wyprostowały się i zaczęły ciemnieć tak gwałtownie, że niektóre mamusie podejrzewały moją o robienie mi pasemek. (1991)            Parę lat później ubzdurałam sobie, że będę wyglądać lepiej w lokach. Wydatny wpływ miały na to liczne fryzjerki, od których słyszałam jak mantrę: “no OKROPNIE proste są te pani włosy! MUSI je pani PODKRĘCAĆ na szczotce!”. Kupiłam gąbkowe papiloty i codziennie wytrwale katowałam włosy, przeistaczając się w baranka. Stały się połamane, osłabione i matowe, bardzo się elektryzowały. (1996, 1997)              Zrezygnowałam więc z loków, ale moja pielęgnacja wciąż pozostawiała wiele do życzenia. Myłam włosy codziennie, szamponem dla dzieci, później z trudem rozczesywałam i z mokrymi szłam spać. To nie szkodziło im tak bardzo, jak mogłoby się wydawać, ale zmieniłam wtedy dietę na ichtiowegetariańską, co pewnie wpłynęło również na wygląd włosów. (1999)           Nie podobał mi się mój naturalny kolor - ciepły, orzechowy brąz. (2008, 2009) Próbowałam farbować włosy krepiną (bez efektu) i szamponetką (zmyła się bez śladu). Jednak każdego roku w wakacje słońce zmieniało mi odcień na rudawy. Po kilku latach postanowiłam podkreślić to szamponem z dodatkiem henny (Timotei), odżywką do kompletu (tadam!), a później już samą henną. (2011)           Naturalna henna ma ten plus, że przede wszystkim odżywia i zamyka łuski włosa, a kolor jest efektem ubocznym. Dołożywszy do tego olejowanie i odżywki, uzyskałam naprawdę dobre rezultaty.  (2012) Włosomaniactwo pozwoliło mi zaakceptować moje włosy takimi jakie są: a są proste, mało podatne na skręty i układanie, bardzo śliskie i raczej oklapnięte, ale nie puszą się, nie elektryzują, są lśniące i zdrowe. (2013)              Spisałam tę historię dlatego, że parę dni temu w tramwaju zaczepiła mnie jakaś dziewczyna, żeby spytać, co robię z włosami, że wyglądają tak dobrze. A wystarczyło, żebym przestała je męczyć :-)     MOJA PIELĘGNACJA:     szampon: Babydream (mycie co 2 dzień), Lush Brillantissime (szampon w kostce z SLS, raz w tygodniu) odżywka: Cien Volume   Style, Elseve Volume Collagene, czasem spray Jantar   olej: do włosów używam tej samej mieszanki co do OCM, czyli w równych proporcjach olejek rycynowy, oliwa z oliwek, oliwka HIPP i olejek Alterra Papaja i Migdał; olejuję co 2 mycie   maska: WAX (raz na 2-3 tygodnie, czasem też laminuję włosy żelatyną)   inne: Henna w proszku Venita w kolorze 04 - CHNA (raz w miesiącu) lub Lush z masłem kakaowym; doustnie cynk w tabletkach   akcesoria: Tangle Teezer, zamiast gumek elastyczne opaski do włosów i spinki-żabki 