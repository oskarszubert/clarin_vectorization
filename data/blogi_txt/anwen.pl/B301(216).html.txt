W końcu dorwałam się do komputera - cały weekend spędzałam poza domem :)) Nareszcie mogłam wybrać się w moje ulubione miejsca: Skałki Twardowskiego, lody na Starowiślnej, Bagry, Jezioro Dobczyckie... Krakowianki na pewno wiedzą o czym mówię :) Najwyższy czas jednak zaprezentować Wam Hanię - autorkę bloga: www.flakonik.blogspot.com i jej piękne włosy. Zapraszam! Moje włosy nigdy nie przekraczały długości za łopatki. Z początku winiłam za to mamę, która od przedszkola maszerowała ze mną do fryzjera aby podciąć włosy czy to „na pazia”, „grzybka” – zwał jak zwał – czy to po prostu podcinać by były maksymalnie do ramion. Zawsze wydawało mi się, że dziewczyny, które już w zerówce albo szkole podstawowej miały włosy do pasa – miały po prostu łatwiej, bo w wieku nastu lat gdy chciały mieć długie włosy – po prostu takie miały, a ja musiałam dopiero takie zapuścić. Zazwyczaj wątpiłam w połowie drogi. Jestem strasznie niecierpliwym człowiekiem. Teraz próbuję przekonywać siostrę by na siłę nie ciągnęła mojej siostrzenicy do fryzjera i żeby nie tłumaczyła konieczności ścinania jej włosów tylko dlatego, że są kręcone i „trudne do rozczesywania”. Może część z was przyzna mi rację. Najdłuższe włosy jakie miałam to okolice czwartej, piątej klasy szkoły podstawowej – miałam włosy za ramiona, jeszcze niewycieniowane i bez grzywki. Były w nie najlepszym stanie. Grzywka pojawiła się w szóstej klasie (rok 2006) i od tej pory przechodziła różne modyfikacje do momentu gdy zdecydowałam ją ponownie zapuścić czyli do lata 2011.Kiedy to w pierwszej klasie gimnazjum moje włosy o magicznej długości za ramiona i z grzywką rosły sobie w najlepsze, przechodziłam chyba jakiś kryzys, bo wpadł mi do głowy naprawdę głupi pomysł żeby wycieniować włosy. Wtedy mi się to naprawdę podobało, ale patrząc z perspektywy czasu – skutki były naprawdę opłakane…  Rok zaś 2008 był okresem przejściowym kiedy to moje straszne piórka już mi się znudziły i chciałam włosy wyrównać – ścięłam włosy do ramion i zmodyfikowano mi grzywkę na grubszą, co nie było najlepszą decyzją… To była chyba jedna z koszmarniejszych fryzur jakie miałam na głowie (dlatego znowu postanowiłam ją zmienić). Zdecydowanie najgorszą była ta po kolejnej modyfikacji. Rok 2009 mogę zatem nazwać moim najgorszym rokiem jeśli chodzi o to, co działo się na mojej głowie. Zdecydowałam się na asymetryczne, krótkie cięcie, które ani nie było dla mnie twarzowe, ani ładne. Strasznie nie lubiłam siebie w takich włosach – no a poza tym znowu wróciłam do drastycznego cieniowania włosów.  Rok 2010 to kontynuacja piórek na głowie. Gdy po asymetrycznym cięciu włosy podrosły,  wyrównałam je i jakoś tak rosły. Były podcinane tylko z góry – zdarzało się, że robiłam to samodzielnie. Nie potrafiłam znieść włosów w etapie przejściowym dlatego je ciągle ścinałam. Nie miałam cierpliwości na to by je zapuszczać.  Taka ciekawostka: nie mogę wam nie pokazać tego eksperymentu, który wciąż wspominamy i wyśmiewamy razem ze znajomymi :D tzw. błędy młodości. Fajnie było wtedy :D     Po wakacjach 2010 jakoś się przemogłam. W końcu poszłam do liceum gdzie większość dziewczyn miała piękne włosy.  To był chyba moment przełomowy, bo postanowiłam włosy zapuszczać. Nie miałam nawet czasu myśleć o fryzjerze – chodziłam wtedy do nowej szkoły, miałam nowe obowiązki. 100% czasu miałam rozpuszczone włosy, które puściłam na samopas. Rosły sobie, rosły, aż w końcu cieniowana góra odrosła na tyle, bym jesienią 2011 mogła powiedzieć, że były prawie wyrównane. W wakacje 2011 wyglądały tak: Wtedy zaczęłam decydować się na ponowne zapuszczanie grzywki i jesienią 2011 wyglądałam tak: Końce nie były jeszcze wtedy zupełnie równe – jak urosły po cieniowaniu – takie były + porozdwajane i w złym stanie końcówki, ale nie myślałam żeby cokolwiek z nimi robić. Wtedy trafiłam na bloga Kasi Tusk (:D) gdzie widziałam jej proste cięcie i postanowiłam włosy wyrównać. Na Kasię Tusk. Takie włosy strasznie mi się podobały i podobają do dziś – wyglądają absolutnie niesamowicie gdy są jeszcze dodatkowo wyprostowane. Z zamiarem podcięcia końcówek i wyrównania włosów poszłam do nowo otwartego salonu niedaleko miejsca, w którym mieszkam – czyli zdecydowałam się na całkiem innego fryzjera niż dotychczas. Wreszcie trafiłam na fachową obsługę. Fryzjerka najwyraźniej przejęła się moimi włosami, bo prócz tego, że powiedziała mi, że mam cienką strukturę włosa i że moje włosy są bardzo delikatne – zauważyła też że są dosyć popalone. A to wszystko przez codzienne suszenie włosów suszarką i prostowanie (co prawda sporadyczne).  W salonie fryzjerka zaproponowała mi nakładanie jedwabiu na końcówki. Od tego momentu zaczęłam dbać o włosy. Do tamtej pory traktowałam je tylko szamponem. Dziś na mojej półce znajdują się oleje, maseczki, odżywki i staranniej dobrane do moich potrzeb szampony. Jeśli chodzi o aktualną pielęgnację moich włosów – wszystko zawdzięczam blogerkom, internetowym „włosomaniaczkom” oraz przede wszystkim Anwen. Moje włosy nie są idealne – są cienkie, jeszcze słabe, delikatne i szybko się przetłuszczają. Nigdy nie były farbowane. Mam z nimi trochę kłopotów, ale jeszcze w życiu nie wyglądały tak dobrze jak dziś. Postanowiłam się podzielić z wami moją włosową historią, bo zaglądając do mojego prywatnego archiwum, przeglądając zdjęcia sprzed kilku lat aż do dziś – zdałam sobie sprawę z tego jakie metamorfozy działy się na mojej głowie, jak wiele fryzjerów zrobiło krzywdę mojej czuprynie – choć na własne życzenie. Porównując ich stan z tym jak wyglądały przed laty – dziś jestem z nich dumna, choć daleko im do ideału.   Inne włosowe historie ciągle mnie inspirują, tak samo jak blogi innych blogerek, wpisy na blogach włosomaniaczek, które tylko popychają mnie do przodu. Ciągle chcę próbować nowych produktów do pielęgnacji, ciągle szukam informacji o nowych odżywkach, olejach, maseczkach. Sprawdzam ich recenzje na waszych blogach i na KWC. Od jakiegoś czasu i ja wymieniam się z wami doświadczeniami. To mnie fascynuje i napędza. W końcu nie bez powodu jestem blogerką. Kocham to co robię i zarazem z tego miejsca chciałam podziękować wszystkim dziewczynom, od których ciągle się czegoś uczę, które ciągle mają wpływ na mój rozwój. Uwielbiam was wszystkie! Moje włosy nie mają jeszcze długości, o której marzę – jestem wciąż na etapie ich zapuszczania (który o dziwo sprawia mi teraz dużo przyjemności!). Najpierw moim priorytetem jest zapuścić je za łopatki – czas pokaże co podzieje się z nimi w późniejszym czasie. W każdym razie na dzień dzisiejszy jestem chyba na najlepszej drodze do osiągnięcia celu, a to wszystko zawdzięczam wspaniałym internautkom i blogerkom! 