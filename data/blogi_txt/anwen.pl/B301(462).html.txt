To już co prawda nie jest żadna nowość, ale liczę na to, że mimo wszystko komuś jeszcze przyda się moja recenzja na temat tej serii, która stosunkowo niedawno dotarła do polskich Rossmanów. Są to wegańskie kosmetyki, nie testowane na zwierzętach, o bardzo dobrych ekologicznych składach, produkowane podobno przez firmę Logona specjalnie dla sieci Rossmann. To, co może Was zaskoczyć (czy nawet niepotrzebnie zniechęcić) to alkohol, znajdujący się dosyć wysoko w składzie. Musicie wiedzieć, że w kosmetykach ekologicznych bardzo często jest on używany zamiast konserwantów. Dlatego też ja postanowiłam używać tych kosmetyków na zmianę z innymi, żeby niepotrzebnie zbyt mocno nie wysuszyć włosów. Chociaż muszę przyznać, że w ostatnim czasie używałam głównie Alterry i nic takiego nie zauważyłam :)   Aktualnie w polskich Rossmanach mamy do wyboru kilka linii: Ginko i Kofeina – szampon dla mężczyzn, Papaja i Bambus – szampon dodający objętości, Migdały i Jojoba – łagodny szampon do wrażliwej skóry głowy (nie wiem czy będą też inne produkty z tych serii), Granat i Aloes – seria nawilżająca do włosów suchych i zniszczonych (do wyboru szampon, odżywka i maska), Morela i Pszenica – seria nadająca połysk do włosów matowych i zniszczonych (szampon, maska, której osobiście jeszcze nie widziałam i odżywka).   Ja do tej pory przetestowałam jedynie trzy produkty, ale na pewno na tym się nie skończy ;) Mam nadzieję, że Rossmann sukcesywnie wprowadzi do sprzedaży wszystkie kosmetyki z każdej serii i będę je mogła wszystkie wypróbować ;)   Pierwszym kosmetykiem, jaki kupiłam była maska – Granat i Aloes. Po pierwszym użyciu dosłownie się w niej zakochałam. Ma konsystencję dokładnie taką, jaką lubię najbardziej, a do tego piękny, naturalny zapach. Ale najważniejsze to efekt po jej użyciu – włosy są mocno nawilżone, sprężyste, miękkie i błyszczące. Nie obciąża też włosów w żaden sposób – po jej użyciu są lekkie i sypkie. Ja używam jej zarówno tak jak maski (czyli pod czepek i ręcznik na min. pół godziny) jak też jako odżywki (na 5 minut po myciu) i w obu przypadkach sprawdza się u mnie genialnie. Co prawda początkowo był problem z jej dostępnością, ale teraz już widzę ją we wszystkich Rossmanach. Cena też stosunkowo niska (8,99zł), co dodatkowo zachęca do testowania :) Jedyny minus to wydajność. U mnie schodzi jej dosyć sporo, ale ja jak wiecie mam długie włosy i lubię nakładać spore ilości masek czy odżywek.    Następnym kosmetykiem był szampon dla mężczyzn z Ginko i Kofeiną kupiony z myślą o TŻcie, ale jemu się nie spodobał, więc teraz zużywam go ja ;). Szampon bardzo słabo się pieni i jest raczej nie wydajny. Ma bardzo gęstą, żelową konsystencję i ja muszę wziąć go dosyć sporo, żeby dokładnie umyć włosy. Szampon ma piękny zapach trawy cytrynowej i działa bardzo odświeżająco. Można go używać również jako żelu pod prysznic, ale ja mam inne ulubione żele, więc ten mi służy tylko do włosów. U mnie świetnie przedłuża świeżość włosów, mogę je spokojnie myć, co drugi dzień (standardowo myję codziennie). Kofeina zawarta w składzie powinna pobudzić cebulki włosowe i przyczynić się do szybszego wzrostu, ale również chronić przed przedwczesnym wypadaniem włosów u mężczyzn. Czy tak rzeczywiście jest niestety nie wiem, używam go za krótko by móc to wiarygodnie ocenić, a do tego ostatnio wcieram Radical w ampułkach (włosy znów mi wypadają :( ), więc jeśli nawet przyśpieszy mi się porost to i tak nie będę wiedzieć czy pomógł mi w tym szampon czy ampułki. Szukajcie go wśród żeli pod prysznic, cena o ile dobrze pamiętam również ok. 9zł.   Trzecim i ostatnim do tej pory wypróbowanym przeze mnie kosmetykiem była odżywka – Morela i Pszenica.  Konsystencję ma prawie tak bogatą jak i maska. U mnie działa minimalnie gorzej od maski z aloesem i granatem, ale też bardzo dobrze. Włosy na pewno świetnie się po niej rozczesują, są błyszczące (ale nie jakoś nadzwyczajnie) i miękkie. Również nie obciąża włosów i całkiem nieźle je odżywia. Mam też wrażenie, że po jej użyciu moje włosy trochę lepiej się kręcą (czy raczej falują). Jej bogata konsystencja kusi by spróbować używać jej jako maski. Myślę, że wtedy efekty byłyby jeszcze lepsze. To, co mnie w niej naprawdę urzekło to przepiękny zapach :) Na pewno kupię ją jeszcze nie raz, bo stosunek ceny (ok. 9zl) do jakości w przypadku tej odżywki jest jak dla mnie idealny :D   Skład szampon: Aqua, Alcohol*, Decyl Glucoside, Glycerin, Xanthan Gum, Sodium Coco-Sulfate, Caffeine, Maris Sal, Ginkgo Biloba Extract, Glycyrrhiza Glabra Root Extract*, Mentha Piperita Extract*, Cymbopogon Flexuosus Extract*, Sodium Cocoyl Glutamate, Disodium Cocoyl Glutamate, Parfum**, Limonene**, Linalool**, Citral**. * składniki pochodzące z upraw ekologicznych. ** naturalne olejki eteryczne. Skład odżywki: Aqua, Alcohol*, Cetearyl Alcohol, Glycerin, Stearamidopropyl Dimethylamine, Myristyl Alcohol, Glycine Soja Oil*, Triticum Vulgare Oil, Sodium Lactate, Prunus Armeniaca Fruit Extract*, Sodium Hyaluronate, Citric Acid, Lactic Acid, Tartaric Acid, Vitis Vinifera Extract*, Helianthus Annuus Seed Oil, Lauroyl Sarcosine, Hydroxyethylcellulose, Gardenia Tahitensis Flower Extract, Cocos Nucifera Oil, Tocopherol, Ascorbyl Palmitate, Parfum**, Linalool**, Geraniol**, Citral**, Limonene**. * składniki pochodzące z upraw ekologicznych. ** naturalne olejki eteryczne.   Skład maski: Aqua, Alcohol*, Cetearyl Alcohol, Stearamidopropyl Dimethylamine, Glycerin, Glycine Soja Oil*, Sodium Lactate, Punica Granatum Seed Oil*, Butyrospermum Parkii Butter*, Carthamus Tinctorius Oil*, Ricinus Communis Oil*, Punica Granatum Extract*, Aloe Barbadensis Extract*, Acacia Farnesiana Extrakt*, Panthenol, Panthenyl Ethyl Ether, Lauroyl Sarcosine, Hydroxyethylcellulose, Tocopherol, Helianthus Annuus Seed Oil, Ascorbyl Palmitate, Parfum**, Linalool**, Limonene**, Geraniol**, Citronelloll**, Citral**.  * składniki pochodzące z upraw ekologicznych ** naturalne olejki eteryczne   Zdjęcie pochodzi ze strony: http://vegelicious.net/2011/03/alterra-nowe-weganskie-kosmetyki/ 