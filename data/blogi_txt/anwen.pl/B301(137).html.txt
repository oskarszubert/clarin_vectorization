Dobór odpowiedniego oleju to jedna z trudniejszych rzeczy w pielęgnacji włosów. Oczywiście, jeśli mamy dużo czasu i pieniędzy to możemy przetestować wszystkie dostępne oleje i metodą prób i błędów wybrać najlepszy. Niestety nie każdy może sobie na to pozwolić i przydałoby się mieć przynajmniej jakieś wskazówki jakie oleje mają szansę się u nas sprawdzić, a jakie nie.      Wrzucając w czerwcu na bloga ankietę olejową miałam wielką nadzieję, że jej wyniki pozwolą mi na łatwe uszeregowanie olejów wg typów włosów. Niestety tak się nie stało i pomimo ponad 5 tysięcy wypełnionych ankiet wyniki nie są tak oczywiste ani proste do przeanalizowania jak myślałam.     Pojawiły się dwie główne trudności: po pierwsze bardzo wiele osób biorących udział w badaniu ma problem z określeniem typu włosów jakie posiada. Oczywiście najtrudniej jest nam z porowatością i wcale się temu nie dziwię, bo nie ma jednego testu na jej określenie (no chyba, że mamy mikroskop ;) ). Drugi problem dotyczy samych olei. W ankiecie wzięło udział bardzo dużo osób, które do tej pory przetestowały na sobie jedynie 2-3 oleje. Niestety ciężko jest określić działanie nie mając porównania, więc te odpowiedzi nie są aż tak miarodajne. Ciężko jednak wymagać od osób biorących udział w badaniu by przetestowały na sobie niezliczoną ilość olei, bo jak łatwo się domyślić takich osób nie byłoby zbyt wiele.    Inny problem dotyczył samej analizy. Biorąc pod uwagę wszystkie aspekty naszych włosów otrzymamy tak dużo różnych kombinacji, że upakowanie tego w jedną tabelę jest fizycznie niemożliwe. Próbowałam to rozwiązać w inny sposób (zobaczycie poniżej) i mam nadzieję, że się on choć trochę sprawdzi.     Zanim jednak do tego przejdę chciałabym Wam pokazać co nieco o samych ankietowanych. Jak zobaczycie poniżej wśród nich najwięcej było osób o przetłuszczających się, nigdy nie farbowanych, cienkich, gęstych, falowanych i zniszczonych jedynie na końcach włosach. Jeśli więc należycie do którejś z tych grup jest spora szansa, że ankieta pomoże Wam znaleźć olej dla Was idealny :) W pozostałych grupach na szczęście też było sporo odpowiedzi, więc wyniki są dosyć obszerne, ale niestety nie obejmują wszystkich możliwych kombinacji. Najmniej jak się okazało jest włosów niskoporowatych, ale przy nich akurat pielęgnacja (przynajmniej w kwestii olejowania) nie stanowi większego problemu.       Jeśli chodzi o oleje, które pojawiły się w ankietach to zdecydowanie najpopularniejszy był olej kokosowy. Przetestowało go przynajmniej 67% ze wszystkich ankietowanych! Teoretycznie najlepszym olejem okazał się arganowy, jeśli weźmiemy pod uwagę stosunek osób u których się sprawdził (26%) do tych u których się nie sprawdził (5%). Za jakiś czas spróbuję przeanalizować ankiety pod kątem olei, a nie włosów i zrobię oddzielne wpisy dla każdego z nich uwzględniając właśnie przy jakich typach włosów się on sprawdza, a przy jakich nie. Byłybyście zainteresowane takimi wpisami? Jeśli tak to od którego oleju powinnam zacząć?        Przechodząc do najważniejszego punktu dzisiejszego wpisu, czyli określenie jaki olej byłby najlepszy dla Waszych włosów to przygotowałam dla Was plik w Excelu i mini przewodnik (każdy obrazek poniżej można powiększyć) jak go czytać:    1. Należy kliknąć w link:  https:/ /drive.google.com/file/d/0B0JhCQzWjARDRmhsZXI3RkQxbzg/edit?usp=s haring   Otworzy nam się arkusz kalkulacyjny, który należy pobrać na swój dysk (wybieramy w menu u góry Plik, a potem Pobierz). Po zapisaniu i otworzeniu pliku powinnyście zobaczyć to:      2. Na dole wybieramy zakładkę: KRĘCONE tabela, PROSTE tabela lub FALOWANE tabela w zależności od tego jakie macie włosy. W każdym arkuszu znajduje się taka sama tabela:      3. Wybieramy jaką mamy porowatość i klikamy na nią dwa razy ;) UWAGA: Kursor musi mieć kształt grubego białego krzyżyka, a nie czarnej strzałki!      4. Rozwinie nam się następna lista kilku opcji do wybrania. Znów klikamy dwa razy na tę, która odpowiada naszym włosom.      5. Postępujemy tak aż do momentu wybrania wszystkich opcji i pojawienia się olei. Oczywiście może zdarzyć się tak, że nie ma do wyboru opcji, która by idealnie odpowiadała naszym włosom np. mamy cienkie, ale gęste włosy, a na liście jest jedynie opcja "cienkie i rzadkie". Wybierzmy w takim razie te najbliższe nam by zobaczyć czy taka podpowiedź będzie przynajmniej bliska temu co się u nas sprawdza. Wiem, że to wszystko wydaje się dziwne i mocno skomplikowane, ale w praktyce jest dużo prostsze :) Żałuję, że nie znam się na informatyce, bo wiem, że wystarczyłoby pewnie napisanie prostego programu by zrobić z tego ciekawą bazę. Być może za jakiś czas uda mi się to zorganizować. Na razie musicie posłużyć się plikiem, który zdają sobie sprawę idealny nie jest, ale bardzo wiele z Was czekało na wyniki ankiety i nie chciałam już dłużej trzymać Was w niepewności :)    Jeśli jest tu ktoś kto chciałby się pobawić analizami i wyciągnąć z ankiet więcej ciekawych wniosków (ja na pewno jak zapowiedziałam wyżej będę to sukcesywnie robić) to zapraszam do kontaktu. Pole do analiz jest naprawdę duże, więc szkoda, żeby materiał się marnował ;) Pozdrawiam Was serdecznie,     PS Od wczoraj prężnie działa FORUM WŁOSOMANIACZEK :) Chciałam Wam wszystkim serdecznie podziękować za tak ciepłe przyjęcie, wszystkie pomysły i sugestie i za to, że jesteście! Wiedziałam, że można na Was liczyć, ale nie myślałam, że aż tak :)) Mam nadzieję, że to forum będzie takim miejscem o jakim marzyłam, gdzie każdy będzie mógł znaleźć pomoc i wsparcie innych Włosomaniaczek! I proszę Was o cierpliwość, bo wiem, że nie wszystko od razu działa tak jakbyście chciały, ale będę starała się by jak najszybciej forum stało się przejrzyste, pomocne i przyjemne w odbiorze. Chciałabym też bardzo podziękować Asmenie, naszej pierwszej moderatorce, dzięki której ogarnięcie tego wszystkiego stało się dużo prostsze :)) 