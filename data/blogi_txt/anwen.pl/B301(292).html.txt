Tak jak pisałam Wam już w poście dotyczącym masek zdecydowanie wolę używać czegoś bardziej treściwszego do odżywiania włosów. Niemniej jednak od czasu do czasu zdarza mi się użyć również zwykłej odżywki.  Jeżeli chodzi o tego typu produkty do pielęgnacji włosów to rozróżniamy dwa rodzaje: odżywki do spłukiwania (d/s) oraz odżywki bez spłukiwania (b/s). Te drugie często mają postać mgiełek, są bardzo lekkie i zawierają zazwyczaj niewiele substancji odżywczych, aby nie obciążyć za bardzo włosów. Takie odżywki, zwłaszcza przy długich włosach, bardzo dobrze jest nakładać po każdym myciu (niezależnie od tego czy użyjemy również maski czy innej odżywki d/s). Ich zadaniem jest przede wszystkim zbudowanie na włosie ochronnego filmu, który zabezpieczy go przed szkodliwymi czynnikami zewnętrznymi. Odżywki d/s mają zazwyczaj bogatsze składy. Nadają się codziennego użycia w przeciwieństwie do masek, które producenci zalecają nakładać 1-2 razy w tygodniu (w moim przypadku jest to 4-5 razy w tygodniu i nie zaobserwowałam obciążenia, ale o tym już pisałam). Odżywki d/s mają też zdecydowanie rzadszą konsystencję niż maski i niestety słabsze działanie, które przy włosach bardzo zniszczonych może okazać się niewystarczające. Producenci bardzo często wypuszczają gotowe linie produktów: szampon + odżywka, jednak ja nie polecam używania takich zestawów. Włosy lubią, gdy dostarczamy im różnorodnych składników, a może się okazać, że w takim zestawie substancje czynne powtarzają się w obydwu produktach.   Chciałam Wam pokrótce opisać przynajmniej kilka takich produktów, których sama używam. W sumie w życiu przetestowałam chyba wszystkie na rynku drogeryjne maski ze średniej półki, ale od czasu mojego „włosomaniactwa” używam regularnie tylko kilku z nich i na nich się skoncentruję.   Odżywki d/s   - Schauma – Push-Up Volume Jest to jeden z niewielu produktów typu volume, która rzeczywiście nadaje włosom objętości. Na pewno nie działa tak dobrze jak spray Nivea, ale efekt push - up jest zdecydowanie widoczny. Poza tym odżywka ładnie pachnie, ale ma dosyć rzadką konsystencję przez co jest mało wydajna. Włosy się po niej dobrze rozczesują. Nie ma jakiś nadzwyczajnych właściwości odżywczych, ale jako codzienna odżywka sprawdzi się bardzo dobrze.   - The Body Shop – bananowa Jest to jeden z tych produktów na które „zachorowałam” i po prostu musiałam ją mieć! ;) Skusił mnie przede wszystkim bardzo naturalny skład (w większości to miąższ z bananów) i obietnica pięknego naturalnego zapachu. Niestety zapach okazał się o wiele gorszy niż sobie wyobrażałam, a samo działanie za słabe na moje bardzo zniszczone wówczas włosy. Teraz jak wróciłam do tej odżywki po zabiegu Encanto, gdy moje włosy już się tak nie puszą i ogólnie są w znacznie lepszej formie to muszę przyznać, że polubiłyśmy się :) Odżywka ta sprawdzi się przy zdrowych, zadbanych włosach - nie obciąży ich, pomoże rozczesać po umyciu, pozostawi na nich piękny zapach i delikatnie odżywi je od środka.   - Isana Hair - z olejkiem babassu Jest to moja absolutnie najlepsza odżywka. Jestem pewna, że będzie ona mi towarzyszyć już zawsze. Moje włosy ją wprost kochają (i portfel też ;) ). Pachnie bardzo przyjemnie, a włosy po jej użyciu są gładkie, lśniące, miękkie i nie puszą się ani trochę. Idealnie nadaje się również do „farbowania odżywką”. Spełnia absolutnie wszystkie moje wymagania odnośnie odżywki d/s. Ma bardzo fajną kremową konsystencję i jest bardzo przyjemna w użyciu. Można ją kupić jedynie w Rossmanie.   - Garnier – Avocado i Karite, Mango i Tiare O ile na wersji Mango i Tiare zawiodłam się i to bardzo, to Avocado i Karite całkowicie przypadło mi do gustu. Mango i Tiare jest strasznie wodniste, nie pachnie tak ładnie jak można by się spodziewać i w sumie kompletnie nic nie robi z włosami. Natomiast wersja z Avocado i Karite jest bardzo odżywcza i ma świetny emolientowy skład. Bardzo ładnie wygładza włosy, ułatwia rozczesywanie i zapobiega puszeniu. Pachnie raczej średnio, ale jest niedroga, łatwo dostępna i nie zawiera silikonów.   Odżywki b/s   - Joanna Naturia – Miód i cytryna Bardzo lekka odżywka. Ma mocno wodnistą konsystencję co w przypadku odżywki b/s jest jak najbardziej zaletą. Nie obciąża włosów ani nie przyspiesza przetłuszczania. Uwielbiana przez kręconowłose :) Przyjemnie pachnie, łatwo się nakłada. Włosy delikatnie wygładza i dyscyplinuje.   - Ziaja – Czarna Rzepa, Witamina Obydwie wersje są bardzo dobre. Pod względem zapachu zdecydowanie wolę Witaminę (Czarna Rzepa ma okropny zapach :/). Niestety pod względem właściwości mam wrażenie, że trochę lepsza jest wersja z czarną rzepą. Odżywki te zawierają w składzie silikon dlatego, jeżeli ktoś obawia się obciążenia lepiej używać je jako d/s. U mnie sprawdzają się w obydwu formach (jako d/s i b/s). Bardzo dobrze wygładzają włosy zapobiegając ich puszeniu się . Włosy po ich użyciu są miękkie i nawilżone.   -WAX (Biovax) – dwufazowe odżywki w sprayu (z filtrem UV, do zniszczonych) Są to chyba najlepsze odżywki w sprayu jakie do tej pory używałam. Włosy po ich użyciu świetnie się rozczesują, stają się elastyczne i nawilżone. Wygładzają i delikatnie nabłyszczają też włosy. Wersja z filtrem UV (obecnie Biovax do ciemnych) przepięknie pachnie. Niestety za mało słońca było w tym roku, żebym mogła uczciwie ocenić czy rzeczywiście tak dobrze chroni włosy przed jego promieniami. 