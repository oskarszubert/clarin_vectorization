http://ekomiko.pl/?p=7821  Kolejny wpis „ostrzegawczy” ;) Mam nadzieję, że nie zniechęcę Was nimi do takiej pielęgnacji włosów, ale pomyślałam, że i o tym warto by było wspomnieć. Bardzo często wydaje nam się, że skoro zioła są takie naturalne to na pewno nie możemy sobie nimi zaszkodzić. Nic bardziej mylnego! Zacznę może od siebie i od tego jak ostatnio „załatwiłam” się skrzypem. Tak jak pisałam - już od kilku miesięcy regularnie (5 dni w tyg) wypijałam herbatkę ze skrzypu i pokrzywy. I wszystko było dobrze, do czasu... jakiś miesiąc temu pojawiły mi się „zajady” czyli typowy objaw braku witaminy B2, którą skrzyp lubi wypłukiwać. Nie przejmując się tym zbytnio pobiegłam do apteki i kupiłam odpowiedni preparat. Niestety pomimo regularnego przyjmowania problem nie znikał :/ Oczywiście winowajcą był skrzyp, który dalej namiętnie piłam. Dopiero po całkowitym jego odstawieniu sytuacja zaczęła wracać do normy.  Z kuracjami ziołowymi stosowanymi doustnie trzeba bardzo uważać. Warto poczytać o tym najpierw, doradzić się kogoś kto się na tym naprawdę zna (np. Pani w zielarskim sklepie :) ) i stosować się do zaleceń (długości kuracji, ilości ziół wypijanych dziennie itp.).  Oczywiście zioła również stosowane od zewnątrz np. na włosy mogą nam zaszkodzić:  Po pierwsze wiele z nich mocno podrażnia, a nawet uczula osoby o delikatnej, wrażliwej skórze. Często nawet te, które mają działanie łagodzące (rumianek czy nagietek) mogą nas podrażnić. Osoby z taką skórą powinny raczej unikać, a przynajmniej podchodzić bardzo ostrożnie do płukanek, wcierek czy mocno ziołowych szamponów.  Druga ważna sprawa to wysuszanie. Większość ziół (pokrzywa, skrzyp, szałwia, kora dębu itp) może nam włosy nieźle podsuszyć. Z ziół, o które nie musimy się obawiać mamy do wyboru na pewno: siemię lniane, lipę i prawoślaz. Z pozostałymi lepiej nie przesadzać i nie stosować np. ziołowej płukanki po każdym myciu. Podobnie działają też indyjskie zioła znajdujące się w ich olejach (np. Sesa, Heennara, Vatika koksowa, Bringraj itp.) i te używane zbyt często również mogą nam spowodować suchość na włosach. Inny przykład - ziołowe farby (henna) też powodują lekkie podsuszenie włosów (zwykle po kilku myciach i mocnym nawilżeniu/odżywieniu włosy wracają do normy).  Trzecią rzeczą, o której chciałam wspomnieć to przebarwienia. Niektóre zioła zawierają na tyle silne barwniki, że mogą zmienić nam nieco odcień włosów. Powinny na to uważać zwłaszcza jasne blondynki. Nie wiem czy wiecie, ale np. płukanka ze świeżych pokrzyw może nadać naszym włosom lekko zielonkawy kolor :D Suszone pokrzywy również mogą nieco przebarwić czy przyciemnić włosy, ale już w mniejszym stopniu. Podobnie mogą zadziałać: amla, szałwia, herbata, kawa, kakao, orzech włoski czy kora dębu.  A Wy stosujecie zioła? Jeśli tak to w jakiej formie?  Pozdrawiam Was serdecznie,  PS. Dziś zaczęłam pić czerwoną herbatę. Próbowałyście może kiedyś? Rzeczywiście działa? :)PPS. Przypominam też o akcji drożdżowej - jeśli jeszcze nie wysłałyście "raportu" postarajcie się to zrobić do końca tygodnia :) Adres: raportdrozdze@gmail.com 