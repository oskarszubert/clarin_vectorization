Są takie produkty wokół których krążę po kilka, jak nie kilkanaście tygodni zanim zdecyduję się wrzucić je do koszyka. Ten puder ‘chodził za mną’ chyba nawet dłużej, ale wciąż nie byłam przekonana do sposobu aplikacji i tego czy on w ogóle działa. Nie przepadam za firmą Schwarzkopf, bo nie podoba mi się ich taktyka wypuszczania identycznych produktów pod różnymi markami i oczywiście cenami, a do tego chyba żaden ich produkt do tej pory się u mnie nie sprawdził. Mimo wszystko jak wiecie moją największą włosową bolączką jest wieczny brak objętości i jestem w stanie użyć prawie wszystkiego by tylko uzyskać na głowie długotrwały efekt uniesienia włosów u nasady ;) Czy ten puder zadziałał i czy się polubiliśmy przekonacie się poniżej: Opakowanie/aplikacja    Opakowanie jest zdecydowanie na plus. Puder wysypuje się z niego w odpowiedniej ilości i bez strachu możemy go aplikować bezpośrednio na włosy. Ma to o tyle duże znaczenie, że aplikując go w ten sposób (a nie najpierw na dłonie, a potem na włosy) uzyskujemy o wiele lepszy efekt. Puder jest strasznie dziwny, bo wydaje się być mokry, szybko łapie skórę i jakby w nią wnika. Zanim nałożymy go na włosy mam wrażenie, że niewiele go już zostaje. Poza tym okropnie się lepi.    Działanie    Co do tego nie mam najmniejszych wątpliwości - puder działa czyli rzeczywiście unosi włosy u nasady. Może nie jest to efekt jak u Heidi Klum w reklamie, a może tylko ja go jeszcze na tyle nie opanowałam by podobny efekt uzyskać, ale na pewno włosów robi się wizualnie więcej. Muszę również przyznać, że efekt ten utrzymuje się całkiem długo – dłużej niż po suchym szamponie. Wystarczy przeczesać włosy palcami głową w dół by go odświeżyć i znów cieszyć się włosowym push-upem. Bardzo fajne jest też to, że nie bieli włosów tak jak to robią suche szampony. Po tym pudrze dosłownie nie ma śladu (w sensie koloru) i nie trzeba się jakoś specjalnie starać by nie było go na włosach widać.    Czy go polecam?      Niestety nie :( bo pomimo jego skuteczności ilość minusów przeważa. Po pierwsze włosy po nim niesamowicie się elektryzują. Ja nie mam z tym problemu, nawet w sezonie grzewczo-czapkowym moje włosy nie maja do tego tendencji, a po użyciu tego pudru dosłownie fruwają wokół głowy. Po drugie skleja włosy (może nie aż tak jak lakier) i sprawia, ze stają się bardzo nieprzyjemne w dotyku, szorstkie, tępe i trudne do rozczesania. Po trzecie puder matowi włosy i to znacznie. U mnie akurat ten efekt nie jest jakoś bardzo denerwujący, bo moje włosy same z siebie są bardzo błyszczące, ale na włosach nieco bardziej zniszczonych czy przesuszonych fryzura może wyglądać nieciekawie. Po czwarte i ostatnie strasznie ciężko jest go z włosów usunąć. Nie ma możliwości by go wyczesać tak jak niektóre lakiery czy suche szampony. Po użyciu musimy po prostu umyć włosy i raczej nie mamy co liczyć na to, że następnego dnia będziemy ‘jakoś wyglądać’. Informacyjnie    Puder znajdziemy praktycznie we wszystkich większych drogeriach czy marketach. Normalnie kosztuje ok. 19zł, ale w tej chwili trwa jeszcze promocja na niego w Super-Pharm. Tam za 10 gramowe opakowanie zapłacimy ok. 14zł. Przy okazji wspomnę Wam, że w promocji są również wszystkie maski Biovax (za 9,99zł) i sok aloesowy (też za 9,99zł) ;)    Skład: Aqua, Silica Silylate, Sodium Benzoate, Citric Acid, Octylacrylamide/Acrylates/Butylaminoethyl Methacrylate Copolymer W ramach ciekawostki powiem Wam tylko, że identyczny skład ma puder Got2b (w tej chwili również w promocji w Super-Pharm kosztuje ok. 20zł) i prawdopodobnie również puder z profesjonalnej linii Osis+ (kosztuje ok. 60zł).     Znacie go? Lubicie? :) a może polecicie mi coś innego na objętość? Pozdrawiam Was serdecznie, 