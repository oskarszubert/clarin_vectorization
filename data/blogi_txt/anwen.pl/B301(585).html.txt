źródło   Zastanawiałam się ostatnio nad tym czy umiejętność czytania składów jest tak naprawdę koniecznie potrzebna do bycia włosomaniaczką. Zastanawiałam się też nad tym ile jesteśmy tak naprawdę w stanie wyczytać ze składu zamieszczonego na etykiecie. Ten tekst nie ma jednak na celu zniechęcenia Was do zaglądania w INCI, wręcz przeciwnie :) Chciałabym tylko pokazać Wam jak to robić i nie zwariować :D     Zacznę może od wyjaśnienia tytułu posta. Bardzo często dostaję od Was maile (zastanawiam się właśnie ile razy już na blogu zaczęłam zdanie od tych słów :P) ze składem jakiegoś kosmetyku (często nawet nie piszecie mi co to za kosmetyk) i pytaniem co o nim sądzę i czy będzie dla Was dobry. W takich sytuacjach czuję się właśnie tak, jakbym miała czytać z fusów, a niestety mimo pochodzenia (prababcia zielarka i wiele kobiet w rodzinie zainteresowanych wróżbiarstwem) i mojego dawnego zainteresowania wróżeniem z kart, nie jestem w stanie określić jedynie na podstawie składu czy dany kosmetyk się u Was sprawdzi.     Po co w takim razie w ogóle czytać składy?    Skoro na ich podstawie nie jesteśmy w stanie określić jak będą działać na nasze włosy konkretne produkty? Ano po to, by po pierwsze określić czy kosmetyk wart jest swojej ceny :) i czy składniki, o których pisze nam na opakowaniu producent, nie występują w nim jedynie w śladowych ilościach (albo i wcale, bo i takie przypadki znam ;) ). Po drugie by przekonać się czy nie ma w nim nic czego nie chcemy i po trzecie jak już poznamy trochę swoje włosy to po to, by sprawdzić czy w składzie jest to co akurat nam służy. Pierwsza zasada:   Jeśli coś ma dobry skład, wcale nie musi dobrze działać i odwrotnie, jest mnóstwo niby słabych składowo kosmetyków, które działają cudownie :)   Trochę czasu mi zajęło, żeby do tego dojść, bo w pewnym momencie tak jak pewnie wiele z Was zachłysnęłam się analizowaniem składów i wierzyłam, że możemy na ich podstawie dokonywać jedynie trafnych zakupów. Teraz już wiem, że nie jest to takie proste ;) i że czasami warto dać szansę niby słabemu kosmetykowi.     Jak ja kupuję? Szampony - patrzę tak naprawdę na trzy rzeczy. Po pierwsze detergenty. Przy czym jak wiecie wcale nie unikam tych mocniejszych (jak ALS) ale patrzę na to, na którym miejscu w składzie są i czy występują oprócz nich te łagodniejsze (jak Lauryl Glucoside, Cocamidopropyl Betaine, Coco Glucoside, Sodium Cocoyl Glutamate). Druga rzecz na jaką patrzę to czy szampon ma silikony, oleje i inne substancje, które mogłyby nadmiernie obciążyć mi włosy. Zauważyłam jednak, że niewielka ilość np. Polyquaternium się u mnie dobrze sprawdza. I ostatnie czym na pewno nikogo nie zaskoczę ;) aloes :D który kocham w szamponach miłością wielką, ale musi go tam być naprawdę dużo (ma być na 1 lub 2 miejscu w składzie). Nie patrzę za to jakoś specjalnie na ekstrakty i inne substancje czynne, bo szampon i tak jest moim zdaniem na włosach za krótko, żeby coś podziałać. Dlatego nie widzę sensu kupowania naprawdę drogich szamponów. Moja maksymalna cena to ok. 15zł (wyjątkiem jest TEN - ale to z zupełnie innych powodów :D).    Odżywki, maski - tutaj akurat lubię na bogato :D Wypatruję olei, ekstraktów i innych substancji czynnych, które służą naszym włosom. O tym jakich konkretnie pisałam np. TUTAJ czy TUTAJ.     Wcierki - w ich przypadku zdecydowanie bardziej przywiązuję wagę do składu, bo mają najdłuższy kontakt ze skórą i mogą sprawić najwięcej przykrych niespodzianek. Zawsze dziwię się osobom, które tak bardzo zwracają uwagę na skład kosmetyków do włosów, a nie patrzą na to co kładą na twarz. Skóra jest o wiele bardziej wrażliwa niż włosy. I to jej możemy zrobić krzywdę kosmetykiem, a nie włosom. Nigdy nie boję się nakładać produktu przeznaczonego do twarzy czy ciała na włosy, ale zdecydowanie wahałabym się by zrobić odwrotnie. W przypadku wcierek patrzę właściwie na wszystko: na użyte konserwanty, na alkohol (który w nadmiarze mi nie służy), na ilość i rodzaj ekstraktów. Za taki produkt jestem w stanie zapłacić więcej, bo wiem, że jakość (o ile idzie w parze z ceną) przełoży się na efekty.     Produkty do stylizacji - jeśli już po nie sięgam to chciałabym, żeby mi jak najmniej szkodziły. Szukam tych bez alkoholu (wyjątkiem są lakiery i suche szampony, ale ich nie nakładam na włosy na długości tylko u nasady, gdzie włosy są bardziej odporne na wysuszającą moc alkoholu). Na resztę składników właściwie nie patrzę, nie ma większego znaczenia dla mnie jaki konserwant czy substancję zapachową użyto w takim produkcie.    Jak czytam składy?  Zanim kupię coś, zwłaszcza on-line mimo wszystko zwykle analizuję cały skład :) Robię to przy pomocy kilku stron internetowych:  1. http://www.cosdna.com/eng/ingredients.php/ gdzie możemy wkleić cały skład i zobaczyć jego analizę 2. http://www.kosmopedia.org/encyklopedia/ tutaj sprawdzam poszczególne składniki, których nie znam. Jak czegoś nie znajdę tu to najczęściej szukam jeszcze tu: http://www.zdrowe- kosmetyki.pl/skladniki_az.php lub http://wizaz.pl/forum/showthread.php?t=255608 a jak i tam nie ma to w google ;) 3. Sprawdzam czy kosmetyk nie został już przeanalizowany na wizażu: http://wizaz.pl/forum/showthread.php?t=447103 i http://wizaz.pl/forum/showthread.php?t=250024 4. Dla ciekawych polecam jeszcze przeczytanie tego: http://forum.28dni.pl/discussion/798/jak-rozszfrowac-sklady- kosmetykow/    A jak 'czytam' je w sklepie, bez dostępu do Internetu?   Skłamałabym gdybym napisała, że potrafię rozpoznać wszystkie składniki występujące najczęściej w kosmetykach, skłamałabym też, gdybym napisała, że rozpoznaję większość z nich ;) ale moim zdaniem wcale nie jest to nam potrzebne. Na początku wystarczyło, że nauczyłam się tylko kilku słów-kluczy:    Oil - czyli olej ;)  Extract - czyli ekstrakt  Butter - czyli masła Protein - proteiny  Alcohol - przy czym odróżniałam te 'szkodliwe' (czyli denat i isopropyl) i te dobre czyli tłuszczowe (prawie wszystkie pozostałe)  Silicony -  te z końcówką -cone i -siloxane    Dopiero potem z czasem oswoiłam się i z innymi składnikami. Bardzo pomogły mi w tym moje własne próby analizowania składów, czytanie analiz dziewczyn na wizażu i zakupy w sklepach z półproduktami ;)       A jak jest u Was z czytaniem składów? Robicie to? Jeśli tak to czym jeszcze się kierujecie? :)   Pozdrawiam Was serdecznie, 