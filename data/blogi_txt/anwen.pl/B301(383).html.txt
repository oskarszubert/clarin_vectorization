Dziś kolejny wpis z serii najczęściej zadawanych pytań, tym razem o tym jak dbać o włosy naprawdę ekstremalnie zniszczone (np. rozjaśnianiem, prostownicą czy trwałą).     Zrezygnuj z tego co zniszczyło Ci włosy     To najważniejszy punkt programu! Jeśli nie zrezygnujesz z codziennego prostowania/rozjaśniania/trwałej to dalsza pielęgnacja w ogóle nie ma sensu, bo włosy wciąż będą niszczone. Wiem, że na początku może być to trudne, ale postaraj się np. wymyślić jakieś ciekawe upięcie, w którym będziesz wyglądać ładnie mimo nie wyprostowanych włosów. Spróbuj rozjaśniacz zamienić na farbę, a zamiast trwałej układaj włosy przy pomocy np. papilotów, jeśli marzą Ci się loki.     Podetnij najbardziej zniszczoną część włosów     Tego niestety też nie ominiesz. Jeżeli Ty nie podetniesz włosów to prędzej czy później same zaczną się kruszyć. Na początek postaraj się obciąć maksymalnie tyle ile jesteś w stanie znieść (jeżeli nie zależy Ci na długości to po prostu obetnij całe zniszczone włosy). Uważaj na      wysoką temperaturę     Przy tak zniszczonych włosach najlepiej będzie jeśli całkowicie zrezygnujesz z suszarki, prostownicy i lokówki. Po myciu pozwalaj włosom samodzielnie wyschnąć, a do stylizacji używaj tylko i wyłącznie metod, które nie wymagają użycia wysokiej temperatury.    Myj delikatnie     Najlepiej by było, gdybyś mogła myć włosy odżywką. Niestety metoda ta nie u wszystkich się sprawdza, więc jeśli już musisz używać szamponu wybierz taki, który będzie łagodny dla włosów (unikaj SLES, SLS) – np. szampon dla dzieci i zawsze stosuj metodę OMO. Nigdy nie męcz włosów codziennym myciem, jeśli nie przetłuszczają Ci się szybko.    Odżywiaj intensywnie     Stosuj odżywkę d/s po każdym myciu! Nawet kilka razy w tygodniu zafunduj włosom „głębokie odżywianie” czyli nałóż na nie maskę na minimum 30 minut pod foliowy czepek i ręcznik. Całość możesz dodatkowo podgrzać suszarką – wyższa temperatura pomaga składnikom odżywczym szybciej wniknąć w głąb włosa. Staraj się wybierać produkty o bogatym składzie. W przypadku bardzo zniszczonych włosów nie możesz zapomnieć o proteinach, czyli podstawowym budulcu naszych włosów (wybieraj koniecznie hydrolizowane np. jedwabiu, keratyny, pszenicy, owsa czy soi, bo tylko takie są w stanie wniknąć we włosy) i musisz przy tym pamiętać o mocnym nawilżaniu włosów (np. miód, aloes, gliceryna, kwas hialuronowy). Uwaga! - proteiny używane w nadmiarze, zwłaszcza, jeśli równocześnie nie nawilżamy mocno włosów mogą doprowadzić do przesuszenia – dlatego też obserwuj włosy i jeśli zauważysz zwiększone przesuszenie i łamliwość odstaw proteiny i dodatkowo nawilżaj włosy. Najlepszą opcją jest zaopatrzenie się w podstawowe półprodukty i samodzielne wzbogacanie sklepowych masek czy odżywek.     Nakładaj oleje     Tak często jak tylko możesz. Na początku nawet i przed każdym myciem. Najlepsze będą oleje, które wnikają w głąb włosa (kokos, babassu, palmowy, masło kakaowe, shea czy mango). Oleje możesz nakładać na kilka godzin przed myciem a także po myciu (dosłownie kropelkę) na same końcówki.    Nie rezygnuj      z silikonów     W przypadku mocno zniszczonych włosów silikony są Twoim sprzymierzeńcem. Nie rezygnuj z nich całkowicie, ale jeśli możesz to postaraj się je wyeliminować przynajmniej z szamponów (szampony z silikonami wybieraj tylko wtedy, gdy pomimo nakładania odżywki nie jesteś w stanie rozczesać włosów po zwykłym szamponie). Wybieraj odżywki b/s z silikonami – mogą być takie w formie mgiełek i koniecznie po każdym myciu nakładaj na końcówki włosów serum silikonowe (pamiętaj tylko by wybierać takie, które nie mają w składzie alkohol denat – uwaga na Biosilk!).    Czesz      delikatnie     To najczęściej popełniany błąd. Nigdy nie szarp włosów, nie ciągnij, nie rozczesuj na siłę. Nigdy też nie czesz ich, gdy są mokre (wyjątek oczywiście stanowią włosy kręcone). Moja metoda rozczesywania mocno poplątanych włosów wygląda mniej więcej tak: ·        Najpierw rozdzielam włosy na cztery części i każdą z nich rozczesuje oddzielnie.  ·        Czesanie zaczynam zawsze od końcówek i stopniowo przesuwam się co raz wyżej.  · Jeżeli natrafię na supełek to nie próbuję go na siłę rozczesać grzebieniem czy szczotką tylko rozdzielam włosy bardzo delikatnie palcami. Staram się je tak jakby delikatnie rozciągać na boki, dopiero jak pozbędę się supła zaczynam włosy dalej rozczesywać.  Wiem, że ta metoda zajmuje sporo czasu, ale podczas takiego rozczesywania włosów zazwyczaj udaje mi się to zrobić nie łamiąc przy tym ani nie wyrywając ani jednego włosa. Ogranicz      stylizację     Większość produktów do stylizacji włosów zawiera alkohol denat, który dodatkowo przesusza włosy. Oprócz tego stylizatory często sklejają włosy i później jeszcze trudniej jest nam je rozczesać. Postaw na proste fryzury jak chociażby wciąż bardzo modne warkocze.    Podcinaj regularnie     Zniszczone włosy pomimo zabezpieczania ich silikonami wciąż będą się rozdwajać, dlatego nie zapominaj o częstym podcinaniu końcówek. Najbardziej optymalnie byłoby robić to co 6 tygodni. Oczywiście dostosuj czas do swoich włosów. Pamiętaj, żeby wybierać się tylko do zaufanej fryzjerki (która nie obetnie Ci połowy włosów „bo były mocno zniszczone”) albo poproś o podcinanie kogoś z bliskich (zaopatrz się wtedy z bardzo ostre, fryzjerskie nożyczki).     Jeżeli uważasz, że te wszystkie punkty to dla Ciebie za dużo to najlepiej po prostu obetnij zniszczone włosy i zaczekaj aż odrosną zdrowe ;) Oprócz tych 10 punktów powyżej warto zadbać o odżywienie włosów również od wewnątrz, dzięki temu będą nam szybciej rosły zdrowe włosy. Pozdrawiam Was serdecznie, 