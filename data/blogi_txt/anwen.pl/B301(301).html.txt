Seria wpisów "Moja włosowa historia" cieszy się wielką popularnością i przede wszystkim Waszą sympatią :) Dostaję ogromna ilości wiadomości i zapytań dlatego chciałabym dziś wyjaśnić wszystkie wątpliwości z nią związane :)    Kto może wziąć udział w MWH?    Nie ma żadnych warunków, które trzeba spełnić by wziąć udział w tym cyklu. Ja nie wybieram np. tylko długowłosych czy kręconowłosych, możesz być blondynką, brunetką, szatynką czy rudą... możesz też być mężczyzną ;) Nie musisz posiadać bloga, nie muszę Cię znać ani Cię lubić. To wszystko nie ma znaczenia.     Jak to zrobić?    Jeśli chcesz wziąć udział w cyklu i pokazać nam swoje włosy na blogu napisz do mnie maila na adres: mojawlosowahistoria@gmail.com. Historię możesz opisać w oddzielnym pliku tekstowym albo i bezpośrednio w mailu. Ważne by zdjęcia, które mi wysyłasz były załączone do wiadomości jako oddzielne pliki (a nie wklejone w tekście). Pamiętaj by nie były za duże (powiedzmy do 1,5MB). W tekście zaznacz w którym miejscu chcesz by pojawiło się konkretne zdjęcie. Nie zapomnij też opisać tego w jaki sposób dbasz obecnie o włosy.    Postaraj się przed wysłaniem przeczytać swoją historię kilka razy (najlepiej na głos), popraw błędy, zwróć uwagę na polskie znaki, przecinki i inne znaki przestankowe. Spróbuj w miarę możliwości napisać ją tak by była zrozumiała i z przyjemnością się ją czytało :)    Czy moja historia będzie opublikowana?    Niestety choćbym bardzo chciała nie mogę Ci zagwarantować, że Twoja historia na blogu się pojawi. Na początku założyłam sobie, że nie będę robić żadnej selekcji i że pokażę każdą z Was. W tej chwili dostaję tak dużo MWH, że to po prostu fizycznie niemożliwe. Musiałabym na blogu pokazywać tylko je, a pomimo Waszej miłości do tej serii, ja zdecydowanie wolę pisać sama ;) To w końcu mój blog, a MWH ma stanowić miłe urozmaicenie, a nie główny jego sens.     Jakich historii nie publikuję? Tych opatrzonych w bardzo kiepskiej jakości zdjęcia, na których niewiele widać, a także tych, które są początkiem Waszej przygody z pielęgnacją włosów i tak naprawdę dopiero za jakiś czas będziecie miały o czym opowiadać. Oczywiście jest to jedynie subiektywna ocena i nie musicie się z nią zgadzać. Jeśli więc chcecie zwiększyć swoje szanse na publikację zaczekajcie do momentu aż włosy naprawdę będą zadbane i godne podziwu, a także postarajcie się o wyraźne zdjęcia :)    Kiedy moja MWH pojawi się na blogu?    Często pytacie mnie kiedy na blogu pojawi się Wasza historia. Niestety nie jestem w stanie odpowiedzieć Wam na to pytanie, bo nie mam zaplanowanych wpisów na kilka miesięcy do przodu ;) Historie nie pojawiają się też chronologicznie w kolejności w jakiej je dostaję. Czasem jak coś mnie zachwyci publikuję to na blogu od razu, poza kolejnością. Macie jeszcze jakieś pytania o MWH? Chętnie na wszystkie odpowiem :)      Pozdrawiam Was serdecznie, 