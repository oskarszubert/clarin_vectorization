O mojej miłości do aloesu nie muszę już chyba nikogo zapewniać ;) Nic tak jak on nie nawilża moich włosów, więc jak tylko widzę gdziekolwiek produkt, w którym ekstrakt z tej cudownej rośliny jest wysoko w składzie to muszę się bardzo powstrzymywać by go nie kupić.      Podobnie było właśnie z tą maską. Jak tylko dowiedziałam się, że producent rozszerzył linię włosowych, aloesowych kosmetyków i do mojego ulubionego szamponu dołożył między innymi maskę to wiedziałam, że musi być moja! Zamówiłam ją na doz.pl za około 20zł (z tego co pamiętam to była wtedy w promocji za mniej więcej 18zł) i... odłożyłam na półkę ;) Od jakiegoś czasu staram się racjonalniej podchodzić do zużywania kosmetyków (bardzo słabo mi to idzie) i nie otwierać nowego dopóki nie skończę poprzedniego. Maskę Equlibra planowałam otworzyć dopiero po wykończeniu TEJ z Ziai, ale w listopadzie już nie wytrzymałam ;) I bardzo dobrze, bo okazała się strzałem w dziesiątkę w przypadku moich włosów.    Opakowanie i zapach Maskę dostajemy w dosyć sporym, wygodnym, plastikowym słoiku o pojemności 200ml. Pod zakrętką kryje się drugie, dodatkowe wieczko, które chroni maskę przed wylaniem się. Zapach bliżej nieokreślony, podobny do tego co i w szamponie. Mocno chemiczny i jak dla mnie niezbyt przyjemny, ale na szczęście mimo, że w opakowaniu intensywny to po wysuszeniu jest praktycznie niewyczuwalny na włosach.     Konsystencja i wydajność    Jak dla mnie maska mogłaby być odrobinę bardziej gęsta, ale na szczęście nie jest aż tak wodnista jak chociażby jajeczna czy drożdżowa maska babuszki Agafii. Przy nakładaniu nie spływa z włosów i jest w miarę wydajna. Nie trzeba nakładać jej strasznie dużo by poczuć dobroczynne działanie, ale też nie wystarczy nam odrobina jak w przypadku niektórych produktów. Działanie    Oczywiście pierwsze co zauważyłam po zmyciu maski to intensywne, prawdziwe nawilżenie włosów. Po jej użyciu stają się miękkie, gładkie i bardzo ładnie się rozczesują. Nakładana od ucha w dół nie obciąża włosów, ale u mnie i tak lepiej sprawdzała się nakładana przed myciem, bo wtedy mogłam nałożyć ją również na skalp (tu również ładnie nawilża). Bardzo fajnie podkreśla nam skręt - moje włosy po niej lepiej się falują i ogólnie ładniej układają. Maska dodatkowo nabłyszcza i odżywia włosy i sprawia, że są lekkie i sypkie.  Najczęściej stosowałam ją przed myciem na minimum 30 minut, czasami jednak zdarzyło mi się nakładać ją tak jak poleca producent czyli na około 5 minut na umyte włosy. W obu przypadkach włosy są pięknie nawilżone i łatwo się rozczesują.     Skład       Skład: aqua, aloe barbadensis leaf juice, cetyl alcohol, lauryl alcohol, cetrimonium chloride, brassica campestris oleifera oil, argania spinosa  kernel oil, hydrolyzed wheat protein, bambusa vulgaris sap extract,  hydroxyethylcellulosa, lecithin, tocopherol, ascorbyl palmiatate,  cetearyl alcohol, behentrimonium chloride, propylene glycol,  lauradimonium hydroxypropyl hydrolyzed keratin, guar  hydroxypropyltrimonium chloride, cetrimonium methosulfate,  quaternium-91, citric acid, sodium phylate, ethylhexylglycerin,  phenoxyethanol, parfum.    To niewątpliwie ogromny plus tej maseczki. Aloes znajduje się tuż za wodą, a oprócz niego znajdziemy w niej olej arganowy i rzepakowy, proteiny pszeniczne i hydrolizowaną keratynę, trochę witamin, trochę emolientów i antystatyki. Skład jest zdecydowanie bardziej humektanowy niż emolientowy, więc maska jest dosyć lekka i może nie poradzić sobie z mocno puszącymi się włosami. Najlepiej stosować ją maksymalnie raz w tygodniu by nie przesadzić z proteinami.          Podsumowanie   Maska sprawdzi się na pewno dobrze na włosach takich jak moje czyli raczej mało wymagających. Przy kręconych i skłonnych do puszenia może być za słaba. Nie sprawdzi się też na pewno na włosach, które nie lubią protein i tych, które potrzebują bardzo emolientowych, bogatych masek. Mogę ją za to polecić wszystkim fankom aloesu ;) Zastanawiałam się czy jeszcze do niej wrócę... I niestety chyba nie, bo pomimo naprawdę dobrego działania maska nie została moim ulubieńcem. Chcę ją jeszcze porównać z maską aloesową z NaturVital, która również czeka na przetestowanie, a potem wracam do mojej dawnej ulubienicy: Rosyjskiej maski z glinką i ryżem, którą dziś sobie właśnie zamówiłam :))   Pozdrawiam Was serdecznie, 