źródło: http://olenka19951.flog.pl/wpis/386311/zycie-jest-jak- miarka-nie-wiadomo-kiedy-sie-skonczy     Szczerze mówiąc pisząc dzisiejszy post wciąż mam wrażenie jakbym próbowała tłumaczyć Wam coś tak oczywistego jak chodzenie czy oddychanie ;) Wiem jednak z doświadczenia (po 5 wspólnych akcjach, które na blogu do tej pory zorganizowałam), że sprawa dla niektórych z Was nie jest jednak wcale taka prosta i to właśnie dla Was ten dzisiejszy wpis :)    Jak już wiecie mam w planie kolejną wspólną akcję, tym razem co prawda nie będzie dotyczyła wyłącznie włosów, ale mimo wszystko uznałam, że dzisiejszy wpis przyda się zanim Was do niej zaproszę. Chciałabym po prostu przy analizowaniu wyników mieć pewność, że są one jak najbardziej wiarygodne :)) Zwykle wpisy podsumowujące akcje zajmują mi bardzo dużo czasu, pracy i energii i nie chciałabym, żeby to wszystko szło na marne.    Jak w takim razie mierzyć porost włosów?   Pokażę Wam sposób, z którego sama korzystam i od razu zaznaczam, że nie jest to 'jedyna, dobra metoda'. Każda z Was może to robić na swój sposób - ważne by robić to dokładnie i zawsze tak samo.     1. Wybieramy pasemko kontrolne    Moim pasemkiem kontrolnym od lat jest pasmo z grzywki, dokładnie na środku (nad nosem ;) ). Wiem, że włosy nie rosną nam na całej głowie w tym samym tempie, ale przy takich akcjach jak te, które organizuję ważne jest przyspieszenie porostu, a nie sama długość włosów. Dlatego ważne jest by znać swoje włosy i wiedzieć (przynajmniej mniej-więcej) ile rosną nam same, bez żadnych wspomagaczy. Ja swoje pasemko mierzyłam nawet w te miesiące, gdy nic we włosy nie wcierałam i nie przyjmowałam żadnych suplementów, więc wiem ile wynosi mój przeciętny przyrost. Przy wyborze pasma kierujcie się przede wszystkim tym, by zawsze bez trudu móc je zlokalizować i nie mieć wątpliwości, że mierzycie wciąż to samo. Może być ono właśnie z grzywki (tutaj chyba najłatwiej jest nam je samemu zmierzyć), ale niekoniecznie. Jeśli macie problem z zapamiętaniem kontrolnego pasma - zerknijcie do kolejnego punktu :)    2. Robimy zdjęcie Dla ułatwienia możemy zrobić zdjęcie naszemu, wybranemu pasmu kontrolnemu. Możemy też zaznaczyć sobie na nim jakieś punkty/linie, które braliśmy jako odnośniki, tak by za miesiąc było nam łatwiej znów je zlokalizować :)    3. Powtarzamy pomiary   To akurat chyba najważniejszy punkt, który pomaga nam w mierzeniu. Jeśli chcemy mieć pewność, że nasze wyniki są jak najbardziej wiarygodne warto włosy zmierzyć co najmniej 3 razy (w odstępie czasu przynajmniej godzinnym) i sprawdzić czy za każdym razem wychodzi nam dokładnie to samo. Jeśli nie to uśredniamy je i taką średnią przyjmujemy za ostateczną długość. Przy kręconych czy falowanych włosach pomiary najlepiej wykonywać wtedy, gdy są mokre i dokładnie rozczesane.     A jak zmierzyć długość naszych włosów?   Wiele włosomaniaczek, zwłaszcza tych początkujących wyznacza sobie jakąś wymarzoną długość, do której dąży. Wiele z nich określa ją właśnie w cm. Sama na początku też tak robiłam - chciałam zapuścić włosy o długości 70cm. W tej chwili o wiele ważniejsze dla mnie jest to dokąd włosy sięgają (czyli np. za biust czy do talii) niż to ile dokładnie mają cm... Niemniej jednak to właśnie zmierzenie długości włosów było dla mnie zawsze najtrudniejsze, bo metod jest sporo, a żadna moim zdaniem nie była wystarczająco dokładna. Na szczęście jakiś czas temu natknęłam się na wpis Angel-a, w którym pokazała moim zdaniem chyba najprostszy i najlepszy sposób. Sama nie wpadłam na to by mierzyć włosy tak jak wzrost czyli przy ścianie :)) Jak dokładnie to wygląda zobaczycie TUTAJ.    Mam nadzieję, że wpis Wam się przyda :) Pozdrawiam Was serdecznie, 