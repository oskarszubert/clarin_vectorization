O zaletach peelingu skóry twarzy czy całego ciała zostało napisane już chyba wszystko ;) ale mam wrażenie, że peelingowanie skóry na głowie jest wciąż niedocenianym i mało znanym zabiegiem. Za to salony fryzjerskie lub gabinety trychologów, w których taki zabieg mogłybyśmy wykonać pobierają zupełnie nie adekwatną według mnie cenę. Zwłaszcza, że taki peeling bez problemu możemy wykonać samodzielnie we własnej łazience. Na blogu już kiedyś pisałam Wam o takim podstawowym przepisie, zaletach peelingu czy o tym jak często go wykonywać (TUTAJ), a dziś chciałabym ten temat nieco rozwinąć :) Czego możemy użyć? Przede wszystkim cukru. Zarówno takiego zwykłego jak i brązowego czy trzcinowego. Nie ma sensu kupować specjalnie cukru do peelingu – użyjcie po prostu takiego jaki macie w domu. Bardzo dobrze sprawdza się również kawa. Dzięki zawartości kofeiny nasze cebulki włosowe będą dodatkowo pobudzone do wzrostu po takim peelingu. Ja jeszcze nie zdecydowałam się na użycie kawy, ale wiele z Was pisało mi o tym, że tak robi i nie ma potem żadnych problemów z wypłukaniem ziarenek z włosów. Jeszcze inną opcją jest sól morska, ale z racji większego prawdopodobieństwa podrażnienia i przesuszenia skóry na pewno nie polecam Wam jej do tego zabiegu, jeśli macie wrażliwy skalp. Zastanawiam się także nad użyciem płatków owsianych, które tak świetnie sprawdzają się w przypadku peelingowania twarzy, ale obawiam się, że podobnie jak kiedyś banana trudno by mi było je z włosów wypłukać, więc raczej nie zaryzykuję ;) Jak możemy taki peeling ulepszyć? Oczywiście już sama podstawowa wersja jest skuteczna i przynosi pozytywne efekty na skórze głowy, ale jak wszystko tak i peeling możemy nieco stuningować ;) Pierwsza rzecz która przyszła mi do głowy to glinka. Dosypana do takiego peelingu będzie dodatkowo regulowała pracę gruczołów łojowych i pozwoli nam jeszcze dokładniej oczyścić i odkazić skórę. Do wyboru mamy kilka rodzajów glinek (białą, żółtą, zieloną, różową czy czerwoną), więc w zależności od tego jaką mamy skórę możemy do niej dobrać najlepszą dla nas glinkę.  Inną opcją jest miód, który zadziała nawilżająco. Podobnie będzie w przypadku użyciu aloesowego żelu albo własnoręcznie przez nas ugotowanego żelu lnianego.   Ciekawym pomysłem jest też użycie olejków eterycznych. Oczywiście poza ulubionym zapachem możemy wybrać taki, które będzie miał także dobry wpływ na naszą skórę głowy. Z typowo "włosowych", jak już kiedyś TUTAJ wspominałam, mamy do wyboru lawendę i rozmaryn. Przy problemach z przetłuszczaniem lub łupieżem możemy również wypróbować olejek z drzewa herbacianego.   Jeśli Wasza skóra dobrze reaguje na zioła, możemy wybrać zwłaszcza te indyjskie. Zarówno Maka, o której pisałam TU jak i inne tego typu sproszkowane mieszanki (np. Shikakai, Brahmi czy Neem) świetnie się do takiego peelingu sprawdzą. W takim wypadku lepiej zrezygnować z szamponu i po zrobieniu masażu zostawić taką mieszankę na skórze na kilkanaście minut.  Oczywiście do peelingu możemy również dodać półprodukty. Ja mam zamiar wypróbować wersję z ekstraktem wzmacniającym włosy (z ZSK), tym z kofeiną, karnityną i argininą, a także bananowym. Tylko wtedy musimy zrezygnować z szamponu, bo liposomy nie lubią się z detergentami. Wydaje mi się, że dobrze sprawdziłaby się również spirulina (może przy następnym mazidłowym zamówieniu w końcu o niej nie zapomnę ;) ) a przy bardzo suchej skórze głowy odrobina oleju. Oczywiście trzeba przy tym bardzo uważać by włosy potem nie okazały się tłuste. Na co jeszcze trzeba uważać? W przypadku cukru ostatnio przekonałam się, że lepiej z nim nie przesadzić ;) Jeśli damy go za dużo i nie wypłuczemy wystarczająco dokładnie to oczywiście możemy się spodziewać posklejanych włosów, które trzeba będzie jeszcze raz umyć. Musicie też pamiętać by nie robić peelingu zbyt mocno. Pisał do mnie kiedyś jeden z czytelników, który takim peelingiem bardzo podrażnił sobie skórę. Dlatego proszę Was uważajcie – peeling trzeba robić z wyczuciem. Czytałam też o opcji peelingu z sodą, oczywiście jej również możecie do tego użyć, ale musicie zdawać sobie sprawę, że to chyba najbardziej intensywna opcja, która na pewno nie sprawdzi się u każdego. Ja bym jednak nie ryzykowała... Co zamiast szamponu? Oczywiście możemy cukier (czy inny „drapak”) wymieszać z czymś dla skóry łagodniejszym. Sprawdzi nam się zarówno odżywka, oczywiście koniecznie wybierzcie taką bez silikonów i innych oblepiaczy (najlepiej taką, która nadaje się do mycia włosów). Fajnie powinien się też sprawdzić nabiał. Możemy użyć zarówno mleko, jogurt czy śmietanę lub w wersji wegańskiej mleko czy śmietankę kokosową (przy tej opcji konieczne może się okazać umycie włosów dodatkowo szamponem lub odżywką). W przypadku delikatnej skóry głowy dobrze zadziałają żele aloesowy lub lniany. W ostateczności możemy użyć nawet samej wody lub ziołowego naparu. W moim przypadku najlepiej sprawdza się wersja z szamponem, więc to z niej przede wszystkim korzystam. A może by tak peeling enzymatyczny? Pod wpływem maila jednaj z Was ciągle chodzi mi po głowie zastosowanie bromelainy (czyli enzymu z ananasa) na skórę głowy... Jak na razie nie znalazłam nic konkretnego na ten temat, ale jeśli tylko mi się uda i przede wszystkim wypróbuję ją najpierw na sobie to na pewno za jakiś czas dam Wam znać na blogu  jak się u mnie sprawdziła :) A Wy próbowałyście już peeling skóry głowy? Może macie jakiś jeszcze inny, ciekawy sposób na jego wykonanie? :) Pozdrawiam Was serdecznie, 