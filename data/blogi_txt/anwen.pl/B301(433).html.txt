Cześć Anwen!        Piszę do Ciebie być może w dziwnej sprawie, związanej nie bezpośrednio z włosami, ale myślę, że równie istotnej. Włosomaniaczką jestem od ok. roku. O ile dawniej moja pielęgnacja  ograniczała się do szamponu i odżywki, tak teraz stosuję maski,  oleje i odżywki. W czym tkwi mój problem? W ilości wody jaką zużywam na zmywanie tego wszystkiego. Często też  umyję włosy, wyschną, a tu okazuje się, że gdzieś jest niedomyty olej,  maska, więc znów wędruję nad wannę.       Mam 20 lat, jestem jednak na utrzymaniu rodziców i nie zarabiam własnych pieniędzy. Od czasu mojego włosomaniactwa opłaty za wodę  wzrosły o kilkadziesiąt złotych! Na początku nie kojarzyłam, że to moje  włosomaniactwo może to powodować, do czasu kiedy policzyłam czas płukania szamponu z  włosów - ponad 10 min lania wody strumieniem o najwyższym ciśnieniu. Do tego dochodzi zmywanie odżywki. Olej czy maska zajmują jeszcze więcej czasu.        Piszę do Ciebie z prośbą o pomoc. Tego tematu na blogu nie  znalazłam (chyba, że źle szukałam?:)), masz jakieś patenty na "oszczędne  zmywanie" masek, olejów? No i jakiś sposób na dokładne i w miarę  szybkie zmywanie odżywek itd.? No i .. czy tylko ja mam ten problem?  Może jakieś inne Włosomaniaczki mają też patenty oszczędnościowe?           Z góry dziękuję Ci za poświęcony czas i odpowiedź.  Edyta    MOJA PORADA:   Wiem, że ten mail jest dosyć nietypowy i niekoniecznie w 100% wpisuje się w kanon tej serii, ale zdziwił mnie na tyle, że z ciekawości postanowiłam go opublikować i zapytać czy ktokolwiek z Was zauważył również wzrost rachunków za wodę spowodowany włosomaniactwem? :) U mnie nic takiego się nie stało, ale ja nigdy nie miałam większych problemów ze zmyciem oleju czy innych produktów z włosów. Przez te wszystkie lata włosomaniactwa chyba ze dwa lub trzy razy zdarzyło mi się, że musiałam włosy umyć jeszcze raz, bo po wysuszeniu okazało się, że nie domyłam z nich oleju. Mimo wszystko spróbuję pomóc Edycie, a być może jeszcze komuś z Was :)     Co możemy zrobić by ograniczyć zużycie wody?    1. Przede wszystkim ograniczyć ilość. Zarówno nakładanego oleju jak i maski czy nawet szamponu. Ludzie mają tendencję do nadużywania proszków do prania, pasty do zębów, płynów do kąpieli czy właśnie szamponów. Częściowo pewnie przez to, że przyzwyczailiśmy się do myśli, że żeby coś umyć potrzebujemy duuuuuuuuuuużo piany. A to wcale nie prawda :) Szampony to zwykle bardzo skoncentrowane produkty, które przed nałożeniem na skórę powinniśmy rozcieńczyć wodą (albo jak czasem ja robię sokiem z aloesu :)) ). Oczywiście nie zawsze mamy czas lub ochotę na stosowanie metody kubeczkowej (lub jej ulepszonej wersji), ale wystarczy, że rozprowadzimy szampon najpierw dokładnie na dłoniach i spienimy go lekko zanim położymy na włosy. Ja robię też tak, że już po nałożeniu szamponu delikatnie polewam głowę jeszcze raz wodą i dopiero wtedy masuję - piana jest większa, mycie łatwiejsze, a ilość zużytego szamponu dużo mniejsza. A przecież im mniej go nałożymy tym łatwiej nam będzie go później z włosów wypłukać - na pewno nie będzie to trwało 10minut.     Jeśli chodzi o oleje to ja na blogu zawsze powtarzam by nie przesadzać z ilością :) Olej wcale nie zadziała lepiej jeśli będzie nam 'kapał' z włosów. Ja na swoje naprawdę zużywam dosłownie jedną łyżkę stołową i pokrywam nią dokładnie całe włosy. Taka ilość spokojnie mi wystarcza, a nie mam później przynajmniej problemów ze zmyciem.     2. Stosować patenty - takie jak ten o którym pisałam TUTAJ. Zamiast szamponu możemy użyć odżywki, która również zemulguje nam olej (a przy okazji lepiej nawilży włosy) i dzięki temu o wiele łatwiej będzie go z włosów zmyć.     3. Stosować inne metody olejowania. Takie, które ułatwiają właśnie zmywanie olei. Najlepsze pod tym względem jest moim zdaniem serum olejowe w spray'u i olejowanie na odżywkę :)    4. Masować. Zamiast stosować najsilniejszy strumień i przez 10 minut polewać włosy pomóżmy sobie rękami. Oczywiście nie chodzi mi o tarmoszenie włosów na wszystkie strony, ale gładkie przesuwanie dłońmi od nasady po końce (wiem, że to taka oczywista oczywistość, ale czasem jak czytam maile to zdaje sobie sprawy, że nie dla wszystkich ;) ).     5. Stosować płukanki, które zwiększą szansę na to, że wszystkie użyte produkty na pewno znikną z naszych włosów. Ja robię tak, że najpierw moczę włosy w naczyniu z płukanką, a dopiero potem polewam nią włosy. Przydatne będą te zakwaszające (z sokiem z cytryny lub innych cytrusów, octowa czy hibiskusowa), bo dobrze zneutralizują zasadowy odczyn po szamponie, ale mogą być też wszystkie inne, które dobrze się u Was sprawdzają.  6. Kupić perlator. Jest to takie specjalne urządzenie, które montujemy przy kranie czy prysznicu, a które pozwala nam zaoszczędzić od 30 do 60% zużywanej wody :) Działa to w ten sposób, że na płynącą wodę wywierane jest podciśnienie,  które zasysa powietrze z otoczenia i miesza je z wodą. Dzięki temu z kranu płynie  mniej wody, ale jest to zupełnie nie odczuwalne przy myciu :)       Nie wiem czy coś jeszcze można podpowiedzieć Edycie, ale jeśli tak to piszcie :)   Pozdrawiam Was serdecznie, 