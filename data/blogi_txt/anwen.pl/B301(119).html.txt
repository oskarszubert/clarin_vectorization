Ostatnio wiele z Was pytało mnie, w jaki sposób osiągnęłam efekt grubszych czy właśnie gęstszych włosów. Lawinę pytań wywołało moje zdjęcie porównujące stan włosów z teraz i sprzed roku :) Oczywiście efekt na zdjęciu jest nieco przekłamany. Rok temu moje włosy przeszły 2 zabiegi Encanto i przez to wizualnie sprawiały wrażenie jeszcze cieńszych niż są normalnie (to jeden z powodów, dlaczego już więcej tego zabiegu nie wykonałam). Niemniej jednak moje włosy są nieco gęstsze niż dawniej i dziś chciałabym Wam, co nieco na ten temat napisać.   Ale zacznijmy od początku! Gęstość włosów jest w głównej mierze zdeterminowana przez nasze geny. Wiem, to nie jest dla nas dobra informacja :( Jeżeli całe życie miałyśmy cienkie/rzadkie włosy to niestety nie osiągniemy oszałamiających efektów. Natury po prostu nie da się przeskoczyć (chociaż troszkę na pewno możemy ją poprawić :) ). Jeśli jednak dawniej miałyście burzę włosów, która z powodu zabiegów fryzjerskich, nieodpowiedniej pielęgnacji, chorób czy jeszcze innych spraw zmieniła się w cienkie piórka jest dla Was szansa! Możecie znów przy odpowiednim działaniu cieszyć się gęstymi włosami :))  Plan działania:  1.    Zlikwidować wypadanie   Często jest tak, że nasze włosy nie są z natury cienkie, a po prostu przerzedzone nadmiernym wypadaniem. Naprawdę warto z tym walczyć, chociaż musicie się uzbroić w cierpliwość. Moja walka z wypadaniem to niekończąca się opowieść – przez farbowanie problem ten wciąż powraca. O wypadaniu pisałam Wam już tutaj, więc nie będę się powtarzać. Postaram się jednak w przyszłości zaktualizować ten wpis i dokładniej zgłębić temat wypadania.   2.    Wzmocnić od wewnątrz   Tak jak pisałam w tym wpisie, najważniejsza jest oczywiście zdrowa, dobrze zbilansowana dieta. Nie oszukujmy się jednak – w dzisiejszych czasach nie każdy ma czas ani możliwości by o to zadbać. Z pomocą przychodzą nam producenci wszelkiego rodzaju suplementów diety. Rynek ten z roku na rok w Polsce się powiększa, więc wybór produktów dedykowanych włosom jest naprawdę ogromny. Ja osobiście najlepiej wspominam działanie Merz Spezial, niestety podobno został zmieniony jego skład i nie działa już tak dobrze jak dawniej (jeśli macie jakieś informacje na ten temat napiszcie proszę w komentarzach Edit! TU jest informacja na ten temat). Obecnie testuję Vitapil i na pewno na blogu pojawi się jego recenzja, ale w tej chwili jest za wcześnie bym mogła coś o nim powiedzieć. Oprócz tego możemy włosy wspomóc olejem z wiesiołka, aminokwasami (zwłaszcza tymi egzogennymi) czy popularnym ostatnio Calcium Pantothenicum.    Dla zwolenniczek bardziej naturalnych metod polecam kurację drożdżami (możecie o niej przeczytać TU i TU) i oczywiście zioła! Najlepszym połączeniem jest skrzyp + pokrzywa, z których herbatkę „włosomaniaczki” nazywają „skrzypokrzywą” :) Sama już od prawie dwóch lat regularnie ją piję i po pierwsze kocham jej smak, a po drugie działanie!   3.    Zadbać o skórę głowy   Zdrowa, dobrze nawilżona i odżywiona skóra głowy to podstawa dla gęstych włosów i wyhodowania „baby-hair”. Musimy podobnie jak przy wyborze kremu do twarzy znaleźć „swoją” wcierkę, która będzie dla naszej skóry odpowiednia. Wybór jest przeogromny. Możemy szukać wśród olei (np. Khadi, Sesa, Bringraj, Heenara, itp.), które dzięki zawartości wielu indyjskich ziół są w stanie pobudzić cebulki włosowe do wzrostu [UWAGA! u niektórych osób oleje kładzione na skalp mogą powodować zwiększone wypadanie włosów].      Po drugie możemy sięgnąć po gotowe wcierki (np. Jantar, Radical, Saponics, Seboradin, Vichy, Joanna Rzepa itp.) zawierające wiele roślinnych wyciągów, które również pomagają nam zagęścić włosy. Po trzecie woda brzozowa czy pokrzywowa, które możemy kupić za niewielkie pieniądze praktycznie w każdym kiosku. Oczywiście należy pamiętać, że zawierają one alkohol denat w dość dużych ilościach, więc nie polecam ich właścicielkom wyjątkowo wrażliwych skalpów.    Po czwarte aloes, a dokładniej żel aloesowy – łagodzi podrażnienia, nawilża i odżywia, przez co wzmacnia również cebulki włosowe i może przyczynić się do powstania „baby – hair”. Szukajcie go w aptekach, bo ten co ja mam pojawia się w Lidlu bardzo, bardzo rzadko.   Po piąte wcierka własnoręcznie robiona lub tuningowana (do tego świetnie nadaje się chociażby Janar). Na stronach z półproduktami znajdziemy wiele składników, które są wprost stworzone do tego by używać ich na włosy i skórę głowy. Możemy użyć chociażby kofeiny, argininy, biosiarki, ekstraktu z pokrzywy, eclipty czy amli, wyciągu z aloesu, witamin (np. all-in-one albo pojedyncze), kwasu hialuronowego, mocznika i wielu, wielu innych.   Niezależnie jednak od tego, jaką wcierkę wybierzecie dla siebie bardzo ważne jest by przy nakładaniu jej na głowę zrobić przy tym delikatny a dokładny masaż. Najlepiej, żeby trwał on, co najmniej kilka minut. Oczywiście wcierać trzeba codziennie inaczej na efekty będziecie musiały bardzo długo czekać.   4.    Odpowiednio stylizować   Oczywiście nawet odpowiednia pielęgnacja nie wyczaruje nam na głowie nowych włosów z dnia na dzień. Na to by włosy się naprawdę zagęścimy musimy czekać kilka (a nawet kilkanaście) miesięcy. W między czasie możemy jednak troszkę oszukać i przynajmniej wizualnie sprawić by włosów wydawało się więcej.    Najprostszym sposobem jest włosy po prostu zakręcić. Falowane czy kręcone włosy zawsze wyglądają na bujniejsze. Możecie skorzystać z moich metod: na fale czy loki jak i z miliona innych sposobów (inspiracji szukajcie chociażby na YT) :)    Oprócz tego możecie również powalczyć o efekt push-up przy pomocy różnych sklepowych stylizatorów. Do moich ulubionych należą: suche szampony, fluid Kemon i niestety wycofany już ze sprzedaży Spray Nivea. Bardzo często dostaję też pytania o polecane lakiery i pianki. Pamiętajcie by przy wyborze pianki kierować się składam, większość z nich będzie zawierała alkohol denat, ale są też takie, które go nie mają i właśnie takie wybierajcie! Co do lakieru to niestety ja nie znalazłam takiego, który by alkoholu nie zawierał :( Dlatego też sięgam po niego naprawdę bardzo sporadycznie (przy szczególnych okazjach). Mój ulubiony to obecnie Elnett, który nie skleja moich włosów i sprawia, że fryzura mimo, że jest utrwalona to wygląda naturalnie. Możecie też wypróbować patent, o którym pisałam tu :)   Ważne jest też to, w jaki sposób włosy wysuszymy. Najłatwiej zwiększyć objętość włosów przy pomocy suszarki i grubej okrągłej szczotki. Możemy również suszyć włosy głową w dół – co pomoże odbić się włosom od skóry głowy. Co jednak, jeśli nie chcemy suszyć włosów suszarką? Ja w takich przypadkach po prostu upinam włosy na samym czubku głowy – nigdy nie susze ich naturalnie pozwalając im smętnie wisieć, bo po takim zabiegu moje włosy wyglądałyby bardzo licho i nijako. Tak samo zresztą upinam włosy po wysuszeniu ich suszarką, zanim ostygną i doschną efekt odbicia się utrwali. Mam nadzieję, że wpis Wam się przyda. Pewnie nie odkryłam w nim Ameryki, ale przynajmniej zebrałam dla Was wszystko w jednym miejscu :))  Pozdrawiam Was serdecznie,           PS. Dziewczyny (i chłopcy :) ) przy okazji znów piszę do Was z prośbą o wsparcie. Dzięki Wam blog „Jak dbać o długie włosy” jest obecnie na 15 miejscu (z ponad 800 zgłoszonych w tej kategorii blogów)! Żeby przejść dalej muszę znaleźć się w pierwszej dziesiątce. Na głosowanie zostały jeszcze 23 godziny. Teraz wszystko jest w Waszych rękach (i to dosłownie)! Pomożecie? :)))      UWAGA! w treści SMS są "zera"! 