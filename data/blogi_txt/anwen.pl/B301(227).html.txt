Dziś historia dziewczyny, którą bez wahania mogę nazwać moją "włosową siostrą" ;-) Co prawda ja poszłam o krok dalej i wróciłam do czerni, ale wszystkie etapy przez które przeszły jej włosy wystąpiły również w mojej MWH. Była czerń i prostownica, były pasemka, a potem dekoloryzacja i rudy. Bohaterce dzisiejszej MWH udało się osiągnąć dokładnie ten odcień rudości o jakiej ja marzyłam :)) Dlatego też ja jej bardzo kibicuję i mam nadzieję, że szybko osiągnie swój cel, choć moim zdaniem jej włosy zachwycają już teraz. Zapraszam Was zatem do przeczytania i obejrzenia jej historii :)    Od 9 lat farbuję swoją czuprynę. Początkowo były to blond pasemka. Paralelicznie prostowałam włosy... żelazkiem! O zgrozo! NIGDY tego nie róbcie! Uznałam bowiem, że moje fale ujarzmi jedynie ono. Początkowo robiłam tak tylko w deszczowe dni, później efekt idealnie gładkich włosów przypadł mi do gustu to tego stopnia, że prostowałam je w ten sposób codziennie.  Poszłam (jak co miesiąc) do fryzjera, by zatrzeć odrost za sprawą rozjaśnienia kilku pasemek. Fryzjerka bała się dotknąć moich włosów, które gdzieniegdzie ciągnęły się niczym guma do żucia! Kolejnym, aczkolwiek bolesnym krokiem było przeskoczenie na czekoladę (bolesne, bo nie wiedziałam, czego się spodziewać, a efekt był całkiem niezły), a następnie na czerń, której wierna byłam długie lata. Włosy co jakiś czas podcinałam, prostowałam (już prostownicą!) i używałam wielu odżywek. Im droższe i im piękniejszy opis producenta, tym lepsze.  Niestety wtedy jeszcze nie wiedziałam, że skuteczność, to nie chemikalia i wysoka cena, tylko prostota składu i jak największa jego naturalność.Nadeszła w końcu era kolejnej metamorfozy. Moja kobieca natura nawoływała do zmiany i chciałam zejść z czerni w sposób jak najmniej agresywny dla moich włosów, a dla mnie zadowalający. Fryzjerka poradziła mi zrobić pasemka… Kolor mi się podobał, ale przecież nie tego oczekiwałam… Chciałam mieć jaśniejsze włosy. ZROBIŁAM DEKOLORYZACJĘ. Włosy się po niej spuszyły (na zdjęciu są wystylizowane, niestety nie wyglądały tak po umyciu), każdy nakładany kolor się momentalnie spłukiwał. Ciągłe prostowanie doprowadziło je do tego, że podczas mycia, a następnie suszenia, znajdowałam na podłodze dość spore (od około 3mm do 4cm) kawałki włosów.  No i jakby tego było mało – kolejna zmiana! Stałam się rudzielcem. Z moich niegdyś gęstych włosów zrobiły się strąki, które urosły do pewnego momentu, a później się łamały, kruszyły i uniemożliwiły zapuszczanie. O losie! Teraz cieszę się, że w ogóle miałam włosy po tym, na co je naraziłam.  Nadszedł chwalebny dzień, kiedy powiedziałam sobie dość. Prostownica wylądowała na dnie pudełka w szafie i do tej pory jej nie wyciągam. O włosy zaczęłam „dbać”. Piszę w cudzysłowie, ponieważ L’Oreal i szampony z SLS- ami dają złudną poprawę. Uważałam, że im dłuższy skład, tym lepszy kosmetyk. Zresztą, nie tylko w wypadku włosów… Trafiłam na bloga Anwen. Kupiłam następnie kosmetyki, polecane na jej blogu i nie tylko. Rozpoczęłam kurację drożdżową (dziewczyny zwykle zauważają pogorszenie stanu skóry, u mnie było wręcz odwrotnie), olejowanie włosów i przede wszystkim - zaczęłam się z nimi delikatniej obchodzić. Poniżej przedstawiam zdjęcia, z których 2 pokazuje stan moich włosów w chwili rozpoczęcia dbania o nie. 1 z kolei prezentuje moje kłaczki w dniu przełomowym... pierwszym dniu, kiedy informacje na temat zdrowej pielęgnacji zaczęłam chłonąć jak gąbka.   Tak wyglądają moje włosy. Przedstawiam kilka zdjęć. To z kwiatkiem jest najbardziej aktualne, sprzed kilku dni. Minęło pięć miesięcy. Moim celem jest zapuścić je po lędźwie. I gdy już to osiągnę, raz jeszcze prześlę Anwen swoją Włosową Historię, wzbogaconą o nowe doświadczenia i pomysły. Co zauważyłam po zmianie kosmetyków? Pojawiło się całe mnóstwo małych włosków, włosy odzyskały blask, już nie muszę ich prostować, by lśniły. Końce regularnie podcinane są przez mojego TŻ. Raz obciął około 5cm, a zwykle 1cm.  Pielęgnacja:Szampony: Babydream, AlterraOdżywki: Isana (jasnoróżowa), AlterraMaski: Kallos al Latte, Alterra, domowe mieszanki z jajkiemOleje: sezamowy, Sesa (zdecydowanie najlepszy dla mnie), kokosowy, jojoba, Babydream fur mama, Dermogal kapsułki, olej z pestek winogronPółprodukty z ZSK: pantenol, kwas hialuronowy, L-cysteina, hydrolizat keratyny, hydrolizat jedwabiu, elastyna, all in one, wyciąg aloesu zatężony 10-krotnieWcierki: Jantar, RadicalKoloryzacja: Henna Khadi naturalna Włosy zyskały na objętości. Są zdrowsze, choć przede mną wciąż długa droga. Dziękuję Anwen i innym włosomaniaczkom, które opisały MWH. Zdjęcia to bardzo dobra motywacja. Ten blog to kopalnia wiedzy. Dzisiaj już nie wyobrażam sobie powrotu do „pielęgnacji” sprzed kilku miesięcy. 