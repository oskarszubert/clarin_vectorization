Dzisiejsza MWH pewnie zaskoczy niektóre z Was zakończeniem, ale tym razem chciałam pokazać taką, trochę inną historię, bo choć sama jestem wielką miłośniczką kręconych włosów to rozumiem, że komuś mogą one nie odpowiadać. Oczywiście wielokrotnie pisałam o tym, że najlepiej jest zaakceptować to, co dała nam natura i nauczyć się to podkreślać (i takich historii znajdziecie na moim blogu wiele), ale jak same wiecie nawet i ja z nią walczę farbując włosy na czarno, więc postanowiłam dać szansę Oli i jej włosom i pokazać Wam jej historię :)    W dzieciństwie miałam piękne, gęste falowane  włosy. Zawsze czesane na mokro, później na sucho jednak mimo to  prezentowały się dobrze. Wszystkie panie na ulicy się nimi zachwycały : D  Niestety nie mam zdjęć z tamtego okresu. Zaczęła się podstawówka, włosy  zaczęły się mocniej kręcić, dalej rozczesywane na sucho stały się  puchem, w dodatku były suche, myte tylko zwykłym drogeryjnym szamponem, do tego dopasowana odżywka i nic więcej. W rodzinie wszyscy raczej mają  proste włosy, więc nikt nie wpadł na to, że loków na sucho się nie  czesze : (          I  tak przez ok 6 lat rosły, podcinane co parę miesięcy o 2-3 cm i  cieniowane, co po wysuszeniu wywoływało jeszcze większy puch. Pod koniec podstawówki i początek gimnazjum sypiałam w warkoczach, przez co na  górze były naciągnięte, prostsze, przez co całość była dłuższa, a  końcówki wyglądały troszeczkę ładniej. Fryzjerka podsunęła pomysł  prostowania chemicznego. Tak bardzo marzyłam o prostych włosach, że  chciałam od razu wyprostować je całe, w końcu obiecywano, że będą  idealnie proste, nie trzeba będzie używać prostownicy, jednak na  początek, na spróbowanie ścięłam grzywkę na prosto i tylko ją  wyprostowałam. Efekt wow utrzymał się do pierwszego mycia. Fakt – włosy  były proste, jednak suche i okropnie się puszyły, dlatego nie pozostało  mi nic jak po każdym myciu grzywkę prostować (wtedy co 2-3 dni). Pomimo  to, że prostownica i taki zabieg włosy psują, chcąc mieć je za wszelką  cene proste, po jakimś czasie zdecydowałam się na wyprostowanie  chemicznie całych włosów, a to pociągało za sobą prostowanie ich po  każdym myciu. Włosy myję zawsze wieczorem, dlatego często prostowałam  nawet nie dosuszone do końca włosy.. : ( Zabieg ten wykonałam w sumie  dwa razy. Między 2/3 klasą gimnazjum zapragnęłam rudego koloru,  nałożyłam więc na włosy szamponetke Palette, która miała zejść po 6-8  myciach. Niestety kolor nigdy całkowicie się nie wypłukał : )       Dalej  włosy sobie rosły, chciałam zapuszczać, prostowałam ciągle po każdym myciu, nie nakładałam na nie nic specjalnego, a jednak jakoś jeszcze  wytrzymywały. Nadeszła 1 klasa liceum a wraz z nią mania farbowania. Nie  mogłam się zdecydować jaki konkretnie kolor chcę mieć na głowie, więc  co chwile zmieniałam barwę. Całe włosy farbowałam co 3 tygodnie, pomimo  że tego nie potrzebowały, (ok 1cm odrostów, czasem nawet mniej). Za  każdym razem był to inny odcień, od jasnego rudawego blondu do ciemnej czekolady, później znowu rudawe do bardzo ciemnego brązu. W  marcu w końcu przestałam zmieniać, zostałam przy tym kolorze. Z tego  mixu raz udało mi się otrzymać z farby L’oreala mroźna czekolada nawet  fiolet : D, który szybko znowu musiałam przefarbować na jakiś  „normalniejszy kolor”. Zaczęłam je farbować co miesiąc, półtora a nie co  3 tygodnie jak dotychczas. Włosy były w okropnym stanie, wszystkie  farby wypłukiwały się bardzo szybko i z ciemnych kolorów otrzymywałam zawsze rudo-jasny brąz (na pewno to wina stanu włosów, ale myślę, że  także farby, do tej pory nie lubię farb L’oreal). Zdjęcie  z czerwca, od tego czasu zaczęłam dbać o włosy. Koleżanka podesłała mi  bloga Anwen, zaczęłam pochłaniać infomacje, co mogę zrobić, jak je  ewentualnie odratować. Chciałam włosy zapuścić, najchętniej do talii,  jednak już od długiego czasu końce się łamały przeokropnie i zamiast  włosów dłuższych – miałam co raz krótsze (nawet niecałe 20cm). Byłam zrozpaczona, bałam się, że już nigdy mi nie odrosną, tak bardzo miałam  je zniszczone na całej długości. Odstawiłam prostownice, znowu zaczęłam  spać w warkoczach, by puch, który pozostał po chemicznym prostowaniu nie  był aż tak straszny. Zaczęły się maski, oleje, odżywki i wszystko inne  co było możliwe na raz. Z lokami, albo raczej tym, co z nich pozostało,  wytrzymałam aż do kwietnia (2012),w czerwcu pofarbowałam włosy na czarno  i od tej pory nie zmieniam już koloru. Wiele kręconowłosych w końcu przyzwyczaja się do swoich loków, jednak ja nie dałam za wygraną,  zrobiłabym naprawdę wszystko, żeby mieć ciągle proste, ale zdrowe  włosy. Pomimo obaw zdecydowałam się na keratynowe prostowanie.           Zdjęcie  przed i po. Kolor trochę zszedł, jednak włosy były piękne, błyszczące, a  końce o wiele lepsze! Efekt utrzymał się przez ok 3 miesiące, kolejny  raz zrobiłam w sierpniu (2012), następnie dopiero w grudniu, maju (2013)  i ostatni raz we wrześniu. Byłam przeszczęśliwa, włosy w końcu zaczęły  mi rosnąć : D! (kwiecień 2012– ok 23cm, teraz ok 46cm, ścięłam ok 8cm)  Prostownicy nie używam w ogóle, jeśli muszę suszę je suszarką z zimnym  nawiewem, farbuję co 4-5 miesięcy (pomimo odrostów..) farbą Garnier  Color Sensation – onyksowa czerń.         Niestety  jeszcze mam daleką drogę do wymarzonej długości i stanu włosów. Bardzo  dużo muszę jeszcze ściąć końcówek, które pamiętają czasy zbyt częstych  zmian kolorów i prostowania. Ani trochę nie tęsknię za lokami, zawsze  dziwiłam się dziewczynom z MWH, które pomimo wielkiej chęci posiadania włosów prostych wracały do kręconych, bo prostownica niszczy. A jednak  da się zrobić z loków proste druty tak, by dalej były w dobrej formie : )           Aktualna pielęgnacja:   szampon: Alterra do włosów farbowanych z oliwką i kwiatem lotosu (włosy myję codziennie) odżywki d/s: Garnier karite i awokado, Alterra granat i aloes odżywka b/s: Joanna, odżywka z pokrzywą i zieloną herbatą maski: Biovax z olejkami makadamia, argan, kokos, Rosyjska maska drożdżowa do  zabezpieczania: Joanna, Rzepa, Serum wzmacniająco-regenerujące do  zniszczonych końcówek włosów, Farmona, mgiełka do włosów farbowanych wcierki: kozieradka lub jantar oleje: khadi, olej z orzechów arachidowych. 