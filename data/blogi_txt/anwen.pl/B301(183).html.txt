W końcu udało mi się dorwać fale mojej siostry we własne ręce :D Nie mam jeszcze zupełnie wprawy w układaniu cudzych włosów, ani nie miałam do dyspozycji suszarki z dyfuzorem, ale myślę, że wyszło nie najgorzej :)) Żałuję, że miałyśmy tak mało czasu, bo włosy na zdjęciach "PO" jeszcze nie są zupełnie suche i nie dało się ich dobrze wygnieść...  Obydwa zdjęcia były robione w identycznych warunkach oświetleniowych. Włosy pofarbowałam Płomienną Iskrą Joanny stąd taka różnica w kolorze...       Po farbowaniu włosy zostały umyte szamponem migdałowym Alterry, a następnie nałożyłyśmy na nie mix odżywki morelowej z Alterry i aloesowej z Naturaloe. Po spłukaniu spryskałam je jeszcze sprayem z Johnson's Baby, bo była to jedyna odżywka b/s którą miałam w moim rodzinnym domu. Po delikatnym rozczesaniu palcami i grzebieniem z szeroko rozstawionymi zębami ugniatałam każde pasmo po kilka razy. Dopiero na tak uformowane fale nałożyłam sporą ilość żelu lnianego. Dałam włosom chwilę odpocząć i zaczęłam suszyć je suszarką...      Włosy podzieliłam na około 8 grubszych pasm i każde z nich suszyłam oddzielnie. Brałam każde pasmo w dłoń i takim ruchem jak przy ugniataniu od końcówek unosiłam w stronę nasady. Trzymając je w jednej dłoni suszyłam drugą ręką suszarką ustawioną na ciepły nawiew i najwolniejszy strumień. Suszarkę włączałam dopiero wtedy jak pasmo już było ulokowane w mojej ręce. Suszyłam jakieś 2-3 minuty i dopiero po wyłączeniu suszarki i odczekaniu chwili puszczałam i przechodziłam do następnego pasma.     Całość zajęła mi jakieś 20-30 minut i niestety włosy nie wyschły całkowicie, ale Emilka musiała już lecieć ;) Wygniotłam więc żel na tyle na ile się dało i szybko zrobiłam dla Was zdjęcia. Oczywiście jak każde fale tak i te Emilki potrzebują czasu by "nauczyć się skrętu". Niestety nie przekonałam jej by powtarzała ten proces po każdym myciu, ale może Wam się uda :D      Pozdrawiam Was serdecznie, 