Hej Anwen   Domyślam się, że już dość sporo otrzymałaś maili dotyczących  puchu na głowie. Niestety mojego chyba nigdy nie ujarzmię :D Mam włosy  lekko przetłuszczające się u nasady, a wysuszone na końcach, są też  wysokoporowate (tak mi się wydaję:D). Są strasznie szorstkie w dotyku i  puszą się bardzo nawet w domu, a na powietrzu jeszcze bardziej :(.  Olejuje włosy przed każdym myciem przynajmniej na 1 godzinę. Do  olejowania używam olejów: Amla Khadi (nie wiem czy to jakaś  różnica, ale mam amle bez obrazku z panią o czarnych włosach. Jest tylko sama etykietka) oraz olejku Khadi stymulujący wzrost włosów. Czasem  używam oleju kokosowego na same końce. Myję włosy szamponem Johnson's  baby, a jako odżywkę czasami nakładam L'Oreal Elseve do włosów suchych.  Używałam żelu lnianego, ale niestety nie pomógł :( Olejuję moje włosy  jakieś 4 miesiące i nie widzę poprawy. No może moje włosy się bardziej  błyszczą, ale chciałabym żeby były gładkie. Mam  nadzieję, że nie przerazisz się zdjęciami :D Chociaż i tak słabo będzie  to widać :(          Pozdrawiam :)  Ola     MOJA PORADA:   1. Mycie - przy puszących się włosach warto zadbać o tym jak i czym myjemy włosy. Warto spróbować mycia odżywką, a jeśli ono się nie sprawdzi (tylko nie rezygnujcie po pierwszej próbie - włosom trzeba dać czas na przyzwyczajenie się do braku detergentów, a sobie na nauczenie techniki mycia) to przestawić się na OMO i mycie włosów na długości odżywką, a szamponem jedynie skalpu. 2. Humektanty - w zbyt dużej ilości, w produktach nakładanych po myciu, zwłaszcza przy nieodpowiedniej pogodzie (zobaczcie TEN wpis o punkcie rosy) mogą zamiast nawilżać włosy wzmagać właśnie ich puszenie. Jeśli macie włosy o takiej tendencji to warto wybierać produkty emolientowe (z mała ilością lub wręcz bez humektantów). Świetny spis takich właśnie produktów znajdziecie u Kascysko: http://kascysko.blogspot.com/2012/08/spis-odzywek- emolientowych.html    3. Odżywki b/s - o odpowiednim składzie rzecz jasna (czyli bez humektantów) i raczej nie takie w sprayu pomagają ujarzmić spuszone włosy. Możemy je nakładać zarówno po myciu na mokre włosy jak i na suche w dni kiedy np. włosów nie myjemy. Ważna jest oczywiście ilość jaką nałożymy by włosy nie były po tym za bardzo obciążone. W tym celu bardzo często sprawdzają się również produkty teoretycznie przeznaczone do spłukiwania.     4. Oleje - nie tylko klasyczne olejowanie (czyli to przed myciem), ale również wtarcie w suche włosy odrobiny oleju pomaga zlikwidować puszenie. U mnie się to dawniej bardzo dobrze sprawdzało, w tej chwili nie mam już większych problemów z puszeniem. Patent na takie olejowanie polega na tym y najpierw olej rozprowadzić dobrze na całych dłoniach, cieniutką warstwą, a dopiero potem takimi baaaardzo delikatnie natłuszczonymi dłońmi przejechać po włosach.     5. Żel lniany - sprawdzi się w przypadku włosów falowanych i kręconych. Można go też użyć jako płukanki jeśli nie radzicie sobie z aplikowaniem klasycznego żelu.     6. Krem do rąk - lub inny krem jaki macie pod ręką ;) to taka szybka pomoc w nagłych sytuacjach, ale nie tylko. Kremy dzięki swoim zwykle mocno emolientowym składom, a przy tym mniej obciążającym niż oleje formułom bardzo często sprawdzają się właśnie najlepiej w walce z puszeniem.     7. Silikony - to też emolienty, więc służą włosom z tendencją do puszenia się. Możemy postawić na silikonowe serum, które wetrzemy nie tylko w końcówki, ale w całe włosy na długości albo sięgnijmy po silikonowe odżywki d/s. Nie będą podawała Wam konkretnych przykładów, bo większość typowo drogeryjnych marek ma właśnie takie produkty :)    8. Tangle Teezer - świetnie wygładza włosy, ale niestety zupełnie nie sprawdzi się w przypadku tych mocniej falowanych (jak u Oli) czy kręconych. Takie włosy nie znoszą czesania (na sucho) i reagują na nie właśnie puchem! Mało tego one nawet nie lubią, żeby nadmiernie je dotykać ;) bo wtedy też się puszą...     9. Suszarka - niestety nie mam jednej rady co do tego. Na jednych włosach (jak u mnie) suszenie działa bardzo wygładzająco, domyka łuski i sprawia, że włosy są bardziej błyszczące, na innych niestety powoduje mega puch. Kluczem może być (ale nie musi) jonizacja, chłodny nawiew i kierowanie strumienia wzdłuż łusek włosa.    Oczywiście jak zawsze liczę również na Wasze rady :) W komentarzach!  Pozdrawiam Was serdecznie, 