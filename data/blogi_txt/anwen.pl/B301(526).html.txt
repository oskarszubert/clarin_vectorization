W jednym z ostatnich wpisów o moich ulubionych odżywkach i maskach do stosowania na co dzień, które nie zawierają protein wspominałam o tym, że dostarczam ich włosom nie częściej niż raz na dwa tygodnie. Taka ekstremalna dawka, ale w sporych odstępach czasu sprawdza się u mnie najlepiej. Odkryłam to pod koniec zeszłego roku przy okazji testowania cysteiny i do dziś z powodzeniem stosuję.    W dzisiejszym wpisie chciałabym Wam przedstawić 10 moich ulubionych Bomb Proteinowych (kolejność przypadkowa). Każdy z nich daje na moich włosach bardzo podobne efekty, tylko w różnym stopniu. Tak jak pisałam przy okazji wpisu o laminowaniu moje włosy po takim mocno proteinowym zabiegu:    •   są niesamowicie błyszczące •    bardzo mocno wygładzone •    łuski włosów domknięte (nie plączą się tak, nie zbijają w kolonie – nie muszę ich co chwile czesać) •    są też o wiele bardziej sypkie i pełne życia •    nie puszą się ani trochę •    są wyraźnie mocniejsze i bardziej odporne na uszkodzenia •    wyglądają bardzo, bardzo zdrowo - wręcz idealnie  •    w dotyku są jak najprawdziwszy jedwab - nie mogę przestać ich głaskać :D •    zyskują na objętości i nie wiszą tak smętnie      1.     Hydrolizowana keratyna dodawana do masek To był pierwszy sposób jaki stosowałam na początku mojego włosomaniactwa. Keratynę niestety kupimy jedynie w sklepach z półproduktami, ale jest przynajmniej bardzo tania. Dodajemy kilkanaście kropel (im więcej tym efekt będzie mocniejszy i bardziej długotrwały, ale pamiętajmy stężenie max 5%) do jednorazowej porcji maski, którą nakładamy po myciu, na minimum pół godziny. Plusy: niska cena, łatwa w obsłudze. Minusy: konieczność zamawiania przez internet.    2.     Laminowanie żelatyną       O którym chyba nie muszę nic pisać ;) Tym co jeszcze nie znają tego zabiegu polecam zajrzeć TU i TU. Plusy: niska cena, długotrwały efekt. Minusy: zapach, pracochłonność. 3.     Maska z żółtkiem      O mojej ulubionej wersji tej maseczki pisałam Wam TUTAJ. Przepis oczywiście można dowolnie modyfikować - w internecie znajdziecie chyba setki różnych wersji. Plusy: niska cena, łatwo dostępne składniki. Minusy: zapach żółtka, który nie każdemu pasuje.      4.     Płukanka z l-cysteiną       Najbardziej upierdliwa ze wszystkich przedstawionych tu metod, ale za to bardzo skuteczna. Przepis na płukankę podawałam TUTAJ. Pamiętajcie by bardzo uważać na proporcje i modyfikacje. Plusy: długotrwały efekt, niska cena. Minusy: konieczność zamawiania przez internet, okropny zapach!!! 5.     Maseczka na bazie odżywki białkowej dla sportowców Pomysł jednej z moich czytelniczek, który okazał się świetną, wegetariańską alternatywą dla laminowania. Dokładny przepis znajdziecie TUTAJ. Plusy: łatwe wykonanie, piękny zapach. Minusy: dostępność, cena.     6.     Spray proteinowy z półproduktów       Jeden z przepisów na taką mgiełkę pokazywałam na blogu TUTAJ. Oczywiście można go modyfikować, użyć np. innych protein lub wzbogacić o inne półprodukty w zależności od tego co lubią Wasze włosy. Ważne by znalazło się w niej sporo białka (do 5%) i polecam stosować ją pod olej - przynajmniej u mnie to dawało najlepsze efekty. Plusy: łatwe wykonanie, niska cena. Minusy: konieczność zamawiania przez internet.    7.     Odżywka intensywnie regenerująca, Artiste z keratyną      Odżywkę tę kupimy jedynie w drogeriach Natura (ma różową etykietkę). W jej składzie znajduje się bardzo dużo keratyny, więc idealnie nadaje się do takiej kuracji proteinowej. Plusy: bardzo niska cena, łatwość użycia, produkt sklepowy (rozwiązanie dla tych co nie lubią się babrać). Minusy: zapach, efekt niezbyt długotrwały (tylko na kilka myć) .    8.     Deep Reconstructor K-PAK, Joico + Intense Hydrator K-PAK, Joico        Nowość w mojej włosowej kosmetyczce, ale po pierwszym testowaniu wędruje  od razu na tę listę. Efekty na moich włosach są dokładnie takie jak po laminowaniu żelatyną. Plusy: produkt sklepowy, piękny bananowy zapach, gęsta konsystencja i łatwość użycia. Minus: wysoka cena, efekt niezbyt długotrwały.    9.     Maska Biovax, Keratyna i Jedwab          O której pisałam na blogu stosunkowo niedawno. Nie będę się, więc powtarzać tylko odeśle Was do RECENZJI. Plusy: produkt sklepowy, niska cena (w promocji), łatwość użycia. Minusy: efekt niezbyt długotrwały.    10.   Maska Biovax, Latte       Działa podobnie do maski z Keratyną i Jedwabiem, ale u mnie minimalnie słabiej. Tutaj zamiast keratyny dostajemy proteiny mleczne, które na niektórych włosach mogą sprawdzać się lepiej niż np. keratyna. Plusy: piękny zapach, łatwość użycia, niska cena (w promocji). Minusy: efekt niezbyt długotrwały.     Jak wiadomo każde włosy są inne, więc i efekty po każdej z tych metod mogą być u Was zupełnie różne.  Dobrze jest odkryć jaki typ protein sprawdza się najlepiej na Waszych włosach, bo poza nielicznymi wyjątkami, wszystkie włosy proteiny lubią - byleby odpowiedniego dla nich rodzaju i w odpowiedniej ilości. Jak możecie zauważyć czytając to zestawienie - produkty sklepowe działają u mnie nieco słabiej - zawartość protein jest w nich niższa, więc efekty na włosach utrzymują się krócej. Stosujecie proteiny? Może macie jakieś swoje sprawdzone sposoby na dostarczanie ich włosom?   Pozdrawiam Was serdecznie,    PS O proteinach możemy poczytać u niezawodnej wiedźmy ;) http://czarownicujaco.blogspot.com/2012/05/proteiny-w -pielegnacji-wosow-i-skory.html http://czarownicujaco.blogspot.com/2012/09/proteiny-dla-wosow- nie-lubiacych-protein.html  Zdjęcia: Whey protein 95 Biovax Latte Odżywka Artiste 