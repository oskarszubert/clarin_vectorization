O wewnętrznych kuracjach olejowych do tej pory na blogu jedynie wspominałam. Od dawna jestem zwolenniczką uzupełniania diety w zdrowe tłuszcze. NNKT czyli niezbędne nienasycone kwasy tłuszczowe to jak wskazuje sama nazwa coś co musimy dostarczać naszemu organizmowi, gdyż nie jest on w stanie sam ich zsyntetyzować, a bez nich nie będzie dobrze funkcjonował. Niedobory NNKT są dosyć szybko widoczne na skórze, ale i na włosach. Bez nich włosy stają się kruche, łamliwe i pozbawione blasku. W niektórych przypadkach pojawia się łupież. Skóra staje się sucha, szara i mało elastyczna. Szybciej pojawiają się też na niej zmarszczki.    Jeżeli jadamy dużo ryb morskich to na pewno nie będziemy narzekać na brak NNKT. Ja niestety za nimi nie przepadam (a raczej za ich przyrządzaniem), więc staram się uzupełniać dietę innymi sposobami...    Do niedawna preferowałam oleje w kapsułkach. Co roku na jesień piłam tran, a od kilku lat regularnie przez cały rok przyjmowałam olej z wiesiołka (oczywiście z przerwami). Jego działanie wciąż mnie zachwyca - wzmacnia wyraźnie mój organizm, poprawia stan skóry i włosów, ale przede wszystkim ma zbawienny wpływ na moją cerę. Zanim zaczęłam go brać co miesiąc na twarzy wyskakiwały mi przykre niespodzianki (i nie były to drobne krostki, ale wielkie, bolące gule), które w dodatku bardzo długo się goiły - nieraz nawet po 2-3 tygodnie. Dzięki wiesiołkowi pozbyłam się tego problemu, a jeśli nawet coś mi wyskoczyło to goiło się w 2-3 dni! Dodatkowo olej z wiesiołka świetnie działa i na PMS - wyraźnie łagodzi on jego objawy ;)      Olej z pestek dyni   Od trzech miesięcy zamiast wiesiołka używam oleju z pestek dyni. Niestety nie byłam z nim tak regularna, bo jednak łatwiej mi łyknąć kilka kapsułek niż pamiętać by codziennie go użyć...    Olej z pestek dyni wyróżnia się na pewno smakiem i zapachem. Jak dla mnie jest to typowo orzechowy aromat, który w pierwszej chwili może i niezbyt przypadł mi do gustu, ale z czasem go pokochałam!    Najczęściej dodawałam go do sałatek (polewałam nim nawet same pomidory) i mojego wieczornego, owocowego koktajlu. Świetnie komponował mi się zarówno z bananem jak i jabłkowo-pietruszkowym miksem.    Co zauważyłam?     Na pewno wzmocnienie organizmu. Nie dopadła mnie w tym roku żadna poważniejsza choroba, a przeziębienie i katar, którego się nabawiłam na początku listopada trwało tylko 3 dni! Naprawdę nigdy jeszcze nie uporałam się z katarem tak szybko. Oczywiście bez jakichkolwiek środków farmaceutycznych!    Moje włosy są bardzo mocne, kompletnie się nie rozdwajają ani nie łamią (i to bez zabezpieczania ich olejem i silikonem o których ostatnio wciąż zapominam). Są elastyczne i bardzo błyszczące (również bez użycia jakiejkolwiek odżywki).     Skóra zupełnie nie jest sucha (nawet na łokciach), a cera poza kilkoma bliznami po dawnym, chyba-żelatynowym wysypie jest w bardzo dobrym stanie. Nic poważniejszego już od dawna mi nie wyskakuje :)) Pamiętam też, że w momencie, gdy zaczęłam pić olej z pestek dyni wszystkie niespodzianki pożelatynowe zaczęły się nagle bardzo szybko goić. Oczywiście nie mam pewności czy to bardziej zasługa Effaclar Duo czy oleju... ale wierzę, że i on miał w tym swój udział :)    Początkowo planowałam olej stosować również zewnetrznie, ale przyznam Wam szczerze, że za bardzo mi posmakował i szkoda mi go było dawać na włosy :D Olej ma bardzo ciemny, brązowy kolor, więc i tak nie można by go stosować solo, a w mieszankach z innymi, nie umiałabym w 100% ocenić jego działania.     Czy znalazłam jakiś minus tego produktu?     Na pewno może być nim wyrazisty smak, który nie każdemu przypadnie do gustu. Jeśli chodzi o cenę to wydaje mi się, że 27zł za 250ml oleju nie jest wcale aż tak wygórowane. Taka butelka wystarcza na bardzo długo, a jeśli porównamy ceny z olejami w kapsułkach (gdzie za około 30ml w 60 kapsułkach musimy zapłacić kilkanaście złotych) to okazuje się, że to wcale nie jest tak dużo :) Mój olej pochodzi z TEJ strony i następnym razem chyba zamówię sobie to większe opakowanie :D    A Wy pijecie jakieś oleje? Pamiętacie by uzupełniać dietę o NNKT? :)      Pozdrawiam Was serdecznie,       PS Do środy wieczorem jestem pozbawiona internetu :( Ostatnie cztery  dnie spędziłam na przeprowadzce. Już prawie udało mi się rozpakować  wszystkie swoje rzeczy i znaleźć miejsce na te kilka ton kosmetyków :D  Jestem naprawdę wykończona! i nawet nie miałam jeszcze czasu by przygotować miesięczną aktualizację ani odpisać na Wasze maile czy komentarze :( Obiecuję poprawę jak już dojdę do siebie ;) 