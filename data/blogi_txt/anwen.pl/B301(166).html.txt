Dziś miał się pojawić kolejny wpis z moimi włosowymi kosmetykami, ale nie byłabym sobą, gdybym po wczorajszej MWH nie wypróbowała natychmiast laminowania żelatyną na własnych włosach ;) Efekt przeszedł moje najśmielsze oczekiwania i pobił na głowę wszystko co do tej pory stosowałam (włącznie z cysteiną - choć tu akurat u mnie efekt jest tylko minimalnie lepszy, ale za to nie ma tego charakterystycznego zapaszku).  Co dokładnie zrobiłam? Tak jak pisała u siebie Miss Fashionistka łyżkę żelatyny rozpuściłam bardzo dokładnie w 3 łyżkach gorącej wody (można dodać trochę więcej- nawet ok. 1/3 szklanki). W czasie, gdy to stygło umyłam włosy tak jak zwykle i po myciu na moment nałożyłam balsam z propolisem, który aktualnie testuję (choć wydaje mi się, że jest on zbędny). Potem żelatynę wymieszałam z końcówką Kallosa Latte (była tego niecała łyżka) i całość nałożyłam na osuszone ręcznikiem włosy. Wszystko przykryłam czepkiem foliowym i ręcznikiem i z takim turbanem przesiedziałam 45 min przeglądając nowe wpisy na blogach ;) Po tym czasie bardzo dokładnie spłukałam włosy chłodną wodą - trochę to trwało, bo bałam się, żeby nie została na nich nawet odrobina żelatyny, która mogłaby posklejać włosy. Już na tym etapie czuć było różnicę. Włosy były bardzo gładkie.  Po wysuszeniu ich suszarką (było już bardzo późno, a ja oczywiście nie mogłam się doczekać by zobaczyć czy i jak zadziałało u mnie laminowanie) próbowałam zrobić dla Was zdjęcie, które oddałoby to co zobaczyłam :))) Niestety jak popatrzycie poniżej nie do końca mi się to udało - musiałybyście zobaczyć mnie na żywo, a jeszcze lepiej - dotknąć włosów :D Jakie efekty uzyskałam? Właściwie mogłabym przepisać wszystko to co napisałam pod wpisem o płukance z l-cysteiną, ale dodać "jeszcze bardziej" ;-) Zasadnicza różnica jest dodatkowo w zapachu - po żelatynie na włosach nie zostaje nic - pachną zupełnie normalnie, tak jak po samym Kallosie. Czyli co konkretnie daje laminowanie? •    Włosy są niesamowicie błyszczące •    Bardzo mocno wygładzone • Łuski włosów domknięte (nie plączą się tak, nie zbijają w kolonie – nie muszę ich co chwile czesać) •    Są też o wiele bardziej sypkie •    Nie puszą się ani trochę •    Są wyraźnie mocniejsze i bardziej odporne na uszkodzenia •    Wyglądają bardzo, bardzo zdrowo - wręcz idealnie•    W dotyku są jak najprawdziwszy jedwab - nie mogę przestać ich głaskać :D Nie mam pojęcia jak długo utrzyma się ten efekt, ale nawet jeśli miałby zniknąć przy następnym myciu to cieszę się, że będę miała cudowny sposób na moje włosy na wszystkie ważne wyjścia ;) Koniec z "Bad Hair Day" wtedy kiedy najbardziej mi na wyglądzie włosów zależy! Jeśli jeszcze nie wypróbowałyście laminowania (a jestem pewna, że część z Was tak jak ja zrobiła to już wczoraj) i nie jesteście wegetariankami to nie wahajcie się ani sekundy dłużej. Ja żałuję, że nie wypróbowałam tego jeszcze w czerwcu jak dostałam maila od Miss Fashionistki. Moje zaprzyjaźniona wegetarianka Ewa ma zamiar wypróbować kurację z Agarem zamiast żelatyną. Jeśli tylko efekt będzie równie dobry na pewno dam Wam o tym znać :)  Pojawiło się też pytanie o kręcone włosy. Moim zdaniem laminowanie i do tego typu włosów jak najbardziej się nadaje. U mnie żelatyna nie rozprostowała fal, a nawet je wzmocniła (w pierwszej chwili wydawało mi się, że są prostsze, ale skręt utrzymał mi się do wieczora!), więc i przy mocniejszym skręcie wszystko powinno być ok. Jeśli jakaś zakręcona włosomaniaczka zdecyduje się na laminowanie to proszę dajcie znać jak się u Was sprawdziło :)  Link dla anglojęzycznych o laminowaniu: http://prettyandsmart.net/gelatin-hair- lamination.html  Pozdrawiam Was serdecznie,   PS A tak wygląda mój tymczasowy statyw :D 