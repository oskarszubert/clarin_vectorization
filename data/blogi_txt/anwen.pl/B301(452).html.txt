Na prośbę jednej z Was zamieszczam subiektywny ranking rzeczy i zabiegów, którymi możemy zniszczyć sobie włosy. Subiektywny, bo niestety nie mamy jakiegoś prostego narzędzia, którym dałoby się zmierzyć takie zniszczenia.       Zacznijmy zatem od tego co wg mnie najmniej niszczy nasze włosy...      12. Spanie z rozpuszczonymi lub mokrymi włosami     Brzmi dosyć niewinnie, a wbrew pozorom może się przyczynić do łamania i rozdwajania naszych włosów. Jak więc się przed tym zabezpieczyć? Możecie upinać je w luźny! koczek-ślimak, warkocz lub kucyk. Kręconowłose mogą spać z włosami przerzuconymi do góry za poduszkę (czy za łóżko). Jeśli myjecie włosy wieczorem to lepiej je trochę podsuszyć suszarką (chłodnym nawiewem) niż kłaść się spać w mokrych. Warto też wybrać jedwabną bądź satynową poszewkę na poduszkę :)     11. Używanie mocnych szamponów i rezygnowanie z odżywki       Oczywiście efekty nie przyjdą od razu i być może, jeśli macie wyjątkowo oporne, mocne włosy taki brak pielęgnacji nie będzie im szkodził, ale w większości przypadków po pewnym czasie włosy staną się słabe, matowe i zniszczone. 10. Gumki z metalowymi elementami       Zwłaszcza jeśli używamy ich na co dzień będą łamały nam włosy. Lepiej wybierać te miękkie, bez żadnych metalowych łączeń lub upinać włosy przy pomocy spinek-żabek :)     9. Bardzo ciasne upięcia     Są częstą przyczyną wypadania włosów. Długo sama nie zdawałam sobie z tego sprawy i miałam tendencje do bardzo ciasnego wiązania włosów aż uświadomił mi to pewien fryzjer. Teraz pomimo, że upinam włosy zawsze luźno to i tak staram się je co jakiś czas rozpuścić by dać odpocząć cebulkom.      8. Tarcie mokrych włosów ręcznikiem       Mokre włosy są bardziej narażone na uszkodzenia mechaniczne. Łuski włosów są rozchylone i włosy są słabsze. Dobrze jest wybierać ręczniki, które szybko chłoną wodę (np. z mikrofibry). I zamiast pocierać wystarczy nałożyć taki ręcznik na włosy na chwile i pozwolić mu odsączyć nadmiar wody. 7. Czesanie mokrych włosów bez odżywki       Podobnie jak i w przypadku tarcia ręcznikiem możemy sobie włosy mocno połamać i zniszczyć jeżeli będziemy je rozczesywać na mokro. W przypadku włosów prostych lub tych jedynie lekko falowanych możemy spokojnie całkowicie zrezygnować z czesania mokrych włosów. Wystarczy, że dobrze rozczeszecie je przed myciem i zapewniam Was, że później nie będziecie miały z tym problemu już po wyschnięciu włosów. Przy włosach mocno falowanych i kręconych rezygnujemy z czesania na sucho i zawsze pamiętamy o nałożeniu odżywki przed rozczesaniem ich na mokro.      6. Bardzo częste używanie stylizatorów z alkoholem         Oczywiście moim zdaniem są takie okazje przy których nie obędziemy się bez lakieru do włosów czy pianki. I o ile piankę możemy wybrać taką, która nie będzie nam niszczyła włosów to już niestety z lakierem nie jest tak łatwo – ja jeszcze nie znalazłam takiego „bezpiecznego”. Pamiętajmy więc by nie używać ich codziennie, a jedynie wtedy gdy naprawdę potrzebujemy idealnej fryzury. Alkohol na dłuższą metę bardzo wysusza włosy i sprawia, że stają się słabe, kruche i matowe. Pamiętajcie też by unikać go w odżywkach b/s czy silikonowych serach do zabezpieczania końcówek.     5. Suszenie gorącym nawiewem       Suszarka to takie urządzenie bez którego osobiście nie wyobrażam sobie życia ;) Moje włosy same schną baaaardzo długo i po prostu nie zawsze (a właściwie prawie nigdy) nie mam tyle czasu by na to czekać. Suszarka wcale jednak nie musi nam włosów niszczyć. Ważne jest by nie używać nigdy gorącego nawiewu, ale jedynie ciepłego (takiego który nie poparzy nam ręki przyłożonej na kilkanaście sekund do suszarki) albo chłodnego. O tym jak na włosy działa zbyt wysoka temperatura pisałam już TU.     4. Farbowanie włosów Niestety smutna prawda wygląda tak, że nawet najlepsza farba chemiczna nie pozostawi nam włosów bez jakichkolwiek uszkodzeń. Farby mogą powodować wypadanie (PPD), łamanie, przesuszenie czy rozdwajanie włosów. Dlatego jeśli nie musicie ich farbować to najlepiej z tego po prostu zrezygnować. W pozostałych przypadkach starajmy się wybierać takie farby, które w jak najmniejszym stopniu będą nam włosy niszczyć (np. niektóre apteczne). Idealnie byłoby sięgać jedynie po naturę czyli henny. Jeśli jednak z jakichś powodów musimy używać farb chemicznych to warto postawić na farbowanie samych odrostów, farbowanie „na olej” czy z odżywką. Dzięki temu również nieco ograniczymy zniszczenia.    3. Codzienne używanie prostownicy/lokówki Tak wysoka temperatura jak ta używana w prostownicach czy lokówkach jest destrukcyjna dla naszych włosów. Oczywiście wszystkie jesteśmy kobietami i to zupełnie normalne, że czasem nasza fryzura jest dla nas ważniejsza niż stan włosów ;) Ja sama na większe okazje korzystam z takich urządzeń (częściej z lokówki niż prostownicy, bo jak wiecie wolę się w kręconych włosach), ale musicie sobie zdawać sprawę z tego, że używane na co dzień bardzo niszczą nam włosy i żaden kosmetyk termoochronny nie pomoże. Jednorazowo użyta tak wysoka temperatura nie zniszczy nam ich oczywiście od razu, ale przy codziennym prostowaniu (czy kręceniu) po prostu nie nadążycie z niwelowanie jej negatywnych skutków.    2. Trwała   Oczywiście nie każda będzie działała równie niszcząco na włosy, a przynajmniej nie na każde. Umiejętnie wykonana i dobrana do naszego typu włosów powinna stworzyć nam na włosach trwałe i ładne loki czy fale. Niestety w większości przypadków kończy się tym, że na głowie mamy przysłowiową miotłę. Oglądałam już w życiu tak wiele włosów spalonych trwałą, że serdecznie odradzam ją każdemu. Jeśli nie macie tak pancernych włosów jak Czarownicująca (ona robiła trwałą już kilka razy) to lepiej po prostu nie ryzykujcie ;) 1. Rozjaśnianie      włosów   To według mnie najbardziej destrukcyjny zabieg. Nieumiejętnie wykonany „spali” nam włosy. Sama tego doświadczyłam i doskonale wiem, że takich włosów po prostu nie da się już uratować. Mokre ciągną się jak guma, a suche łamią przy każdym dotknięciu :( Jedyne co pozostaje to poczekać aż odrosną. Dlatego też, jeśli już decydujecie się na rozjaśnianie włosów to zdecydowanie lepiej wybrać się do naprawdę sprawdzonej fryzjerki niż samemu z tym kombinować. Oczywiście sprawa wygląda inaczej jeśli chcemy włosy rozjaśnić delikatnie (1-2 tony), a inaczej gdy planujemy np. z czerni przejść do blondu...      Co jeszcze dopisałybyście do tej listy? A może zamieniłybyście, któreś punkty miejscami? :) Pozdrawiam Was serdecznie,      PS Nie mogę się powstrzymać by czegoś Wam nie pokazać :))) Jedna z moich czytelniczek - niezwykle utalentowana Ola zrobiła mi ostatnio niespodziankę i wysłała mi na maila własnoręcznie przez nią wykonany mój portret. Poniżej widzicie jego zdjęcie, a na żywo prezentuje się on jeszcze lepiej! Zawsze marzyłam o czymś takim, ale byłam przekonana, że jestem za mało fotogeniczna ;) Ola znalazła zdjęcie na blogu mojej siostry i stworzyła coś cudownego... 