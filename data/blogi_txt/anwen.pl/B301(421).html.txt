Witam Cię serdecznie,    Chciałabym poprosić o poradę dla ciągle oklapniętych włosów. Mimo, że moje włosy są dość gęste, to jednak  pozostają cienkie pod względem struktury. Mają gładką, lejącą się  fakturę, co mogłoby wydawać się wizualnie korzystne, ale niestety nie  jest. Nawet tuż po wysuszeniu są jakby przyklejone do głowy i ciągle  wyglądają na tłuste. Chciałabym dodać im puszystości i objętości, żeby  przestały być takie 'ulizane' i odbiły się od głowy. Jeśli chodzi o  pielęgnację używam balsamu Seboradin, szamponów bezsilikonowych i  odżywek Isany. Bardzo ciężko jest mi znaleźć nieobciążający włosów kosmetyk, właściwie każda odżywka i maska powoduje, że włosy robią się  oklapnięte. Będę ogromnie wdzięczna za jakąkolwiek poradę.      MOJA PORADA:  Sama jestem posiadaczką dokładnie takich włosów jak autorka dzisiejszego listu, więc przynajmniej raz mogę odpisać z własnego doświadczenia :)  1. Mycie - przy takich włosach bardzo ważne jest by szampony, których używamy były bez silikonów, ale to jak widzimy dzisiejsza bohaterka już wprowadziła w życie. Druga rzecz to nawet jeśli na co dzień myjemy włosy delikatnymi szamponami i tak musimy pamiętać by regularnie je oczyszczać SLESem. U mnie konieczne jest takie mycie przynajmniej raz w tygodniu. Bardzo dobrze sprawdza się też cukrowy peeling skóry głowy. On również nadaje włosom objętości i odbija je od głowy.  2. Odżywianie - w przypadku takich włosów najlepiej sprawdza się odżywianie przed myciem. Wszystkie maski i bardziej treściwe odżywki nakładam na lekko zwilżone włosy (np. mgiełką aloesową), trzymam to pod czepkiem i ręcznikiem około pół godziny, a potem normalnie zmywam szamponem. W ten sposób włosy zostaną wystarczająco odżywione, a na pewno nie będą obciążone i przyklapnięte. Ja po takim myciu mogę sobie podarować nakładanie już odżywki, bo mam włosy w na tyle dobrym stanie, że rozczeszą mi się bez problemu. Jeżeli jednak nie możecie sobie na to pozwolić użyjcie możliwie najlżejszej odżywki (może być taka bez spłukiwania, którą w razie potrzeby jeszcze dodatkowo spłuczemy) i koniecznie nałóżcie ją tylko "od ucha w dół". Często dostaję pytanie czy szampon nie zmyje wszystkich dobroci z odżywki i czy takie odżywianie ma w ogóle sens. Jak najbardziej ma, bo przez te pół godziny włosy zdążą wchłonąć to co im potrzebne, a szamponem nie traktujemy przecież całych włosów tylko samą skórę głowy.   3. Suszenie - jeżeli podobnie jak ja i dzisiejsza bohaterka macie problem z przyklapniętymi włosami to raczej nie możecie sobie pozwolić na naturalne ich suszenie. Jeśli już koniecznie chcecie zrezygnować z suszarki to pamiętajcie by wysychające włosy podpiąć do góry spinkami lub zawinąć w koczek-ślimak na czubku głowy. Ja swoje praktycznie po każdym myciu suszę suszarką (robię to głową w dół lub wyciągam je do góry na okrągłej szczotce). Używam do tego jedynie letniego (nie zimnego) nawiewu, więc ich nie niszczę. Dodatkowo od razu po suszeniu zawijam je w koczek na czubku, dzięki temu objętość się trochę utrwala.  4. Stylizacja - na rynku mamy dostępne mnóstwo produktów, które nadają włosom objętość u nasady. U mnie najlepiej sprawdzają się do tego suche szampony, fluid Kemon i wycofany już spray Nivea. Wybierając taki stylizator zawsze zwracajcie uwagę na to czy nie ma w składzie alkoholu. Z naturalnych metod najskuteczniejsze u mnie były: kozieradka i żel z siemienia lnianego.   5. Fryzury - przy takich włosach dobrze jest mieć włosy pocieniowane lub postopniowane, tak by górna warstwa była nieco krótsza od reszty włosów, przez co łatwiej nam będzie ją unieść u nasady. Ostatnio zakochałam się też w termolokach, bo dzięki tym najgrubszym wałkom zakręconym właśnie na górnej warstwie moje włosy zyskują na objętości u nasady.       Jestem bardzo ciekawa co jeszcze mogłybyście doradzić właścicielkom takich cienkich i ulizanych włosów. Mi również przyda się każda Wasza porada :))   Pozdrawiam Was serdecznie,     PS Przypominam o trwającym wiosennym konkursie :) Do wygrania 200zł na zakupy w Douglasie! Macie już tylko 2 dni na wzięcie w nim udziału: 