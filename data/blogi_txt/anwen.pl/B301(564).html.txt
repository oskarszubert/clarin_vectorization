Jednym z moich włosowych kompleksów od zawsze były zakola. Mocno przerzedzone placki nad skroniami, które są szczególnie widoczne na moich czarnych włosach zawsze mi przeszkadzały. Jednak do niedawna byłam z nimi w pewnym stopniu pogodzona i pewna, że tak naprawdę nic się nie da z nimi zrobić.         Ostatnio poczytałam sobie trochę więcej na ten temat i postanowiłam, że przynajmniej spróbuję z nimi zawalczyć. Ten dzisiejszy post ma być dla mnie swoistą motywacją bym się w połowie drogi nie poddała ;) Od dłuższego już czasu mam problem z regularnością, zwłaszcza w stosowaniu wcierek, ale mam nadzieję, ze wynikało to z braku wystarczającej motywacji. Włosy mam już wystarczająco długie (w tym momencie nawet za długie ;) ), nie wypadają mi, więc zmuszenie się do codziennego wcierania i masowania nie było łatwe.    Na pierwszy ogień wybrałam Placentę. O tych ampułkach czytałam już chyba z milion razy. Bardzo często pytacie mnie o nie w mailach, ale równie często piszecie mi, że u Was skutecznie zadziałały. Czas bym przekonała się o tym na własnej skórze i to dosłownie! :D    Ampułki z placentą zamówiłam na allegro za około 35zł z przesyłką. W opakowaniu dostajemy 12 ampułek po 6ml. Wydaje mi się, że to jedno opakowanie powinno wystarczyć mi na miesięczną kurację. Tym bardziej, że nie mam zamiaru wcierać płynu w całą skórę głowy, a jedynie na zakolach. Skład ampułek wygląda następująco: Aqua, Glycerin, Alkohol denat., Propylene Glycol, Triethylene Glycol, PEG-40 Hydrogenated Castor Oil, Hydrolyzed Placental Protein, Parfum, Deceth-7, PPG-26-Buteth-26, Magnesium Nitrate, Magnesium Chloride, Hexyl Cinnamal, Butylphenyl Methylpropional, Benzyl Salicylate, Linalool, Hydrazycitronellal, Limonene, DMDM Hydantoin, Benzyl Alkohol, Methylchloroisothiazolinone, Methylisothiazolinone.        Tak wyglądają moje włosy na dzień dzisiejszy. Mam nadzieję, że za miesiąc jak skończę kurację placentą będę mogła Wam się pochwalić jakimikolwiek efektami :D Życzcie mi powodzenia ;) i dajcie znać w komentarzach czy stosowałyście może te ampułki!   Pozdrawiam Was serdecznie, 