... mojej twarzy.   Tym razem nie o włosach, a o pielęgnacji mojej cery. Pisałam Wam jakiś czas temu o tym jak odratowałam twarz po mocnym, sierpniowym wysypie. Wprowadzając do pielęgnacji twarzy kwasy liczyłam się z tym, że moja skóra będzie teraz potrzebowała nieco więcej uwagi. Nie spodziewałam się jednak, że jej nawilżenie może okazać się takim wyzwaniem. Tak naprawdę ja nigdy wcześniej nie miałam większych problemów z cerą. Poza niewielką ilością zaskórników na nosie i kilkoma przebarwieniami byłam z niej naprawdę zadowolona. Zwykle moja pielęgnacja ograniczała się do absolutnego minimum (demakijaż) i bywały nawet dni, gdy nie potrzebowała żadnego kremu. W tej chwili krem i to taki naprawdę mocno nawilżający to podstawa! W ostatnim czasie wypróbowałam ich kilka, większość niestety była za słaba, ale w końcu znalazłam coś, co przynajmniej u mnie sprawdza się idealnie!    Dziś właśnie chciałabym Wam opowiedzieć o moich twarzowych, nawilżających ulubieńcach: Kuracja nawilżająca, Lano-Krem, Ziaja Med   Wypatrzony na jednym z blogów kosmetycznych. Recenzja, którą przeczytałam była tak entuzjastyczna, a zapewnienia o prawdziwym, mocnym nawilżeniu skóry tak sugestywne, że od razu kliknęłam krem na doz.pl ;) I wiecie co? Absolutnie się nie zawiodłam. Krem rzeczywiście nareszcie nawilżył moją twarz i to tak porządnie. Efekt nawilżenie jest widoczny już po pierwszym użyciu za co również krem ma u mnie ogromny plus. Niestety pomimo, że szybko się wchłania to zostawia na twarzy tłusty film, więc przynajmniej u mnie nie sprawdza się na dzień. Krem nie zapycha, nie ma substancji zapachowych (ale jego naturalny zapach na szczęście jest całkiem przyjemny), bardzo fajnie koi skórę i łagodzi ewentualne podrażnienia. Ma też ciekawą konsystencję - po wyciśnięciu wydaje się być gęsty i treściwy, ale jak zaczynamy go rozsmarowywać tak jakby rozpuszcza się i robi się bardzo lekki. Ostatnim i niewątpliwym plusem jest jego niska cena - około 12zł za 50ml. Ma też bardzo dobre opinie na KWC ;)  Maska nawadniająca, Hydrain 3 Hialuro, Dermedic        Drugim nawilżającym produktem, który okazał się być pomocny w walce z przesuszeniem jest maseczka od Dermedic. Skusiły mnie kwas hialuronowy i mocznik wysoko w składzie i kupiłam ją z myślą o używaniu jako kremu na noc (producent zapewnia, że nie trzeba jej zmywać z czym osobiście się nie zgadzam). W tym celu nie sprawdziła się zupełnie, ale  używana zgodnie z przeznaczeniem, czyli nakładam ją na 15 minut, a potem nadmiar usuwam chusteczką, rzeczywiście robi to co powinna czyli intensywnie nawilża i wygładza moją skórę. Maska jest baardzo wydajna, więc cena około 25zł za 50ml jest moim zdaniem bardzo przystępna. Serum Cure Solutions, Yves Rocher      Używam go jako kremu na dzień i w tej roli sprawdza mi się zdecydowanie najlepiej. Błyskawicznie się wchłania, pięknie pachnie, ma bardzo lekką, półpłynną konsystencję i całkiem nieźle nawilża niezbyt przesuszoną skórę (sam jednak sobie z tym nie radził po kwasach dopiero w komplecie z pozostałymi produktami). Oprócz tego ładnie rozświetla cerę i mam wrażenie, że delikatnie wygładza drobne zmarszczki. Niestety standardowa cena - 119zł za 30ml nawet przy jego niesamowitej wydajności jest dla mnie kosmiczna, więc kupowałam go na allegro. Teraz niestety go tam nie widzę i nie wiem czym go zastąpię jak mi się skończy :(  Płyn micealarny, BeBeauty          Nie jest to może typowy produkt nawilżający, ale moim zdaniem oprócz pomagania ważne jest by skórze nie szkodzić. Płyn micelarny z Biedronki jest nie tylko skuteczny, ale i bardzo łagodny dla mojej skóry. Po demakijażu nie jest ona ściągnięta i podrażniona jak w przypadku innych produktów tylko delikatnie nawilżona i ukojona.    Aktualnie mój plan pielęgnacji wygląda tak:   Rano przecieram twarz hydrolatem oczarowym i nakładam serum z YR Wieczorem po demakijażu płynem micelarnym BeBeauty na zmianę co drugi dzień nakładam Effaclar Duo i Lano-krem. Raz w tygodniu dokładnie oczyszczam twarz olejami (OCM), które zmywam przy pomocy gąbki konjak. Po takim delikatnym peelingu nakładam na twarz maseczkę Dermedic. Raz w miesiącu robię kurację 10% migdałowym peelingiem Pharmaceris. Nakładam go przez kilka dni pod rząd na noc, aż do momentu, gdy skóra zaczyna mi się łuszczyć. Wtedy go odstawiam i mocno nawilżam twarz. Peeling rzeczywiście dobrze rozjaśnia przebarwienia i wygładza koloryt skóry. Raz na 1-2 tygodnie (ale to raczej z lenistwa). Nakładam na twarz maskę algową z e-naturalne. Pod nią aplikuję serum z półproduktów (kwas hialuronowy+olej arganowy lub z wiesiołka+kolagen z elastyną). Z podobną częstotliwością używam peelingu enzymatycznego z owoców tropikalnych z e-naturalne. Codziennie piję siemię lniane, które mam wrażenie również przyczyniło się do poprawy stanu mojej cery :)    Macie jakieś swoje hity pielęgnacji twarzy? Co u Was sprawdza się najlepiej? Podzielcie się koniecznie w komentarzach :))   Pozdrawiam Was serdecznie,        PS Dziś 21 finał Wielkiej Orkiestry Świątecznej Pomocy :) Jeśli chcecie możecie wspomóc WOŚP również tutaj:  http://www.siepomaga.pl/r/anwen 