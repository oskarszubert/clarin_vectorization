Ostatnio "przyklejono mi etykietkę" osoby, która lubi eksperymentować i nie boi się wszystkiego testować na sobie. Pewnie, jeśli czytacie mojego bloga dobrze wiecie, że jest w tym stwierdzeniu sporo prawdy, ale wierzcie mi są pewne rzeczy, których nawet ja na włosy bym nie nałożyła ;) Kasza na szczęście do nich nie należy! Jakiś czas temu stojąc w kuchni i gotując obiad wpadłam na pomysł, który okazał się strzałem w 10tkę! O tym jak wykorzystać wodę z makaronu pisała już u siebie Wiedźma, o wodzie z ryżu Narvika, a ja chciałam Wam napisać o wodzie z kaszy :) Kasze to świetny substytut naszych typowo polskich ziemniaków. Są bardzo zdrowe, pełne witamin i minerałów i mają genialne właściwości, jeśli regularnie je spożywamy, ale o tym możecie poczytać na wielu innych stronach w Internecie ;) Ja chciałam tylko wspomnieć o tym jak działają na włosy. Moją ulubioną i najczęściej przeze mnie spożywaną jest kasza jęczmienna. Ostatnio wypróbowałam wodę, która została mi po jej ugotowaniu (oczywiście bez soli) nałożyć na włosy. Przetestowałam ją jak na razie na dwa sposoby i w każdym z nich sprawdziła się świetnie :) Po pierwsze pod olej Ten sposób wypróbowałam właśnie jako pierwszy. Już od bardzo dawna nie olejuję suchych włosów i zwykle pod nie nakładałam jakąś własnoręcznie robioną mgiełkę. Woda z kaszy to chyba prostszy, tańszy i jeszcze lepiej nawilżający sposób. Włosy po takim olejowaniu są bardziej gładkie niż zwykle, bardzo błyszczące i mocno nawilżone. Po drugie jako płukanka Po umyciu, nałożeniu i zmyciu odżywki czy maski płuczemy włosy dokładnie w takiej wodzie. Zostawiamy to na kilka minut, a potem spłukujemy jeszcze raz samą wodą. Mokre włosy są po tym nieco sztywne, ale po wysuszeniu (w moim przypadku suszarką) zrobiły się miękkie, błyszczące i przede wszystkim mocno zyskały na objętości! Po takiej płukance mój kucyk miał 10cm w obwodzie, gdzie normalnie ma ok. 9! Rożnica jest widoczna gołym okiem i pomimo tego, że włosy nie są tak wygładzone jak zwykle to mi się taki efekt podoba :) A do czego jeszcze można by użyć takiej wody? Na pewno do kąpieli. Taka woda z gotowania kaszy ma podobną śluzowatą konsystencję do tej którą uzyskujemy przy gotowaniu siemienia lnianego tylko mniej „glutowatą”. Kąpiel w takiej wodzie powinna świetnie nawilżyć i wygładzić skórę. Podobnie jak Narvika mam też zamiar wypróbować wodę z kaszy jako tonik/maseczkę nawilżającą na twarz, ale to dopiero wtedy jak moja cera się uspokoi. Na razie nie chcę z nią za bardzo kombinować. Taka woda zapewne dobrze sprawdzi się również w pielęgnacji dłoni i stóp. Podejrzewam, że możliwości jest bardzo wiele (tak jak i w przypadku siemienia lnianego, o którym pisałam Wam TU).  Nie wiem czy podobnie będą działały inne kasze i niestety pewnie prędko nie będę miała okazji tego sprawdzić, bo nie przepadam za nimi i raczej rzadko gotuję. Oczywiście nie namawiam Was byście specjalnie gotowały kaszę jęczmienną tylko po to by uzyskać tę świetną dla włosów wodę, ale może uda mi się Was przekonać byście częściej sięgały po kasze na obiad, a przy okazji korzystały z pełni jej możliwości :D Spróbujecie? A może już próbowałyście takich wód? Pozdrawiam Was serdecznie, 