Pomimo tego co napisałam w poście o lokach zdecydowałam się jednak powtórzyć zabieg. Z jednej strony spowodowane to było tym, że szkoda mi było wyrzucić połowę zakupionego wcześniej preparatu, a podejrzewam, że po pół roku od otwarcia straciłby ważność. Z drugiej stwierdziłam, że takie wzmocnienie włosów przyda im się teraz w zimie. Nie mały wpływ miało na pewno też to, że zdążyłam zapomnieć jak uciążliwy jest ten zabieg. Dziś znów płakałam i dusiłam się od tego okropnego zapachu, ale muszę przyznać, że tym razem jestem bardziej zadowolona z efektu (widocznego na zdjęciu powyżej).     Za pierwszym razem miałam zamiar wykonać zabieg tak jak zrobiłam to teraz, ale dziewczyny na wątku o prostowaniu (na forum wizaż.pl) zakrzyczały mnie, że nie wyjdzie to dobrze. Robiłam to pierwszy raz, więc nie byłam do końca pewna czego mogę się spodziewać i dałam im się przekonać. Efekt – dwa tygodnie okropnie przylizanych włosów, a i później marna objętość. Tym razem zrobiłam po swojemu – nałożyłam keratynę jedynie na końce włosów, a dokładnie od karku w dół i jest o niebo lepiej. Włosy są proste, ale nie straciły swojej naturalnej objętości ani nie są przylizane do twarzy :) Jeśli macie długie, ale nie kręcone włosy polecam w taki właśnie sposób zrobić prostowanie keratynowe!   Przy okazji udało mi się przekonać moją młodszą siostrę i zrobić zabieg na jej odrastających włosach (zapuszcza z króciutkiej, asymetrycznej fryzury). Poniżej macie efekty keratynowego prostowania na krótkich włosach, bo na takich też można wykonać encanto :) Zobaczcie jak bardzo zmienił się jej kolor(?). Obydwa zdjęcia były robione przy identycznym, sztucznym świetle. Dobrze, że mojego czarnego koloru nic nie rusza ;) 