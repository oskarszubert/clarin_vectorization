Kolejny jesienny tydzień za nami ;) Znów większość czasu przesiedziałam w domu, ale tym razem z niezłym wytłumaczeniem - dopadło mnie przeziębienie :(( Próbowałam sobie poradzić z nim sama różnymi sposobami (herbatka z lipy, woda z miodem i imbirem), ale dziś chyba jednak przejdę się do lekarza, bo jak na razie średnio mi to pomaga...     Mimo wszystko w piątek wybrałam się na otwarcie nowej knajpki - Foccacia Mia na Kazimierzu, którego specjalnością jak sama nazwa wskazuje mają być focaccie :) Jestem wielką fanką włoskiej kuchni i prawdziwą focaccią nawet na diecie nie pogardzę, a już tym bardziej taką, przygotowaną przez znajome blogerki :)) W dniu otwarcia dla gości gotowały Amelia i Blanka, pod czujnym okiem włoskiego kucharza rzecz jasna ;)      Na tym moje kulinarne wyskoki w tym tygodniu się nie skończyły ;) Prawdziwy, soczysty burger chodził za mną od baaaardzo dawna. Więc kiedy nadarzyła się okazja nie mogłam go sobie odmówić :D Wybraliśmy się do Corner Burger i nie zawiodłam się - ich Classic Corner mimo, że na zdjęciu prezentuje się przeciętnie był przepyszny! Mięso soczyste, dobrze doprawione, bardzo smaczne sosy i dodatki w idealnej jak dla mnie ilości. Sam lokal też jest przyjemny - typowo amerykańsko-burgerowy wystrój i ceny do zaakceptowania ;) Na pewno pójdę tam jeszcze nie raz!      Poza tymi dwoma grzeszkami (wciąż wyznaję zasadę jednego dnia dla siebie) dzielnie trzymam się założeń diety paleo. Jestem na niej już prawie miesiąc i muszę Wam powiedzieć, że dawno się tak dobrze nie czułam :)) Mój brzuch w końcu jest płaski, nie mam też najmniejszego problemu z tym co jeść i co ciekawe znów nabrałam ochoty na gotowanie i wymyślanie przepisów. W zeszłym tygodniu aż dwa razy robiłam nadziewane mięsem papryki, bo tak bardzo nam posmakowały (przepis znajdziecie TU).     Imbir to tak jak wspominałam przede wszystkim remedium na przeziębienie. Ja przygotowuję go dokładnie tak jak Łukasz i żałuję, że nie zaczęłam pić mikstury od razu, bo pewnie dziś byłabym już zdrowa...      W sobotę skuszona pięknym słońcem wybrałam się na krótki spacer do małego parku na moim osiedlu. Chciałam za radą jednej z Was przekonać się do jesieni dzięki kolorowym zdjęciom ;) Czy mi się to udało? Sama nie wiem, ale na pewno przyjemnie było znów porobić zdjęcia czemuś innemu niż tylko szamponom i odżywkom :D        W poniedziałek odebrałam paczkę-niespodziankę od mojej czytelniczki - Justyny. Spodziewałam się wyłącznie małej odlewki olejku winogronowego z Dermacolu, o którym mi pisała, a dostałam całą pakę pięknie pachnących cudów :)) Jeśli macie dostęp do kosmetyków Dermacolu (np. w DM) to mogę Wam polecić zarówno olejek jak i czekoladowo-pomarańczowy żel pod prysznic - oba pachną obłędnie i idealnie wpisały się w mój zapachowy gust! Dostałam też od Justyny tajemniczy fioletowy przyrząd do oczyszczania twarzy, ale o nim napiszę Wam innym razem ;)    W weekend udało mi się upolować najtańsze okulary przeciwsłoneczne w życiu :D Kosztowały 7,99zł (przecenione z 24,99zł). W tej chwili wszystkie modele tyle u nich kosztują, więc jak macie możliwość to rzućcie sobie okiem - może akurat też coś wybierzecie ;)      Zakupów w tym tygodniu było więcej :) Zupełnie przypadkiem udało mi się znaleźć 'idealną zimową kurtkę', która być może na zdjęciu wygląda tak sobie, ale jest baaaardzo ciepła, ładnie leży i ma kaptur wyłożony mięciutkim i grubym miśkiem :)) aż się nie mogę doczekać zimy ;) (no dobra tu już przesadziłam :P). Nie wiem czy kogokolwiek to obchodzi, ale na wszelki wypadek napiszę, że kupiłam ją w Carry za ok. 200zł. Drugi zakup to koszulka z New Yorkera (39zł). Szukałam co prawda swetra z motywem zwierzęcym (najlepiej lwem czy tygrysem), ale niestety nic ciekawego w sklepach nie było (albo nie było mojego rozmiaru). Ta co kupiłam jest wystarczająco długa by nosić ją do leginsów i przede wszystkim urzekł mnie w niej ten hipsterski lew ;)      Na koniec jeszcze Instagramowy Mix:    1. Rozgrzewająca herbatka jabłkowa z imbirem i cynamonem.  2.Włosy na drugi dzień po myciu czarnym mydłem :) Objętość ładnie się trzyma :D  3. Czekolady z ulubionym bohaterem mojego dzieciństwa - Krecikiem :)) Znalazłam je w naszym piwnym sklepie.   4. Prezent od koleżanki - całkiem przyjemny, naturalny cydr (Olga możesz próbować - nie jest za słodki ;) ), ale niestety smakiem nie dorównał tym, które piłam w Budapeszcie :(  5. Granaty z Antalyi - kupione oczywiście w Polsce ;) w Turcji jedliśmy je bardzo często, uwielbiam ich smak!  6. Jesienny spacer raz jeszcze...  7. Jedna z wielu prób wykonania TEJ fryzury. Tylko kilka z Was się nabrało, że naprawdę ścięłam włosy ;)  8. W końcu wyciągnęłam z szuflady moje termoloki :)) Dawno już ich nie używałam, ale ostatnio stęskniłam się za takim, mocniejszym skrętem.   9. Chorowanie w moim wydaniu czyli laptop, imbirowa mikstura i łóżko :D   Pozdrawiam Was serdecznie, 