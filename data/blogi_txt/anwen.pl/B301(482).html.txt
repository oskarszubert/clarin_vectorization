Ostatnio oglądając telewizję (w końcu podczas urlopu miałam za dużo wolnego czasu ;) ) uderzyły mnie dwie reklamy! O tym jak producenci kosmetyków oszukują konsumentki drastycznie ingerując w wygląd modelek przy pomocy PS czy przyklejając im sztuczne rzęsy w reklamach tuszy mogłyście już przeczytać na innych blogach (np. TU). Ja dziś chciałabym poruszyć temat reklam cudownych specyfików, które „sklejają końcówki” :D Wiem, że większość z Was nie daje się nabrać na takie bzdury, ale jednak są dziewczyny, które w te reklamy uwierzą... Marta Żmuda- Trzebiatowska, która z dumą prezentuje maksymalnie wyfotoszopowane włosy, które w cudowny sposób zostały naprawione przez serum Pantene czy modelka z reklamy Shaumy są przekonujące, ale obie te reklamy to perfidne oszukiwanie klientek....  Rozdwojonych końcówek nie da się skleić! Jest to po prostu fizycznie niemożliwe ;-) Możemy oczywiście sprawić (przy pomocy takich silikonowych serów jak to Pantene), że włosy będą bardziej gładkie, lśniące, że będą wizualnie lepiej wyglądać, ale rozdwojona końcówka nadal pozostanie rozdwojona... i taką możemy, a nawet powinnyśmy po prostu obciąć. Jeżeli tego nie zrobimy, włos będzie rozdwajał się co raz wyżej i wyżej... Trzeba też koniecznie pamiętać, by obciąć go powyżej miejsca, w którym zaczął się rozdwajać. O samodzielnym podcinaniu końcówek pisałam Wam już TUTAJ. Co zatem możemy zrobić? Oczywiście zapobiegać ;) Nasze włosy potrzebują zabezpieczenia, zwłaszcza jeśli nosimy je rozpuszczone, czeszemy, wystawiamy na niekorzystne dla nich czynniki zewnętrzne (wiatr, mróz czy słońce). O tym jak to robić pisałam na blogu np. TU. Metoda weegirl, jest jak na razie najlepszą jaką wypróbowałam.  U niektórych osób lepiej sprawdzi się nakładanie tylko oleju (np. w pielęgnacji włosów kręconych – CG), u innych lepsze będzie samo silikonowe serum (przy cienkich włosach olej może je za mocno obciążać). Przy włosach krótszych lub mocno wycieniowanych najlepiej sprawdzą się odżywki b/s (lub takie w formie mgiełek), bo wtedy łatwiej jest je zaaplikować nie obciążając przy tym całych włosów.  Bardzo częstym błędem jakim popełnia wiele początkujących włosomaniaczek jest całkowite odstawienie silikonów. Oczywiście są osoby, którym taka pielęgnacja będzie służyła (kręconowłowym stosującym pielęgnację CG albo dziewczynom o mocnych, zdrowych i z niską porowatością włosach), ale niestety w większości przypadków kończy się to łamaniem i rozdwajaniem włosów... Tak też było u mnie, gdy na samym początku przygody z włosomaniactwem odrzuciłam silikony. Dopiero dołożenie do całej zdrowej i bogatej pielęgnacji serum silikonowego na końcówki sprawiło, że zapomniałam o rozdwajaniu (oczywiście nadal nie w 100%). Wybierając produkt do zabezpieczania pamiętajcie by sprawdzić jego skład. Oczywiście silikony w nim są jak najbardziej ok, ale nie może on zawierać alkoholu! A z tego co wiem (nie udało mi się znaleźć pełnego składu - może Wam się uda :) ) to z Pantene alkohol właśnie ma...  A jakie Wy macie metody na zdrowe końce? A może są inne, podobne reklamy, które ja przegapiłam?? :) I czy dajecie się im czasem skusić? Pozdrawiam Was serdecznie,  Ps. A tak w ramach ciekawostek wiecie, że Marta Żmuda-Trzebiatowska urodziła się dokładnie tego samego dnia co ja? ;) a w jednym z filmów całowała się z moim kolegą z klasy :D 