Nie mam zdjęcia z moich lat dziecięcych, ale musicie mi uwierzyć na słowo - moje włosy były kiedyś proste same z siebie. Nawet jak zostały drastycznie skrócone z pięknych, długich (aż za łopatki) do kości policzkowych (miałam wtedy 6 lat). No i tak długość się zmieniała, ale nie robiłam sobie grzywki, nie cieniowałam ich i mogłam się cieszyć gęstymi, grubymi (ponoć) i przede wszystkim prostymi włosami... do czasu. W gimnazjum, dokładniej w roku pańskim 2004 moje włosy się strasznie skołtuniły, tak, że nie dało się ich rozczesać. No to wio, do fryzjera. Oczywiście padł tekst, którego większość pewnie potem żałuje, jak i ja... "Niech Pani robi co chce!". I zrobiła. Pomijając już ograniczenie, jakim był kołtun na wysokości szyi, zostałam obcięta na krótko. Co gorsza... to mi się spodobało. I nagle moje włosy zaczęły się kręcić. Podcinałam je co jakiś czas, żeby mieć wciąż "ładną", krótką, powywijaną na wszystkie strony fryzurkę i w 2005 roku moje włosy wyglądały tak (przepraszam za kaszkiet :p)  W porywach wyglądały nawet całkiem ładnie (tu przepraszam za jakość jak z kalkulatora ;))  Na początku 2007 roku odkryłam zbawienne działanie prostownicy, namówiłam mamuśkę na zakup takowej i w ten sposób regularnie niszczyłam sobie włosy (no bo nie ma co ukrywać, prostowanie wilgotnych włosów nie jest dla nich korzystne). Zdjęcie z marca 2007 i mój naturalny kolor włosów w promieniach zachodzącego słońca:  Pierwszy raz zafarbowałam włosy na wakacjach 2007 szamponem koloryzującym - miał wyjść kasztan, w praktyce wyszedł ciemny bordo z rudym połyskiem. Na szczęście szybko się sprał do ładnego rudo-brązowego koloru:   Dzięki temu przez kolejne 4 lata farbowałam się na różne odcienie czerwieni, raz czy dwa zmieniając farbę na czekoladową lub śliwkową. Po studniówce (dokładnie w lutym 2009) poszłam kolejny raz na ścięcie i farbowanie i... zamiast czerwieni dostałam ciemną śliwkę, a zamiast zgrabnej fryzurki mocno pocieniowane włosy (najkrótsze, na czubku głowy, miały 5 cm!!!). Jedyne zdjęcie, jakie mam z tego okresu, jest zaraz po wyjściu od fryzjera, tylko jest dość mocno obrobione. No ale widać mniej więcej jak miałam mało włosów na długość przez to cieniowanie.   Od tamtego czasu regularnie podcinałam końcówki najdłuższych włosów, za to w miarę możliwości nie tykałam tych biednych 5-cm-wypierdków (no ale czasami fryzjerka wiedziała lepiej _). Kolejne zdjęcie pochodzi już z sierpnia 2011 roku, dzień po ostatnim farbowaniu (farba Loreal w piance, naturalny ciemny brąz, a jaki mam kolor, to chyba widać ;)). Na szczęście szybko się sprał (może trochę za szybko) do kasztanowego.  W końcu jednak trafiłam na wizaż i przez jakiś czas podczytywałam włosowe wątki, potem natknęłam się na włosy Ewalucji na blogu Anwen, które stały się dla mnie inspiracją, aż w końcu w październiku 2011 podjęłam decyzję o rozpoczęciu jakiejkolwiek pielęgnacji (do tej pory używałam tylko szamponu napakowanego silikonami). Zaczęłam na spokojnie, od nafty kosmetycznej i maski i odżywki Ziai. Na początku pielęgnacji (1 listopada) moje włosy wyglądały tak:   Po miesiącu z kolei prezentowały się tak:   Wtedy też zdecydowałam się na olejowanie (na pierwszy ogień poszedł olejek Alterra) i kupiłam łagodniejszy szampon, zaczęłam robić sobie także żel lniany. Po drodze zafarbowałam je na ciemny brąz farbą bez amoniaku. W styczniu zaczęłam korzystać z oliwki Babydream. Pod koniec stycznia tego roku miałam na głowie miękką, błyszczącą, brązową owcę ;)  Jak widać, cieniowanie było tragiczne, więc zdecydowałam się go pozbyć... I tym samym straciłam ok. 12 cm włosów - baardzo bolało, patrząc na to, że już wtedy byłam w fazie intensywnego zapuszczania ;). No i to było pierwsze zdjęcie bez flesza, jakie zrobiłam, więc możecie zobaczyć, jak naprawdę prezentowały się wtedy moje włosy.   Staram się prostować włosy jak najrzadziej, ale kiedy już to zrobię, wyglądają tak:    Jeśli już muszę wysuszyć, to w miarę możliwości robię to chłodnym nawiewem.  Moja obecna pielęgnacja jest następująca: szampon: Babydream, raz w miesiącu Fitomed olej: przez ostatni miesiąc Sesa, wcześniej Alterra Granat Awokado i oliwka Babydream, do której niedługo wrócę ;)odżywki d/s: Garnier Awokado Karite, Alterra Morela Pszenica odżywka b/s: Joanna Balsam nawilżająco-regenerujący (wcześniej, ze względu na zimę, używałam Ziai Intensywne Wygładzanie lub Intensywne Nawilżanie). Od czasu do czasu jako wcierkę stosuję naftę kosmetyczną z drożdżami firmy Anna. Przez jakiś czas piłam też siemię lniane i skrzypokrzywę, oraz brałam CP, ale nie potrafię być w tym aż tak systematyczna, więc przestałam - jeżeli wypiję siemię lub ziółka raz w tygodniu, to jest dobrze ;). Ostatnio zafarbowałam się po raz pierwszy henną, kolejne opakowanie już czeka na swoją kolej :). Ogólnie myję włosy 2x w tygodniu, co 3-4 dni, olej nakładam zwykle raz w tygodniu na całą noc. Odżywki nakładam po każdym myciu, Garnier z Alterrą na zmianę, przy czym Garniera trzymam ok. 15-30 minut na włosach, Alterrę zmywam po 2 minutach. 