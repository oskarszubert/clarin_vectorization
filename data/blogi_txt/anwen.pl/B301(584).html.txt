źródło        To jeden z tych tematów, o których obiecuje sobie napisać właściwie od początku prowadzenia bloga. Szczerze mówiąc nawet nie wiem dlaczego tak ciężko mi się za niego zabrać ;) Być może dlatego, że sama miałam długą przerwę w chodzeniu na basen, a trudniej jest pisać o problemach, które nas nie dotyczą. Jak wiecie od stycznia znów chodzę na basen. Co prawda nie tak regularnie jak planowałam, ale jednak :) Wiem, że bardzo wiele z Was również pływa i ma problem z tym jak ochronić włosy przed wpływem chlorowanej wody.      1.    Czepek    Podstawowe i najczęściej padające pytanie w kontekście włosów na basenie dotyczy właśnie tego jaki czepek najlepiej wybrać. W sklepach znajdziemy te materiałowe, silikonowe lub gumowe. Najgorsze z nich są gumowe – bardzo wyrywają włosy przy zakładaniu i zdejmowaniu, a do tego bardzo często nie są wystarczająco szczelne i woda i tak przez nie dostaje się do włosów. Zdecydowanie lepszym wyborem jest czepek silikonowy – lepiej dopasowuje się do głowy i jest bardziej szczelny.     Dla mnie najlepsze są te materiałowe, ale ja „pływam” z głową nad wodą (niestety nie umiem prawidłowo) i zwykle i tak podczas pływania nie moczę całych włosów. Taki czepek przepuszcza powietrze, więc głowa mi się tak nie przegrzewa jak w silikonowym.      2. Zabezpieczenie włosów    Przed pływaniem należy włosy zabezpieczyć. Możemy do tego użyć zarówno oleju (polecany jest kokosowy, ale moim zdaniem i inne dobrze się sprawdzą) jak i odżywki. U mnie zdecydowanie lepiej sprawdza się odżywka – najczęściej stosuję maskę Sleek Line, ale możecie użyć każdej dowolnej odżywki – najlepiej z silikonami (ale nie są one konieczne).     Na tak zabezpieczone włosy po pierwsze łatwiej będzie założyć czepek nie wyrywając ich przy tym (ale uwaga – jak dacie za dużo odżywki może się on potem zsuwać), a po drugie chlor będzie mniej je niszczył.     Jeśli decydujemy się na olej dobrze jest zmoczyć włosy wodą z kranu zanim założymy na nie czepek. Dzięki temu włosy wchłoną kranówkę i będą mniej absorbować chlorowaną wodę z basenu. Przed nałożeniem odżywki też możemy włosy zmoczyć, ale ja zwykle o tym zapominam bo za bardzo się spieszę ;)    Włosy pod czepkiem najlepiej jest upiąć/ułożyć na czubku głowy. Moje mimo, że są bardzo długie to odpowiednio ułożone w płaski kok - ślimak mieszczą się bez problemu pod czepkiem i mają mniejszy kontakt z wodą. Do utrzymania włosów używam najmniejszych spinek żabek.      3. Mycie po basenie    Po wyjściu z basenu włosy trzeba bezwzględnie umyć – nie wolno zostawiać chloru na włosach do wyschnięcia. W tej chwili mam na tyle komfortową sytuację, że mogę zrobić to w domu ;) bo basen mam niecałe 5 minut drogi, a i tak zakładam czapkę, ale normalnie robiłam to zawsze od razu na basenie.     Jeśli zabezpieczacie włosy olejem w większość przypadków do mycia będzie Wam potrzebny szampon (znam osoby, które umieją oleje zmywać odżywką, ale są to wyjątki :) ). Najlepszy moim zdaniem jest wybór delikatnego szamponu (bez sles itp.), bo nie przesuszy nam dodatkowo włosów. Po szamponie najlepiej użyć odżywki z silikonami (wystarczy chwilka, a włosy będą łatwiej się rozczesywać).     Ja do mycia po basenie używam zwykle odżywki. Dzięki temu nie muszę już potem nakładać na włosy nic więcej by nie były ani trochę przesuszone i łatwo się rozczesywały. Odżywka po basenie bardzo dobrze domywa mi włosy, a chlor moim zdaniem nie potrzebuje silnego detergentu do zmycia.    Zanim zaczniemy myć włosy pamiętajmy by bardzo dokładnie i obficie spłukać je samą wodą.       4.    Suszenie Basenowe suszarki to nie mniejszy koszmar dla włosów niż sam chlor. Cóż z tego, że włosy pięknie zabezpieczymy i delikatnie umyjemy, jeśli potem wysuszymy je gorącym powietrzem. Najlepszym sposobem jest zabranie własnej suszarki, ale zdaję sobie sprawę, że nie każda z Was ma taką możliwość.     Zabranie własnej suszarki ma jeszcze jeden plus – dzięki temu, że włosy suszymy już za bramkami (ja to robię po prostu w łazience, która zwykle jest przy wejściu na basen) możemy dłużej pływać ;)    Co zrobić jeśli musimy użyć basenowej suszarki? Oczywiście włosy zabezpieczyć. Najlepsze do tego są wszelkie silikonowe mgiełki i sera aplikowane na końcówki. Oczywiście żaden produkt nie jest 100% termoochronny, ale choć trochę zminimalizuje niszczące działanie  gorącego powietrza. Druga rzecz to ręcznik. Na basen dobrze jest mieć do włosów taki z mikrofibry, który szybciej wchłania większą ilość wody. Dzięki temu będziemy mogli krócej suszyć je suszarką.       Jeśli chodzi o sam basen to właściwie wszystko co mogę Wam doradzić. Pamiętajcie oczywiście o tym by włosy intensywnie odżywiać pomiędzy wizytami na basenie i raz na jakiś czas fundować im kurację proteinową.    Dodatkowy problem z basenem mają posiadaczki włosów rozjaśnianych. Niestety chlor może zmieniać kolor i włosy mogą być nawet lekko zielonkawe. W takim przypadku należy jak najmocniej chronić włosy przed zamoczeniem. Używać bardzo szczelnego czepka, a nawet dwóch czepków: materiałowego i silikonowego na raz.      A jak Wy chronicie włosy na basenie? Macie jakieś swoje sprawdzone patenty? Podzielcie się nimi w komentarzach :)      Pozdrawiam Was serdecznie,     PS Wieści z frontu ;)   Tylko i wyłącznie dzięki Wam trafiłam na 5 miejsce w rankingu konkursu BLOG ROKU 2012! Jesteście niesamowite i bardzo, bardzo Wam za to już teraz dziękuję :*    Na głosowanie zostało 47 godzin i wszystko jeszcze się może pozmieniać - różnice są niewielkie i kilka głosów może decydować o tym, czy mój blog pozostanie w "finałowej dziesiątce".    Obiecuję, że jeśli przejdę do drugiego etapu przez rok nie napisze na blogu ani słowa o konkursie :D i wynagrodzę Wam to np. wspólną akcją picia siemienia/drożdży czy czego zechcecie ;) Co Wy na to? :)))  Żeby zagłosować wystarczy wysłać smsa o treści G00003 na numer 7122. W treści nie wpisujemy spacji, a znak "0" to zero :) Koszt smsa to 1,23zł (cały dochód przeznaczany jest na cel dobroczynny). 