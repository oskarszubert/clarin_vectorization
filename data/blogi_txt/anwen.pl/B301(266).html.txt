Tak jak obiecałam – mała relacja z wczorajszego dnia :) Na pokaz metamorfozy wyciągnęła mnie koleżanka jeszcze ze studiów – Ania, za co jestem jej ogromnie wdzięczna. W sumie to kompletnie nie wiedziałam czego mam się spodziewać i do ostatniej chwili nie byłam pewna czy uda mi się tam dotrzeć na czas. Pokaz zorganizowały dziewczyny prowadzące w Krakowie niezwykłe miejsce, w którym oprócz standardowych usług kosmetyczno – fryzjerskich możemy skorzystać z porady stylistki, zrobić sobie profesjonalną sesję fotograficzną czy właśnie pełną metamorfozę jaką miałam okazję zobaczyć w sobotę na własne oczy.    Pani Ela, bo tak miała na imię bohaterka dnia, to piękna, choć nieco zaniedbana kobieta w średnim wieku :) Po metamorfozie wyglądała tak, że wszystkie dziewczyny, które brały udział w pokazie, z zazdrością patrzyły na jej nowy wygląd. Zaczynając od fryzury a kończąc na pięknych butach na obcasach widać było, że metamorfoza była dopracowana w najmniejszych szczegółach. Bardzo chętnie zafundowałabym coś takiego mojej mamie. Zresztą myślę, że każda kobieta przynajmniej raz w życiu z chęcią oddałaby się w ręce specjalistów od wyglądu ;)   Pewnie zastanawiacie się czemu ja Wam o tym w ogóle piszę ;) Są co najmniej trzy tego powody. Po pierwsze jest to jedyne znane mi miejsce w Krakowie (a właściwie w całej Polsce), w którym wykonywane jest keratynowe prostowanie między innymi preparatami Encanto (cena 210-290zł w zależności od długości włosów). Po drugie na spotkaniu było zorganizowane losowanie trzech nagród i jak pewnie domyślacie się z tytułu jakimś cudem udało mi się wygrać jedną z nich :)))) Jest to tym bardziej niezwykłe, że to chyba pierwszy raz w życiu kiedy udało mi się zostać wylosowanym. Nigdy nie miałam szczęścia w loteriach. W dodatku trafiła mi się nagroda idealna dla mnie – Strzyżenie ze stylizacją i rytuałem Kerastase. Już od jakiegoś czasu planowałam wizytę u fryzjera, bo moja fryzura kompletnie nie chce się już układać. Chyba od czasu do czasu trzeba jednak oddać się w ręce kogoś bardziej doświadczonego ;) Co prawda podejrzewam, że wizyta nie będzie najłatwiejsza dla Pani fryzjerki, bo będę jej się mocno patrzeć na ręce i nie pozwolę ściąć nawet centymetra z długości ;) ale widziałam jak poradziła sobie z włosami Pani Eli, która przechodziła metamorfozę i mam nadzieję, że ja też będę zadowolona. Po trzecie i ostatnie cały salon jak i jego właścicielki zrobiły na mnie ogromnie pozytywne wrażenie i po prostu nie mogłam oprzeć się pokusie by Wam o tym napisać ;) Ps. Nie, to nie jest żadna reklama i nie czerpię absolutnie żadnych korzyści z tego wpisu ;) 