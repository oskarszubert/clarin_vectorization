Bycie włosomaniaczką nie jest proste. Te wszystkie zabiegi, produkty, oleje, dziwnie brzmiące nazwy i skróty sprawiają, że łatwo się w tym wszystkim pogubić. Zwłaszcza jak dopiero zaczynamy i właśnie trafiłyśmy na jeden z wielu blogów poświęconych pielęgnacji włosów. Oczywiście na początku każdy może popełniać błędy, ale może warto by było przynajmniej kilka z nich od razu wykluczyć :) Dziś właśnie chciałabym Wam opowiedzieć o takich, najczęściej popełnianych błędach w pielęgnacji włosów.    1. za krótkie trzymanie produktu    Jest to błąd, który sama nagminnie popełniałam przed włosomaniactwem. Wiecznie w biegu, nie miałam czasu ani ochoty by 'godzinami' trzymać na włosach maskę czy odżywkę i zwykle spłukiwałam produkt po kilkunastu sekundach. Niestety w tym czasie żadna substancja nie ma szans zadziałać. Jedyne co dzięki temu uzyskiwałam to łatwiejsze rozczesanie włosów, ale poprawy ich stanu, choćby i do następnego mycia, nie było. Ile w takim razie powinno się trzymać poszczególne produkty na włosach? Jeśli chodzi o maski i odżywki, zarówno te sklepowe jak i wzbogacane półproduktami czy robione przez nas to czas trzymania powinien wynosić 20-30minut. Nie ma sensu trzymać ich dłużej, bo wszystko to, co miało wniknąć w tym czasie na pewno zdąży. Szamponów, tych zwykłych, nie trzymamy na włosach wcale, po myciu/masażu od razu je spłukujemy. Specjalne szampony np. przeciwłupieżowe czy takie do wypadających włosów trzeba zostawić na głowie nieco dłużej (zwykle ok. 5 minut - informacja powinna być na opakowaniu). Co do olei to sprawa jest indywidualna. Niektórym, tak jak mi, wystarczy nałożenie ich na około godzinę przed myciem (to moim zdaniem minimum), inne osoby będą potrzebowały kilku godzin, a nawet i całej nocy by zauważyć efekty. Ostatnia grupa produktów to wcierki i w ich przypadku moim zdaniem również lepiej postawić na dłuższy czas. Najbardziej optymalne jest nakładanie ich po myciu i nie zmywanie aż do następnego, ale w przypadku niektórych tego typu produktów ze względu na ich zapach (np. kozieradka) lub nadmierne obciążanie (np. Novoxidyl) lepiej nakładać je na minimum godzinę - dwie przed myciem.    2. nie odstawienie czynnika niszczącego   Bardzo często dostaję maile od dziewczyn, które jak same piszą dbają o włosy już od dłuższego czasu i kompletnie nie widzą efektów. Niestety często w kolejnych mailach dowiaduję się, że wciąż prostują one włosy, bo jak same piszą inaczej wyglądają źle i nie mogłyby wyjść tak z domu. Ja oczywiście rozumiem, że nie każda fryzura nadaje się do tego by pozwolić włosom wyschnąć samodzielnie bez jakiejkolwiek stylizacji, ale jeśli chcemy zapuścić włosy (przede wszystkim zdrowe włosy) to nie ma innego wyjścia. Musimy odstawić prostownicę w kąt (korzystając np. z porad zawartych w TYM poście) i nauczyć się je stylizować w inny, mniej inwazyjny sposób (o tym, że włosy mogą być proste i bez prostownicy przekonywałam Was TU). Oczywiście prostownica to nie jedyna rzecz, która niszczy nam włosy, o pozostałych 11 najbardziej destrukcyjnych pisałam TUTAJ.    3. zbyt wiele eksperymentów Które nie tylko mogą nam po prostu nie pomóc, ale mogą również nieźle zaszkodzić. Eksperymentowanie nawet z naturalnymi składnikami, które na pierwszy rzut oka wydają się bezpieczne może zakończyć się uczuleniem (TA historia choć mało prawdopodobna powinna być dla wszystkich ostrzeżeniem). Pamiętajcie więc, żeby zawsze jak używacie czegoś nowego, co wydaje Wam się podejrzane zrobić najpierw próbę uczuleniową na małym fragmencie skóry lub na jednym paśmie włosów jeśli nie wiecie czy dany zabieg im będzie służył (np. w przypadku laminowania). Drugi aspekt to taki, że ciągle eksperymentując i próbując co chwilę nowych rzeczy nigdy nie dowiemy się co nam tak naprawdę służy. Ostatnie co nam grozi to po prostu przesadzenie z pielęgnacją. W takim przypadku zamiast cieszyć się pięknymi włosami będziemy oglądać w lustrze obciążone, smętnie wiszące i przyklapnięte strączki.    4. niedopasowanie produktu     Zwłaszcza oleju (ale oczywiście nie tylko) może sprawić, że nasze włosy będą wyglądały jeszcze gorzej niż przed 'pielęgnacją'. Niestety znalezienie takich produktów jakie nam służą nie jest proste i często wymaga sporo czasu, ale naprawdę warto go poświęcić na szukanie ideału! O tym jak rozpoznać czy dany produkt nam służy pisałam już kiedyś TUTAJ. Na pewno musicie pamiętać o podstawowej zasadzie, czyli szukając dla siebie szamponu sugerować się tym jaka jest Wasza skóra głowy, a nie włosy. Natomiast w przypadku odżywki czy maski robić dokładnie odwrotnie. Warto też zwracać uwagę na proteiny, które również źle stosowane (np. w nadmiarze) potrafią uczynić więcej szkody niż pożytku na naszych włosach - najlepszy przykład to oczywiście laminowanie i słynne przeproteinowanie.    5. rezygnowanie po jednej, nieudanej próbie    Wiem jak łatwo jest się zniechęcić do pielęgnacji włosów, jeśli nie widzimy efektów od razu. Ja tak mam np. z ćwiczeniami ;) i choć wiem, że nie osiągnę super sylwetki po jednej wizycie na siłowni to jeśli nie widzę żadnych efektów (jak było np. w przypadku robienia brzuszków) to po prostu rezygnuję. W przypadku włosów musimy niestety uzbroić się w cierpliwość. Niektóre zabiegi wymagają czasu (nie raz i bardzo długiego jak chociażby w przypadku olejowania) by efekty były zadowalające. Często też 'porzucamy' jakiś produkt/sposób pielęgnacji tylko dlatego, że źle zadziałał. Czasami mamy problem ze zmyciem (oleje), czasami po prostu pogoda była nieodpowiednia (np. punkt rosy), a czasami konfiguracja innych produktów, które tego dnia użyliśmy, a nawet używaliśmy przez ostatnie tygodnie mogły sprawić, że tak się stało (przeproteinowanie). Pamiętajcie więc, że zawsze warto dać drugą, a nawet i trzecią szansę by upewnić się, że coś nam na pewno nie służy, bo być może omijamy coś co mogłoby sprawić, że nasze włosy w końcu będą wyglądały jak z reklamy.     Pozdrawiam Was serdecznie, 