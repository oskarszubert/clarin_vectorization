znów nie znalazłam odpowiedniego zdjęcia na dysku :( a pogoda nie sprzyja robieniu fotek, więc w ramach bonusu moje zdjęcie z wakacji w Irlandii :D model na zdjęciu to Sushi - pies mojej siostry ;)     Przede wszystkim musimy sobie odpowiedzieć na pytanie, kiedy właściwie możemy uznać włosy za nadmiernie przetłuszczające się. Według mnie o takim problemie można już mówić wtedy, gdy wymagają one codziennego mycia. Jeżeli Wy też (tak jak ja) jesteście posiadaczkami takiego typu włosów zapraszam do czytania :))    Mycie     Jak już wielokrotnie powtarzałam na blogu ;) włosy należy myć tak często jak tego potrzebują. Przy przetłuszczających się robimy to praktycznie codziennie (oczywiście nie przesadzajcie i nie myjcie włosów więcej niż raz dziennie – piszę o tym, bo był taki czas, że myłam swoje 2 razy – rano i wieczorem, jeśli gdzieś wychodziłam :( ). Bardzo ważne jest to, czym je myjemy! Często osoby o przetłuszczającej się skórze głowy (bo to przecież ona się przetłuszcza, a nie włosy) używają bardzo mocnych, oczyszczających szamponów, bo myślą, że inne nie poradzą sobie z ich problemem. Na silne detergenty skóra reaguje jeszcze mocniejszym wydzielaniem sebum i wpadamy w błędne koło :/  O wiele lepszym wyjściem jest wybór łagodnego szamponu, z delikatnymi detergentami, a nawet mycie włosów odżywką. Oczywiście nie musimy rezygnować całkowicie ze specjalnych, oczyszczających szamponów spowalniających przetłuszczanie (np. takich z czarną rzepą, siarką czy pokrzywą), ale używamy ich jedynie 1-2 razy w tygodniu.    Odżywianie     Często spotykam się z opinią, że przy przetłuszczających się włosach najlepiej zrezygnować z używania masek i stosować jedynie lekkie odżywki albo nawet żadnych. Oczywiście jest to nieprawda, tak traktowane włosy bardzo szybko staną się „przetłuszczające u nasady a suche na końcach”. Trzeba jedynie nauczyć się używać tych produktów odpowiednio :) Maski możemy nakładać przed myciem. Pozostawiać je na ok. godzinę (wtedy wszystkie składniki mają czas wniknąć we włosy) a następnie umyć normalnie włosy. Sama kiedyś bardzo często stosowałam ten sposób i włosy na pewno nie były obciążone, a były odżywione. Nakładając odżywki pamiętajmy by robić to jedynie na włosach „od ucha w dół” czyli jedynie na długości, a nigdy przy skórze głowy. Jeżeli i to nie pomoże – nakładajmy je jedynie na końce włosów (tam gdzie zazwyczaj są najbardziej przesuszone).     Olejowanie     Oleje to kolejna rzecz, której wiele osób o przetłuszczających się włosach boi się, bo myśli, że one mogą jeszcze pogłębić ich problem. Oczywiście nic bardziej mylnego! Wbrew temu, co podpowiada nam logika, mogą one nawet spowolnić nam przetłuszczanie (jeżeli nadmierne wydzielanie sebum było spowodowane przesuszeniem skóry głowy agresywnymi kosmetykami). Jak w takim razie stosować oleje? Możemy spróbować nakładać je na skórę głowy (jeżeli tylko nie powoduje to u nas nadmiernego wypadania jest szansa, że spowolni wydzielanie sebum), możemy nakładać je jedynie na same włosy albo możemy stosować je jedynie na same końcówki (przed myciem i po myciu). Jeżeli dobrze (czyli powoli i dokładnie) zmyjemy je z włosów to na pewno nie będą one mocniej przetłuszczone niż normalnie. Naprawdę nie warto rezygnować z olei, bo olejowanie to wg mnie najlepsze, co możemy dla włosów zrobić!     Sposoby na      spowolnienie przetłuszczania Dlaczego warto walczyć z nadmiernym przetłuszczaniem? Przede wszystkim dlatego, że może ono powodować nadmierne wypadanie włosów, codzienne mycie może być uciążliwe, a także dlatego, że częste traktowanie włosów detergentami (nawet najłagodniejszymi) nie wpływa na nie pozytywnie. Co zatem możemy zrobić? Możemy spróbować np. glinki nakładanej na skórę głowy po umyciu i wysuszeniu włosów. Możemy również przetestować suche szampony, które pozwolą nam przesunąć mycie nawet o 1 dzień. Skuteczna może być również woda brzozowa wcierana codziennie w skórę głowy (ale nie polecam osobom o wrażliwych skalpach – alkohol może mocno wysuszać i podrażniać). Dobrze jest też unikać wysokiej temperatury (suszarka, sauna, gorące kąpiele, nie przewiewne nakrycia głowy, ogrzewanie), która dodatkowo przyspiesza wydzielanie łoju. Pozostaje jeszcze kwestia kontrowersyjnego ‘przetrzymania’ włosów. Są osoby, którym taki zabieg rzeczywiście pomógł i włosy przestały się nadmiernie przetłuszczać. Niestety w wielu przypadkach zamiast spowolnionego wydzielania sebum uzyskujemy jedynie nadmierne wypadanie włosów, a problem przetłuszczania pozostaje.     A jak Wy walczycie z nadmiernie przetłuszczającymi się włosami? Pozdrawiam Was serdecznie, 