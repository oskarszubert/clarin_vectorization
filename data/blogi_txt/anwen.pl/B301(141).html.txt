źródło  Niezależnie od tego czy susząc włosy sięgamy po suszarkę czy czekamy aż naturalnie same nam wyschną możemy ten czas nieco skrócić. Pewnie dla wielu osób suszenie włosów nie jest żadnym problemem i ten wpis zupełnie im się nie przyda, ale dla dziewczyn o bardzo długich, gęstych czy niskoporowatych włosach ta metoda, o której dziś napiszę będzie wybawieniem :)     Moje włosy mimo, że nie są zbyt gęste (ale za to długie i obecnie raczej niskoporowate) zostawione samym sobie potrafią schnąć 6-8 godzin, a w nocy nawet dłużej. Ja nie mam zwykle ani tyle czasu, ani cierpliwości, więc staram się ten czas maksymalnie skrócić. Jak to robię? Przeczytacie poniżej:    1. Dokładnie odciskam wodę rękami.  2. Używam ręcznika z mikrofibry, który o wiele szybciej chłonie wodę.  3. Nie zawijam włosów w turban (to dodatkowo przyspiesza przetłuszczanie włosów, jeśli trzymamy go na włosach za długo) tylko odciskam wodę w ręcznik, miejsce przy miejscu.  4. Jeśli jeden ręcznik jest za mały - biorą następny, suchy i kontynuuję odciskanie.    5. Przeczesuję włosy palcami, dzielę je na kilka pasm i każdym z nich macham przez chwilę trzymając za końcówki (nie wiem czy to co napisałam jest zrozumiałe ;) ). Mogłabym oczywiście pomachać całą głową, ale wtedy miałabym ogromne problemy z rozczesaniem włosów, a i one by przy tym bardziej ucierpiały.     Ostatnią czynność powtarzam tak długo aż włosy są wystarczająco suche by użyć suszarki (pamiętajcie, że nigdy nie suszymy bardzo mokrych włosów, zwłaszcza gorącym nawiewem, bo przez to bardziej się niszczą) albo położyć się w nich spać. Przy czym ostatnie miesiące praktykuję głównie tę drugą opcję. Po takim 'zabiegu przyspieszania' mam pewność, że nie obudzę się rano z wciąż mokrymi włosami (jak to zwykle było, gdy nie korzystałam z metody opisanej wyżej).     Domyślam się, że ten wpis nie przyda się każdemu, ale mimo wszystko co jakiś czas dostaję o to pytania na maila, więc postanowiłam go w końcu opublikować :) Dajcie znać czy Wasze włosy też są tak odporne na wysychanie i jak sobie z tym radzicie :)  Pozdrawiam Was serdecznie, 