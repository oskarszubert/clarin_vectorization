Miałam zamiar napisać Wam o tej masce już we wrześniu, ale stwierdziłam, że zanim to zrobię chcę mieć 100% pewność, że to jej zawdzięczam tak przyjemne działanie. W tej chwili nie mam już żadnych wątpliwości i dopisałam ją sobie nawet na listę ulubionych produktów po to, by o niej na pewno nie zapomnieć i za jakiś czas kupić kolejne opakowanie :))    Maskę używam regularnie od połowy września i w tej chwili niewiele mi jej już zostało (ale spora część jeszcze przed wypróbowaniem przeze mnie poleciała do Czarnej Orchidei ;) ). Stosowałam ją najczęściej przed myciem, na mniej więcej godzinę, na zwilżone (najczęściej mgiełką) włosy. Po myciu nie nakładałam już na nie nic więcej, bo nie było takiej potrzeby. Osoby zainteresowane zapraszam poniżej do przeczytania bardziej szczegółowej recenzji :) Opakowanie    Standardowy, duży plastikowy słoik. Z wyglądu raczej przeciętny, ale wygodny w przypadku tak gęstych masek, więc całość oceniam jak najbardziej na plus :)    Zapach Uwiódł mnie już od pierwszego powąchania :D Świeży, cytrusowy zapach na pewno bardzo uprzyjemnia mi stosowanie tej maski. Na włosach po wysuszeniu jest bardzo słabo niewyczuwalny. Działanie    Oczywiście jest to najważniejszy aspekt całej recenzji. Tak jak już wspominałam maska nakładana przed myciem (również na skalp) nie obciążała mi włosów, a nawet sprawiała, że minimalnie wolniej mi się przetłuszczały! U nasady były ładnie odbite od skóry i przyjemnie lekkie. Bardzo mi się spodobało to, że maska na tyle mocno odżywiała i nawilżała włosy, że nie musiałam już nic więcej nakładać na nie po umyciu. Już przy spłukiwaniu szamponu włosy były bardzo gładkie i nie poplątane. Po wysuszeniu stają się miękkie, bardzo błyszczące i nawilżone aż po same końce. Dzięki temu, że w składzie nie ma silikonów moje włosy po tej masce mniej się strączkują, a są za to sypkie i elastyczne.    Wydajność    Powiedziałabym, że standardowa jak dla masek, których ja na włosy lubię nałożyć naprawdę dużo. Mogę sobie na to pozwolić, bo zwykle stosuję je przed myciem, więc nie ma ryzyka, że mnie nadmiernie obciążą. Skończyła mi się tak szybko, bo zachęcona efektami używałam jej częściej niż raz w tygodniu.     Cena/dostępność    Ja swoją dostałam w ramach współpracy od sklepu Bioarp.pl, gdzie można ją kupić za 26,50zł za 500ml. Cena moim zdaniem jest w tym przypadku jak najbardziej adekwatna do jakości. Bardzo żałuję, że w Krakowie nie ma nigdzie stacjonarnego sklepu z rosyjskimi kosmetykami. Byłabym tam na pewno częstym gościem :D    Skład INCI: Aqua with infusion of: Rosmarinus Officinalis (Rosemary) Leaf Extract, Aralia Elata Root Extract, Oryza Sativa Extract, Geranium Maculatum Oil, Cetearyl Alcohol, Dipalmitoylethyl Hydroxyethylmonium Methosulfate, Ceteareth-20, Kaolin, Citric Acid, Parfum, Benzyl Alcohol, Benzoic Acid, Sorbic Acid.    To za co kochamy rosyjskie kosmetyki to oczywiście ich składy. Również i w tym przypadku dostajemy sporo ciekawych składników. Jest tu rozmaryn, który będzie zmniejszał przetłuszczanie, a przy okazji wzmacniał i pobudzał włosy do wzrostu. Ekstrakt z aralii mandżurskiej, który działa tonizująco. Puder ryżowy pochłaniający nadmiar sebum. Łagodzący podrażnienia olej z bodziszka i tytułową białą glinkę o właściwościach normalizujących i absorbujących sebum. Poza tym w składzie znalazły się emolienty, emulgatory i antystatyki, które włosy zmiękczą, nawilżą, wygładzą, pomogą nam je rozczesać i zmniejszą elektryzowanie.     Podsumowanie    Już chyba samo to, że maska trafiła do moich ulubieńców (nie tylko miesiąca) powinno być dla Was jednoznaczne z tym, że uważam ją za świetny produkt :) Właściwie jedyny minus tej maski to to, że nie mogę jej kupić stacjonarnie :( Mimo wszystko mam zamiar do niej regularnie wracać i podejrzewam, że pomimo ogromnej ilości masek w mojej kolekcji nie uda mi się długo powstrzymywać przed zakupem kolejnego jej opakowania ;) Maska ta spełnia właściwie wszystkie moje wymagania co do tego typu produktu: ma piękny skład, odżywia, nawilża, daje świetny natychmiastowy efekt wizualny, a do tego przyjemnie pachnie i nie obciąża. Mi nie potrzeba właściwie już nic więcej :D  A u kogo jeszcze powinna się dobrze sprawdzić? Zapewne u dziewczyn, które tak jak ja mają problem z nadmiernie przetłuszczającymi się włosami.  Nie wiem jak będzie w przypadku włosów mocno zniszczonych lub wysokoporowatych, ale na nisko lub średnioporowatych powinna działać podobnie jak u mnie.      A Wy macie już jakiś ulubieńców października? :) Pozdrawiam Was serdecznie,      PS Wczoraj wróciłam z cudownego weekendu w Warszawie. Razem z Aliną pojechałyśmy na warsztaty z Jagą Hupało, która jak się okazało jest najprawdziwszą włosomaniaczką :))) Na pewno napiszę Wam o tym za jakiś czas nieco więcej, dziś mam dla Was tylko kilka zdjęć:    W sobotę poszłyśmy z Alinką do WOKa, gdzie udało mi się spełnić jedno z moich kulinarnych marzeń - smażone lody :D Są przepyszne!     Na warsztatach poznałam też dwie fantastyczne blogerki: Maddy (po lewej) i Daisy (po prawej), w środku oczywiście Alina ;)    I ostatnie, moje ulubione zdjęcie :) Zrobiła mi je Alina podczas sesji, jak tylko dostaniemy wszystkie zdjęcia z warsztatów na pewno Wam je pokażę :)) 