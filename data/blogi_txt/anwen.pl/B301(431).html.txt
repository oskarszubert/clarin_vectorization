Witam,    chciałabym Cię prosić o pomoc, bo sama nie wiem jak poradzić  sobie z moim problemem włosowym. Jakiś czas temu trafiłam na Twojego  bloga i myślę że jesteś osobą, która może mi pomoc.   Od ponad roku  próbuje zapuścić włosy, ale niestety mi to nie wychodzi. Farbuję włosy  farbą blond (nie rozjaśniaczem! a moje naturalne to ciemny blond,taki  mysi). Moje włosy rosną niecały 1 cm na miesiąc. Są gęste, ale cienkie. Moim zdaniem takie włosy o długości do talii też mogą wyglądać pięknie,  oczywiście jeśli się o nie odpowiednio dba. Przy każdym farbowaniu  podcinam końcówki, czyli co ok 2-2,5 miesiąca, dosłownie pół centymetra.  Ale nic nie chce przyspieszyć mojego porostu włosów, a co najgorsze mam  wrażenie ze stoją one w miejscu! Dbam o nie, olejuję, nakładam maski nie tylko drogeryjne, ale też naturalne, stosuję odżywkę po myciu, myję łagodnym szamponem dla dzieci, zabezpieczam końcówki jedwabiem bez  alkoholu. Czemu tak się dzieje? Może znacie jakieś sposoby na  przyspieszenie porostu? Picie drożdży odpada!!!:D     Stosowałam już: -odżywka jantar -różne tabletki wzmacniające włosy -szampony wzmacniające włosy -picie pokrzywy /skrzypokrzywy -olejki wcierane w skalp   Obecnie stosuję: -szampony: Babydream, Alterra -odżywki: gliss kur, ziaja -maski: ziaja, apis -naturalne  maski: przyrządzam np. z jogurtu/mleka,bananów drożdży, albo z żółtka, chciałam kiedyś spróbować z naftą,ale boję się przyciemnienia włosów -końce zabezpieczam: serum jedwabne z l'biotica -olej: ze słodkich migdałów, lniany   Może  nie powinnam podcinać końcówek przy każdym farbowaniu, skoro mi się nie  rozdwajają? Np co drugie farbowanie? Tylko nie wiem,czy to nie  zaszkodzi... PozdrawiamMalwina   MOJA PORADA:   Chyba nie ma tygodnia (a może nawet i dnia) bym nie dostała maila podobnego do tego Malwiny. Wiem, że dla każdej zapuszczającej włosy dziewczyny nie ma nic gorszego niż wrażenie (zwykle jest to właśnie jedynie wrażenie), że jej włosy nie rosną. Sama pamiętam jak kilka lat temu zapuszczałam włosy i też doszłam do takiego momentu, że wydawało mi się, że dłuższe już nie będą. Na szczęście zwykle okazuje się, że przy odrobinie cierpliwości i systematyczności każda z nas może zapuścić tak długie włosy jak chce. Czemu zatem nasze włosy "nie rosną"?   1. Rosną, ale kruszą się na końcach - to niestety najczęstsza sytuacja. Wiele z dziewczyn, które się do mnie zgłaszają z tym problemem wcześniej namiętnie prostowały albo rozjaśniały włosy. Ich końcówki są tak zniszczone, że same się wykruszają. Niestety żadne cudowne sera ani naturalne oleje nie pomogą nam w tej sytuacji. Włosów, które zostały doszczętnie spalone nie jesteśmy w stanie odratować. Należy poczekać aż odrosną :( Co najlepiej zrobić? Podciąć najbardziej zniszczoną część, a resztę zabezpieczać olejkiem + silikonowym serum (więcej o zabezpieczaniu przeczytacie TU). W razie potrzeby podcinać regularnie i czekać aż odrosną na tyle, że przestaną się kruszyć na końcach - wtedy je zapuścimy :) Oczywiście odstawienie prostownicy i rozjaśniacza (jeśli nie chcecie rezygnować z blondu to zawsze można robić sam odrost) to podstawa!    2. Rosną, ale za często je ścinamy - to prawdopodobnie jest właśnie między innymi problem Malwiny :) Jeśli zapuszczamy włosy, a nasze końcówki mają się dobrze (pojedyncze rozdwojenia możemy podcinać same - pisałam o tym TU) to nie ma sensu ich podcinać. Spróbujmy nie robić tego przez pół roku, a nawet przez rok :) Zobaczycie, że włosy urosną :D Wiem, że ta rada wydaje się taka oczywista, ale wbrew pozorom wiele osób ma z tym problem, bo po pierwsze czują się zaniedbane jak nie podetną włosów co 2-3 miesiące, a po drugie naczytały się w wielu artykułach fryzjerskich, że tak trzeba ;) Moim zdaniem nie trzeba, ale tylko pod warunkiem, że dbamy o nasze końcówki odpowiednio i dzięki temu mniej się nam niszczą.     3. Rosną, ale bardzo wolno - kiedy czytam ankiety z podsumowania naszych wspólnych akcji zawsze zadziwiają mnie osoby, które piszą, że uzyskały po 5 czy nawet więcej cm przyrostu w miesiąc. Nie chcę w tym momencie wyjść na niedowiarka, ani tym bardziej urazić żadnej z nich, ale sama nie do końca w to wierzę. Taką normalną, maksymalną granicą wzrostu włosów jest około 3-4cm na miesiąc. Wszystko powyżej to już anomalia. Przeciętnie tak jak i Malwinie przybywa nam 1cm na miesiąc. Oczywiście jeśli chcemy zapuścić włosy szybko możemy to trochę przyspieszyć. O różnych metodach pisałam TU. To co może być problemem u Malwiny to po pierwsze źle dobrana wcierka (Jantar przecież nie u każdego działa), a po drugie słabe odżywianie od wewnątrz. Różne tabletki to zwykle za mało :) Warto postawić na bardzo dobrą, zdrową dietę i dodatkowo uzupełnić to odpowiednią kuracją wewnętrzną (niekoniecznie suplementami). Zamiast drożdży (rozumiem, że ktoś może ich nie chcieć pić ;) ) warto zadbać o uzupełnienie witamin z grupy B w inny sposób. Może CP byłoby dla Malwiny odpowiednie.     4. Nie rosną - niestety może być i tak, że włosy rzeczywiście nam nie rosną (a raczej robią to baaaaardzo wolno). Wtedy na pewno warto udać się do lekarza i zrobić wszystkie niezbędna badania, bo być może nasz organizm jest tak osłabiony lub braki witamin są tak duże, że same z tym sobie nie poradzicie. Drugą przyczyną może być też fakt, że nasze włosy osiągnęły już swoją maksymalną długość. Niestety każdy z nas jest tak zaprogramowany, że jego włosy żyją określona ilość lat (od 6 do 8). Po tym czasie przechodzą do fazy spoczynku, a następnie wypadają. W zależności od tego jak szybko i jak długo rosną może się okazać, ze dłuższych niż np. 70cm mieć nie będziemy (o ile nie przyspieszymy porostu).       Dajcie znać czy też miałyście taki problem jak Malwina i co u Was najbardziej pomogło :) Podzielcie się też swoimi najlepszymi metodami na przyspieszenie porostu :))    Pozdrawiam Was serdecznie, 