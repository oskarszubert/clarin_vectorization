Obiecałam ostatnio Orchidei, że pokażę się jej z rudymi włosami i przy okazji grzebiąc w folderach ze zdjęciami na komputerze zdałam sobie sprawę z tego, że nigdy nie pokazałam Wam co miałam na głowie zanim naprawdę zaczęłam dbać o włosy ;) Dziś nadrabiam zaległości – wpis może mało przydatny, ale na pewno zaspokoi ciekawość niektórych z Was :) Zacznijmy od początku...  Na zdjęciu powyżej – mało wyraźnym, bo wyciętym ze zdjęcia klasowego ;) możecie zobaczyć mój całkowicie naturalny kolor włosów... Tutaj może nie wygląda aż tak źle, ale na żywo był bardziej mysi i nijaki ;) Włosy odrastają po drastycznym cięciu i jak na moje możliwości wyglądają tu całkiem nieźle :D Nigdy nie umiałam ich ułożyć i zwykle żyły sobie własnym życiem każdego dnia wyglądając inaczej (jak to zwykle bywa przy falowanych włosach). W tamtych czasach używałam jedynie szamponu (i to pewnie jakiegoś familijnego) i nawet nie śniło mi się, że kiedyś będę tak o nie dbać...  Klasa maturalna – włosy zapuszczane na studniówkę i wg tradycji nie ścinane aż do matury :D Kolor nadal naturalny - w tamtym czasie próbowałam czasem jakieś szamponetki, ale te zwykle bardzo szybko mi się wypłukiwały. Włosy zakręcone zapewne metodą koczkową (w sumie to nawet nie pamiętam, ale nie sądzę by chciało mi się nakładać jakiekolwiek wałki czy papiloty). Takie włosy nosiłam też na I roku studiów, trochę jedynie wycieniowane (w salonie JLD) i nadal bez grzywki. We wrześniu po I roku miałam jednak wizję.... Obcięłam grzywkę, przefarbowałam się na ciemny brąz i nikt mnie nie poznawał :D Miałam kilka naprawdę śmiesznych sytuacji ;)) Na zdjęciu włosy wyglądają na czarne, ale ja zawsze upierałam się, że są ciemnobrązowe ;) Nadal nie dbałam o nie jakoś specjalnie... pamiętam, że odżywka (zwykle kupowałam z tej samej serii co szampon) wystarczała mi na 2-3 razy dłużej niż szampon ;) Włosy farbowałam mniej więcej raz na miesiąc, podcinałam je co 2 albo 3 miesiące (zawsze w salonie JLD) i tylko zmieniałam grzywki....  Tutaj zdjęcie z czasów, gdy pracowałam w Ciemna City ;) Grzywka była obcięta o wiele za krótko i układała się koszmarnie... I taką fryzurę nosiłam baaardzo długo, a jak wiadomo kobieta zmienną jest i w końcu i mnie dopadła chęć zmiany :D Ponieważ nie bardzo chciałam wtedy zmieniać kolor włosów wymyśliłam sobie loki. Zawsze lepiej czułam się w takich choć trochę pofalowanych niż prostych, więc w końcu odważyłam się na trwałą! Nie była to zwykła trwała, a coś co w salonie JLD nazywało się Frisette i miało trzymać się na włosach kilka tygodni ;) Na moich utrzymało się praktycznie do odrośnięcia, jedynie skręt mocno się osłabił, ale włosy wciąż były bardziej podatne na kręcenie. W tym czasie też próbowałam wrócić do jaśniejszego koloru i długo męczyłam się z odrostami...   a tak wyglądały wyprostowane :/ Jak można się domyślić zabieg nieco zniszczył włosy, ale po pierwszym nie były one w jakimś opłakanym stanie. Jestem pewna, że gdybym wtedy wiedziała to co teraz, to mogłabym się cieszyć pięknymi, zdrowymi lokami... kilka dni po drugiej trwałej Po kilku miesiącach przyszedł czas na powtórzenie zabiegu, fryzjerka co prawda była przeciwna, bo przecież „nie kładzie się trwałej na trwałą”, ale ja się uparłam! ;) Włosy zostały mocno skrócone, od płynu do trwałej mocno się rozjaśniły i wtedy przyszedł mi do głowy pomysł na zmianę koloru... Najpierw próbowałam zwykłą farbą drogeryjną, ale zamiast rudości otrzymałam średnio ładną czerwień... Potem zachęcona dobrymi efektami rozjaśniania jakie otrzymywała moja siostra u swojej fryzjerki postanowiłam zrobić dekoloryzację i przemalować się na rudo... Tak wyglądałam od razu po powrocie od fryzjerki. Kolor wyszedł zupełnie inny niż chciałam :( (miał być marchewkowo rudy), ale w gruncie rzeczy byłam nawet zadowolona.... do czasu...  Kolor za każdym razem wychodził inaczej, bardzo szybko mi się wypłukiwał i nigdy nie był taki jak chciałam. Włosy były w okropnym stanie, mokre ciągnęły się jak guma, a suche łamały przy każdym czesaniu... Mój TŻ ciągle narzekał, że lepiej wyglądałam w ciemnych włosach, więc powoli zaczęłam przechodzić do brązów...  W tym czasie włosy zaczęły mi bardzo mocno wypadać i przerzedziły się okropnie :( Wtedy też zaczęłam powoli interesować się pielęgnacją włosów. Trafiłam na odpowiedni dział na wizażu i przepadłam! ;) Wkrótce wróciłam też do ciemnego brązu, który niedługo później zamieniałam na czerń. Tak moje włosy prezentowały się po miesiącu pielęgnacji :) Na zdjęciu są tak błyszczące, bo są odpowiednio wystylizowane. Jak naprawdę wtedy wyglądały możecie zobaczyć w mojej MWH. zakręcone lokówką  Dalszą historię już znacie, a jeśli nie to możecie poczytać TU. Moje włosy obecnie wyglądają tak: Pozdrawiam Was serdecznie, 