Mgiełki do włosów to chyba najprostszy kosmetyk, który możemy przygotować same w domu :) Nie potrzebujemy specjalistycznego sprzętu ani nie wiadomo jakich umiejętności. Wystarczy kilka podstawowych półproduktów, odrobina wolnego czasu, chęci i pomysł (ale ten akurat możemy podpatrzeć na stronach z półproduktami lub u innych, bardziej doświadczonych w tej kwestii dziewczyn – zwłaszcza na początku przygody z mieszaniem własnych kosmetyków).  Możliwości przy tworzeniu mgiełek są tak naprawdę nieograniczone (pod warunkiem, ze nie ogranicza nas własny budżet :P), bo możemy do nich użyć mnóstwa różnych półproduktów. Tylko od nas zależy co i jak ze sobą połączymy. Ja praktycznie za każdym razem tworzą nową, nieco inną mieszankę. W kwietniu, a właściwie pod koniec marca ukręciłam sobie taką bardziej niż zwykle proteinową i okazała się ona strzałem w dziesiątkę! Nie musiałam w kwietniu używać płukanki z l-cysteiną, za co mój nos był mi niezwykle wdzięczny ;)  Przepis na proteinową mgiełkę (na 50 ml):   Ekstrakt wzmacniający włosy ZSK 3% 1,5 ml   jedwab hydrolizowany 5% 2,5 ml   olej makadamia 1% 0,5 ml   d- panthenol 1% 0,5 ml   kwas hialuronowy 1% 1% 0,5 ml   sok aloesowy 89% 44,5 ml   Mgiełka niestety już mi się skończyła, a dopiero od kilku dni mam w swoim arsenale papierki lakmusowe, więc nie powiem Wam jakie dokładnie miała pH. Moim włosom nie zaszkodziła (wręcz przeciwnie), ale posiadaczkom włosów rozjaśnianych lub przesuszonych radziłabym z nią uważać. Nakładałam ją zawsze przed olejowaniem i czasami psikałam również po myciu (ale to rzadziej). Zadziałała podobnie jak płukanka z l-cysteiną. Włosy były pogrubione, mocniejsze, wygładzone i wyglądały naprawdę zdrowo. 50 ml wystarczyło mi na prawie miesiąc używania (nie dodałam żadnego konserwantu, ale trzymałam ją w lodówce i na szczęście się nie zepsuła, ale polecam jednak zużywać takie mgiełki w ciągu max 2 tygodni). Zainspirowana TYM wpisem Siempre la belleza postanowiłam tym razem skomponować mgiełkę do włosów, którą będę mogła używać również na twarz. Na początek zrobiłam bardzo podobną do tej, na którą przepis znajdziecie na blogu Siempre. Niestety nie miałam wszystkich składników, a moje włosy dosyć łatwo obciążyć więc minimalnie go pozmieniałam. Od kilku dni intensywnie testuję ją na włosach i twarzy i jestem z niej ogromnie zadowolona :) Idealnie sprawdziła się podczas upałów – odświeżała, nawilżała i bardzo delikatnie odżywiała buzię. Na włosach sprawdza się równie dobrze: nie obciąża ich a tylko delikatnie nawilża. Przepis na zmodyfikowaną minimalnie mgiełkę Siempre:   kolagen i elastyna 5 kropel   aloes zatężony 10 krotnie 10 kropel   kwas hialuronowy 10 kropel   olej arganowy 5 kropel   d-panthenol 5 kropel   woda demineralizowana do 50 ml   Jak się sprawdzi na dłuższą metę napiszę Wam w majowym podsumowaniu :)) Na razie jestem z niej bardzo zadowolona i zaczynam myśleć nad ukręceniem własnej mgiełki ochronnej z filtrami UV. Od zeszłego roku szukałam jakiegoś gotowego produktu, który by się pod tym względem sprawdził, niestety nic ciekawego w sklepach nie ma :( Ja co prawda rzadko przebywam na słońcu i na co dzień wystarczał mi rozpylony Jantar, ale wiele z Was o to pyta, więc najwyższa pora w tym temacie zadziałać :))) Po lekturze (przyznaję na razie niezbyt wnikliwej - pogoda ostatnio nie sprzyjała do takich poszukiwań) dotyczącej filtrów i małej naradzie z Siempre mam zamiar wykorzystać do mgiełki przede wszystkim olej z pestek malin, który posiada jeden z najwyższych filtrów wśród olei, witaminę E i ekstrakt ze skórki granatu (również chroni przed działaniem promieni UV). Dokładne proporcje zapewne lada dzień znajdziecie na blogu Siempre, która już nad tym pracuje :))) Ja niestety będę musiała poczynić najpierw odpowiednie zakupy, ale prędzej czy później na pewno również o tym napiszę u siebie. A Wy lubicie takie własnoręcznie robione mgiełki? Macie swój ulubiony przepis? Pozdrawiam Was serdecznie, 