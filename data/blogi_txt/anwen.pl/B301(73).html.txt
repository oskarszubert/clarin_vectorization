Chciałam się podzielić swoim pomysłem na maseczkę do włosów. Zaczęło się od tego, że moje włosy, pomimo stosowania olejów i odżywek były lekko przesuszone i sztywnawe. Zastanowiłam się nad tym i pomyślałam, że może po prostu brakuje im protein. Nie mam żadnej odżywki, która miałaby w składzie proteiny, a ponieważ ze studenckim budżetem trzeba ostrożnie się obchodzić, to postanowiłam wykorzystać to, co mam w domu- ...odżywka białkowa dla sportowców! (konkretnie ta: http://www.sfd.pl/sklep /SFD_SFD_Wpc_protein_plus-opis3653.html, bo jedna z tańszych dostępnych. Ale chyba każda szybko przyswajalna będzie dobra) Normalnie uzupełniam nią raz na jakiś czas swoją dietę (nie lubię mięsa), ale uznałam, że do włosów też może być odpowiednia, bo zawiera 18 różnych aminokwasów.      Wzięłam dwie łyżeczki do herbaty tej odżywki, po czym wymieszałam z dwoma łyżeczkami olejku alverde cytryna i rozmaryn (bojąc się jeszcze gorszego wysuszenia włosów) i dodałam na oko (więc ciężko mi ustalić proporcje) odżywki kokosowej Balea (moja ulubiona, mam stałe źródło kosmetyków z dm :) ). Całość pachniała bardzo apetycznie. Nałożyłam na włosy, przykryłam folią i potrzymałam tą mieszankę pół godziny.   Po zmyciu okazało się, że włosy stały się o wiele bardziej gładkie i miękkie, ten stan utrzymuje się już od kilku dni, a włosy pielęgnuję normalnie (myję codziennie szamponami z SLS- nie mam wrażliwej skóry głowy i nie widzę na sobie różnicy między szamponami z i bez tego składnika, prosta odżywka po myciu i często olejki). Jednak mam niezniszczone włosy, mają zaledwie 5cm (...obcięłam 2 miesiące temu na jeżyka, bo miałam dosyć farbowania i zapuszczam naturalne :D) i jedyne co chciałam poprawić to lekkie wysuszenie. Więc ta metoda wymaga raczej dalszych testów. Jednak chciałam się podzielić swoim pomysłem, może komuś się spodoba. :)   Pozdrawiam,   Natalia.  PS Dopisek od Anwen: Jak tylko udało mi się zdobyć odsypkę takiej białkowej odżywki dla sportowców nie omieszkałam wypróbować sposobu Natalii. Efekt jest naprawdę świetny i polecam przetestować tę metodę przede wszystkim tym z Was, które mają dostęp do takich rzeczy ;) Zapytajcie swoich TŻ - może i oni posiadają takie odżywki.  Moim zdaniem ta metoda jest świetną alternatywą dla wegetarianek, które nie chcą używać żelatyny, a chciałby zalaminować swoje włosy. Efekt u mnie jest bardzo podobny, w końcu tu też mamy do czynienia z bombą hydrolizowanego białka. Nie wiem jak długo utrzymają się efekty takiej maseczki, ale pewnie za jakiś czas napiszę Wam o niej na blogu coś więcej :) 