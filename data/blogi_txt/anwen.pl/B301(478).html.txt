Maska właśnie wczoraj dobiła dna, więc chyba najwyższa pora na recenzję :) Używałam jej od ponad dwóch miesięcy – w ramach współpracy dostałam ją do przetestowania od sklepu Kalina na początku lipca i od tego czasu właśnie po nią sięgałam najczęściej. Niestety nie do końca się polubiłyśmy, a o tym dlaczego będziecie mogły przeczytać poniżej...    Opakowanie Zupełnie nieadekwatne do jej konsystencji. Przez to, że jest taka rzadka ciężko ją było wydobyć ze słoiczka, który w dodatku ma dosyć ostro zakończony rant. Pewnie posiadaczki mniejszych dłoni nawet tego nie zauważyły, ale przy moich wielkich łapach ;) było to nieco upierdliwe. Poza tym kolorystyka opakowania zupełnie nie w moim guście, ale to już raczej nic nie znaczący szczegół ;)     Zapach    Przyjemny, słodki, niezbyt nachalny. Mi osobiście kojarzył się z krówkami lub innymi tego typu słodkimi, mlecznymi cukierkami. Na włosach po wyschnięciu jest praktycznie niewyczuwalny, ale w tym wypadku traktuję to jako plus.     Stosowanie i działanie    Maskę próbowałam nakładać zarówno przed jak i po myciu. Nakładałam ją solo i wzbogaconą w inne składniki. Trzymałam ją na włosach bardzo krótko (ok. 1-2 minut jak zaleca producent) jak i długo pod czepkiem i ręcznikiem. W końcu okazało się, że u mnie najlepiej sprawdza się stosowana według instrukcji na etykiecie (jakież zaskoczenie ;) ) czyli nałożona po myciu dosłownie na chwilę, a więc jak typowa odżywka, a nie maska. Gdy trzymałam ją zbyt długo – obciążała włosy. Nakładana przed myciem nie robiła z włosami nic. Do tuningowania była natomiast zdecydowanie zbyt rzadka. A jaki działała? W sumie efekt był bardzo przeciętny. Włosy trochę lepiej się po niej rozczesywały, nie były za to ani bardziej gładkie, ani jakoś nadzwyczajnie błyszczące. Na pewno nie robiła włosom niczego złego: nie puszyła ich ani nie obciążała, ale też nie zauważyłam, aby je nawilżyła czy odżywiła (a używałam jej regularnie).    Wydajność    Bardzo słaba. Maska jest praktycznie płynna i zwykle przy nakładaniu część lądowała w wannie :( Na moje włosy potrzebowałam jej naprawdę sporo. Po odlaniu części maski dla pewnej znajomej włosomaniaczki to co zostało wystarczyło mi na 7 użyć. Szczerze mówiąc pierwszy raz od dawna udało mi się jakiś kosmetyk do włosów tak szybko wykończyć.     Cena/dostępność    W sklepie Kalina 300ml tej maski kupimy za 18,50zł. Jak na maskę to nie byłaby moim zdaniem wygórowana cena, ale że ten produkt według mnie maską wcale nie jest to i jego cena jest nieco za wysoka.    Skład         Tak jak i w przypadku innych rosyjskich kosmetyków skład maski nie budzi moich zastrzeżeń, wręcz odwrotnie jest imponujący. Znajdziemy tam proteiny jajeczne, słód żytni, sok z brzozy, ekstrakty z szałwii, maliny moroszki i różańca górskiego, a także oleje: z rokitnika, dyni (który od niedawna stosuję wewnętrznie) czy leszczyny. Naprawdę na bogato!    Podsumowanie Gdyby producent nie nazwał tego maską i zamknął swój produkt w innym opakowaniu (buteleczce czy tubie) to pewnie byłabym bardziej zadowolona. Niestety po masce spodziewam się czegoś zupełnie innego i moje oczekiwania są zwykle wyższe. W porównaniu chociażby z balsamem na kwiatowym propolisie, o którym pisałam TU maska jajeczna wypada bardzo słabo i ja na pewno do niej nie wrócę. Oczywiście jak wszystko również i ona ma swoich zwolenników :) Na blogach znajdziecie wiele innych, zwykle bardziej pozytywnych recenzji, mnie ona niestety zupełnie nie przekonała.    A Wy miałyście z nią już do czynienia? A może jakaś inna rosyjska maska zrobiła na Was piorunujące wrażenie? ;)    Pozdrawiam Was serdecznie, 