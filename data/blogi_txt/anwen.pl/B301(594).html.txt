Pewnie większość z Was już wie, że od dziś w Biedronkach pojawi się sporo nowych włosowych produktów. O samej promocji pisać Wam więc nie trzeba, ale zastanawiałam się dziś czy jest wśród tych produktów coś na co naprawdę warto by było zapolować.     Na pierwszy ogień - Eveline i ich stosunkowo nowa seria Argan + Keratin. Patrząc na składy od razu zrezygnowałabym z zakupu szamponu. Na moich włosach na pewno by się nie sprawdził, bo zapewne mocno by je obciążał. Jeśli jednak jesteście posiadaczkami suchych lub zniszczonych włosów to możecie ewentualnie rozważyć wrzucenie go do koszyka. Co do odżywki i maski to ich składy są praktycznie identyczne, ceny w Biedronce jak widać też, ale za to maski dostajemy aż 500ml, a odżywki tylko 200ml - wybór jest chyba oczywisty? ;) Sam skład wygląda bardzo przyjemnie - wysoko tytułowy olejek arganowy, do tego sporo ziołowych ekstraktów (łopian, nagietek, cytryna, chmiel, dziurawiec, szałwia, mydlnica, pokrzywa, skrzyp), hydrolizowana keratyna, masło shea, pantenol i hydrolizowany jedwab. Jestem bardzo ciekawa czy działanie jest równie dobre i jeśli trafię na nią w Biedronce to może nawet się skuszę (chociaż aktualnie mam zakupowy odwyk kosmetyczny ;) ).      Składu olejku Eveline ani produktów Timotei niestety nie znalazłam, ale jeśli będę w Biedronce i je zobaczę to na pewno dopiszę na blogu czy warto się nimi zainteresować. Już teraz wiem, że na pewno warto wrzucić do koszyka przynajmniej jedną z saszetek Biovaxu. Zwłaszcza jeśli jeszcze ich nie miałyście, bo taka saszetka to idealny sposób, żeby się przekonać czy Wasze włosy się z nimi polubią. Maski Biovax na początku mojej walki o piękne włosy były stałym punktem programu. Zużyłam kilka (jak nie kilkanaście) opakowań i pewnie używałabym ich do dzisiaj gdyby nie to, że prowadzę bloga i co chwilę chcę przetestować coś nowego by Wam o tym napisać ;)       Na końcu jeszcze dwie rzeczy godne polecenia. Szampony Farmony (w tym mój ulubiony ze skrzypem polnym) są idealne do oczyszczania włosów raz na jakiś czas. Ja pewnie się skuszę na moją ulubioną wersję, bo dawno już jej nie miałam i stęskniłam się za TYM zapachem. Druga rzecz to płyn micelarny, którego używam nieustannie już od ponad roku. Dla tych co jeszcze go nie znają polecam moją recenzję. Zastanawiam się tylko czy w między czasie producent nie namieszał w składzie (ja wciąż używam moich zapasów), bo ostatnio doszły mnie głosy, że płyn sporo osób podrażnia. To dziwne, bo ja mam baaaardzo wrażliwą skórę, którą podrażnia 90% płynów micelarnych, ale ten absolutnie tego nie robi... Wybieracie się do Biedronki na kosmetyczne zakupy? Może polecicie coś jeszcze co ja przegapiłam? Zastanawiałam się jeszcze nad tymi Lip Tintami...   Pozdrawiam Was serdecznie, PS Aktualizacja:   Udało mi się zrobić zdjęcia składom produktów Timotei Drogocenne Oleiki, z tych trzech tak naprawdę interesująca jest jedynie odżywka:      która co prawda ma silikony w składzie, ale oprócz nich też sporo ciekawych olejków (jaśminowy, arganowy, migdałowy i kokos), więc powinna się bardzo dobrze sprawować teraz, zimą.       Szampon ma skład bardzo przeciętny i dokładnie taki jakiego moje włosy wręcz nie cierpią: silikony + oleje sprawiają, że moje włosy są oklapnięte i bez życia praktycznie zaraz po umyciu. Podejrzewam, że właśnie tak byłoby i w przypadku Timotei.       Ostatni produkt Odżywka w spray'u Drogocenne Olejki ma niestety alkohol denat. i to już na drugim miejscu w składzie, więc jej zakup szczerze odradzam. Jak na razie skusiłam się jedynie na maskę Eveline (po dyskusji w komentarzach doszłam do wniosku, że na moich włosach ma szansę sprawdzić się naprawdę dobrze), ale nie wykluczam, że dokupię coś jeszcze, zwłaszcza, że promocja ma trwać aż do 12 lutego ;) 