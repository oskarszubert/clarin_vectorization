Tym razem zainspirował mnie artykuł przeczytany wczoraj rano w bezpłatnej gazecie rozdawanej na przystankach w Krakowie – „Nasze miasto”. Sam artykuł nie był może jakoś niezwykle interesujący, ale zainspirował mnie na tyle, by doczytać na ten temat nieco więcej.       Jak możecie się już domyślić po zdjęciu mowa oczywiście o jabłkach i ich cudownym wpływie na nasze zdrowie, urodę i oczywiście włosy :D Jako, że mamy teraz jabłkowy sezon chciałabym Was zachęcić do sięgania po nie jak najczęściej!     Co takiego mają w sobie jabłka?    Oczywiście masę witamin i minerałów. Znajdziemy tam między innymi wapń, żelazo, fosfor czy potas, a także witaminy A, B1, B2, B6, C, E, K i PP. Poza tym w jabłkach są jeszcze pektyny odpowiedzialne za oczyszczanie naszego organizmu z toksyn i wspomaganie przemiany materii. To właśnie dzięki nim i niskiej kaloryczności jabłka są idealnym uzupełnieniem diety odchudzającej czy oczyszczającej. Warto po nie sięgać zwłaszcza teraz, bo dzięki dużej zawartości witaminy C wzmacniają odporność naszego organizmu, a niestety jak wiemy zaczął się już sezon przeziębień. Druga ważna rzecz to krzem, który będzie wzmacniał nasze włosy i paznokcie i pozwoli nieco ograniczyć jesienne wypadanie.     Jabłka w kosmetyce? To co mnie właśnie zaskoczyło w tym artykule to wspomniana substancja myjąca wytwarzana z jabłek. Szczerze mówiąc z proteolem APL wcześniej się nie spotkałam. Ten łagodny detergent produkowany właśnie z jabłek nie narusza naturalnej warstwy lipidowej naszej skóry, nie podrażnia jej, nie wysusza, a tworzy gęstą i obfitą pianę :) Marzy mi się szampon z takim składnikiem! Jeśli się kiedyś z nim spotkałyście koniecznie dajcie znać :)))    Gdzie jeszcze wykorzystywane są jabłka? W pielęgnacji skóry: kwasy AHA zawarte w jabłkach pięknie ją rozświetlają i działają przeciwstarzeniowo. W zależności od stężenia mogą działać nawilżająco lub złuszczająco. Jesień to właśnie idealny czas na kuracje z kwasami, ale na ten temat wolałabym na blogu nie pisać, bo zdecydowanie jestem laikiem. Jeśli będziecie zainteresowane na pewno znajdziecie na Internecie masę ciekawych artykułów na ten temat.     Oczywiście nie mogę nie wspomnieć o oleju z pestek jabłek, który już od jakiegoś czasu kusi mnie by go zamówić (jego cena jednak ciągle nieco mnie odstrasza...). On również działa nawilżająco i przeciwstarzeniowo. Idealnie sprawdza się też w pielęgnacji włosów – ogranicza wypadanie, wzmacnia je i nadaje blasku. Więcej o jego działaniu przeczytacie chociażby TU.     Jabłka na włosy?    I oczywiście „najważniejszy” atrybut jabłek – ich wpływ na włosy ;) O jabłkowo-pietruszkowym koktajlu pisałam Wam już na blogu TUTAJ. Ja z przyjemnością wciąż po niego sięgam kiedy tylko mogę, bo po pierwsze jest pyszny, a po drugie wierzę, że działa! (mimo, że nie potrafię tego działania jednoznacznie określić). Zewnętrznie jabłka na włosy możemy wykorzystać na kilka sposobów. Po pierwsze możemy sięgnąć po olejek, o którym pisałam wyżej. Po drugie możemy znaleźć gotowe kosmetyki, które już w sobie zawierają kwas jabłkowy czy ekstrakt z jabłek (jak chociażby moja ukochana maska Stapiz Sleek Line). Po trzecie możemy wykonać własny ocet jabłkowy lub jak jesteśmy wyjątkowo leniwe sięgnąć po ten sklepowy i robić z niego płukanki do włosów, które je pięknie nabłyszczą. Po czwarte możemy wykorzystać samo jabłko. Bardzo dokładnie zmiksowane (żeby nie było później problemu z wypłukaniem go z włosów) z dodatkiem chociażby miodu, oleju, mąki ziemniaczanej (wygładza włosy, ale i zagęszcza maseczkę) i ewentualnie sklepowej odżywki stworzy nam maseczkę, która świetnie nabłyszczy, nawilży, wygładzi i odżywki nam włosy. Pomysłów na takie jabłkowe maseczki (które sprawdzają się również w pielęgnacji cery) są oczywiście setki i tylko od Waszej inwencji zależy z czym i jak je wymieszacie ;)    Jabłka w kuchni? Ostatni aspekt, niezbyt może tematycznie związany z blogiem, ale od dawna kusiło mnie by podzielić się z Wami moim ulubionym i dziecinnie prostym przepisem (pochodzi z TEGO bloga) na niesamowicie pachnące, jabłkowo-cynamonowe muffinki: Składniki suche:  1 szkl. i 2 łyżki mąki pszennej  1/2 szkl. cukru  2 łyżeczki proszku do pieczenia  szczypta soli  2 łyżeczki cynamonu    Składniki mokre:  1 jajko  1/2 szkl. mleka 5 łyżek masła (ok. 75 g)  1 duże jabłko    Mąkę przesiać do miski , dodać pozostałe suche składniki (muffinki wychodzą mocno cynamonowe, więc jak ktoś nie lubi takiego smaku - dać 1 łyżeczkę cynamonu). W drugiej misce połączyć mleko, jajko i rozpuszczone (przestudzone)  masło. Obie masy wymieszać razem, dodać pokrojone w kostkę jabłko. Ciasto przełożyć do foremki (wychodzi 12 sztuk muffinek), piec w temperaturze 190 oC przez 25-30 minut.    Robiłam je już chyba z milion razy i za każdym razem wychodzą idealnie :)      I jak? Przekonałam Was choć trochę do jabłek? ;)     Pozdrawiam Was serdecznie, 