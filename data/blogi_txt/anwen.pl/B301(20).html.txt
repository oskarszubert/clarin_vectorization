Zdjęcie lewe: loki po lokówce stożkowej     Zdjęcie prawe: fale po koczku    Przyszła pora na podsumowanie mojej kwietniowej pielęgnacji :) Żadnych szaleństw w zeszłym miesiącu nie było. Włosy nie sprawiały mi żadnych, większych problemów, ale też nie wyglądały jakoś specjalnie dobrze :( Chyba pora znów je podciąć, bo mam wrażenie, że już przestały mi się ładnie układać. Oczywiście jak zwykle na wiosnę nosi mnie by zafundować sobie jakąś większą rewolucję na głowie, ale z tym niestety będę musiała poczekać aż do ślubu ;) W tej chwili wolałabym już nie ryzykować jakichś nieudanych eksperymentów...   Wewnętrznie przez cały miesiąc stosowałam Sufrin, olej z wiesiołka i ZMA. O tym jak podziałały na mnie napiszę przy okazji podsumowania naszej wspólnej akcji :) ZMA i olej z wiesiołka na pewno nie przyspieszają mi porostu, więc jeśli zauważę coś takiego podczas pomiarów to 'winowajcą' będzie Sufrin.    W kwietniu pozwoliłam sobie na małe odstępstwo od reguły. Tym razem nie zafarbowałam włosów Color Soin (nie zdążyłam kupić farby przed wyjazdem) tylko szamponetką Marion. Kupiłam ją już dawno temu zachęcona pozytywnymi efektami u Czarnej Orchidei, ale niestety na moich włosach nie sprawdziła się ona wcale :( Po pierwsze kolor na odrostach wyszedł jaśniejszy (mimo, że użyłam czerni), po drugie bardzo szybko się wypłukał (właściwie po 3 myciach nie było już po niej śladu), a po trzecie i najważniejsze spowodowała wzmożone wypadanie włosów :(( Miałam nadzieję, że w takiej nietrwałej farbie ilość PPD jest wystarczająco niska by nie zrobić mi 'krzywdy'. Okazuje się, że jest jej tam chyba więcej niż w używanej zwyczajowo przeze mnie Color Soin, do której oczywiście w tym miesiącu wrócę :)   Kosmetycznie kwiecień prezentuje się tak:            Aloesowy żel pod prysznic, Equilibra - używany na zmianę z szamponem opisanym poniżej. U mnie sprawdza się dokładnie tak samo jak szampon z tej samej firmy, więc nie będę się powtarzać :) Recenzję znajdziecie TUTAJ.    Oczyszczający Szampon cytrynowy, Avalon Organics - świetny i dobrze oczyszczający szampon, o którym zupełnie zapomniałam. W tej chwili używam go do ulepszonej metody kubeczkowej czyli rozcieńczony wodą spieniam w butelce po piance do higieny intymnej z Green Pharmacy. W takiej formie jest bardzo delikatny, ale nie obciąża włosów. Są po nim lekkie, błyszczące i cudownie pachnące cytryną. Skład znajdziecie TU. Odżywka rozmarynowa, Dr Beta - ulubieniec zeszłego miesiąca czyli niedroga, a bardzo dobra odżywka, która przepięknie wydobywa skręt z moich włosów, a odpowiednio używana ma także szansę przyspieszyć porost. Recenzję możecie przeczytać TUTAJ. Rosyjska maska drożdżowa -w kwietniu używana najczęściej, ale niestety trochę się na niej zawiodłam :( Poza pięknym zapachem praktycznie nic dobrego napisać o niej nie mogę. Ma beznadziejną konsystencję i na moje włosy w ogóle nie działa. Nie widzę po niej praktycznie żadnych efektów. Szkoda, bo wiem, że u bardzo wielu osób się sprawdza.   Maska z efektem laminowania, Love2Mix Organics - użyta w kwietniu chyba z raz czy dwa. Zostało mi jej już tylko troszkę, więc staram się ją wykończyć. Nadal jestem nią zachwycona tak jak wtedy gdy pisałam TĘ recenzję.   Maska Anti-Age, Organique - dobiła dna w ramach projektu denko. Cudowny zapach, świetne działanie i gdyby nie nieco za wysoka cena byłaby idealna :D Więcej pisałam o niej TU.  Balsam tybetański, Planeta Organica - użyty do serum olejowego w sprayu.      Olej z czarnuszki - do serum olejowego    Hydrolat oczarowy - do serum olejowego    Olej do włosów 'Argan i Migdał', Alverde - do zabezpieczania końcówek    Suchy szampon Lace, Batiste - wiadomo do czego ;)    Olejowe serum w sprayu - pomimo, że obiecywałam sobie, że w kwietniu będę włosy regularnie olejować to niestety nie wytrwałam w tym postanowieniu :( Kilka wyjazdów, masa spraw na głowie i znów oleje poszły w kąt. Muszę przyznać, że widzę różnicę w kondycji włosów (na minus oczywiście), więc może teraz w końcu się zmobilizuję... Przepis na serum znajdziecie TUTAJ.  Mydełko Sesa - napiszę o nim lada dzień   Kozieradka - nie stosowałam jej na skórę głowy, a jedynie jako spray unoszący włosy u nasady, bo nie chciałam by zaburzyła mi pomiar włosów po naszej akcji dokarmiania włosów na wiosnę ;)     Moje plany na maj:   Po pierwsze i najważniejsze - muszę opanować wypadanie włosów po tej nieszczęsnej szamponetce z Mariona. Na pewno posłużę się w tym celu kozieradką, bo ostatnim razem udało jej się bardzo szybko zadziałać, czekam tylko na koniec akcji i ostateczne mierzenie włosów. Chciałabym też przetestować w maju balsam z wyciągiem z pijawek bo strasznie jestem ciekawa jego działania. W tym miesiącu na pewno muszę też bardziej o włosy zadbać, a przede wszystkim częściej je olejować, bo jak tak dalej pójdzie to będę musiała sama siebie wypisać z listy włosomaniaczek :D Ostatnim planem na maj jest podcięcie włosów.     Dajcie znać w komentarzach co tam u Was ciekawego pojawiło się w kwietniu   w kosmetyczkach i na głowach :)   Pozdrawiam Was serdecznie, 