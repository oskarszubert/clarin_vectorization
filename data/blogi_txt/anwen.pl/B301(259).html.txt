Wczoraj (nie bez przeszkód, ale nie będę się rozwodzić nad metodami działania Poczty Polskiej, bo nie chcę się znów denerwować) odebrałam przesyłkę z nagrodą. Po przyjściu do domu rzuciłam się na paczkę niczym dziecko na gwiazdkowy prezent i pomimo tego, że dobrze wiedziałam co jest w środku każdą buteleczkę oglądałam niczym skarb ;)    Nagrodą były trzy produkty: szampon, odżywka i odżywka w sprayu. Oczywiście nie byłabym sobą gdybym nie przetestowała ich od razu. Pierwszy raz od ponad roku umyłam włosy szamponem z silikonami i z przykrością muszę stwierdzić, że jednak komfort używania takiego produktu bije na głowę wszystkie te proste, bezsilikonowe szampony. Włosy przy myciu były bardzo śliskie, do tego stopnia, że po spłukaniu piany nie odczuwałam potrzeby nakładania już żadnej odżywki. Mimo wszystko odżywkę nałożyłam na włosy dosłownie na chwilę – dokładnie tak jak na opakowaniu zaleca producent. Na koniec lekko podsuszone ręcznikiem włosy obficie spryskałam odżywką w sprayu.    Efekt – muszę przyznać, że przeszedł moje oczekiwania. Włosy dziś są bardzo sypkie, gładkie, błyszczące, ale mimo to lekkie i ładnie pofalowane. Gdybym nie wiedziała, tego co wiem, uznałabym, że to jakiś cud, który uleczył mi włosy ;) Na szczęście wiem jak działa magia silikonów, więc nie dam się tak łatwo oszukać :)    Wcześniej myślałam, że może szampon oddam mojej mamie, a odżywki zostawię sobie i będę używać z innymi produktami. Dziś stwierdziłam jednak, że zostawię sobie cały zestaw i będę go używać na specjalne okazje, bo włosy dziś są naprawdę wyjątkowo ładne, a celowo nie użyłam nic oprócz serii Fructisa.    Mogę Wam naprawdę polecić te kosmetyki, jako taki właśnie „zestaw do zadań specjalnych”, a odżywki również jako samodzielne produkty. W sumie Fructisa już od dłuższego czasu omijałam szerokim łukiem (tak jak i inne l’orealy czy pantene), ale zapach całego zestawu tak mnie zachwycił, że chyba będę się musiała teraz bliżej przyjrzeć innym ich produktom. 