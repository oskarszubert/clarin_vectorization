Wiem, że temat łupieżu jest ostatnio popularny na blogach i być może macie już go dosyć, ale pozwólcie, że i ja wtrącę swoje trzy grosze :)))      Bardzo często dostaję maile od dziewczyn, które borykają się z takim problemem i zastanawiają się jak pogodzić walkę z chorobą (tak, łupież jest chorobą) z pielęgnacją włosów. Dziś właśnie chciałabym napisać co nieco na ten temat.   1. Mycie   Najlepiej wybrać dwa szampony. Po pierwsze leczniczy, z apteki, który będzie walczył z grzybem Malassezia (Pityrosporum ovale). I drugi jak najbardziej łagodny dla skóry głowy i włosów. Z doświadczenia wiem, że często szampony lecznicze poza tym, że działają dobrze na łupież mocno przesuszają skórę głowy i włosy. W przypadku łagodniejszej formy łupieżu lub gdy już go przynajmniej częściowo zaleczymy warto sięgnąć po łagodny szampon i myć nim głowę na zmianę z tym leczniczym lub nawet ograniczyć używanie leczniczego do 1 mycia w tygodniu.  Przy łupieżu musicie też pamiętać by myć włosy bardzo często. Nie można dopuścić do tego by chodzić z przetłuszczoną głową, bo to właśnie łój jest najlepszą pożywką dla grzybka, który powoduje łupież, a w takich sprzyjających warunkach będzie się on jeszcze szybciej namnażał.  Dobrym pomysłem przy walce z łupieżem jest też peeling skóry głowy. Jak go wykonać pisałam już na blogu TUTAJ.   2. Odżywianie   Bardzo ważne jest by nie rezygnować z odżywek czy masek, jeśli mamy problem z łupieżem. Tak jak już wspominałam szampony lecznicze zwykle dosyć mocno wysuszają włosy, więc potrzebują one większej uwagi. Pamiętajcie jednak by nigdy nie nakładać sklepowych produktów na skórę głowy. Odżywkę czy maskę nakładajcie zawsze od ucha w dół, jeśli jednak czujecie, że i Wasza skóra potrzebuje nawilżenia możecie spróbować nakładać na nią żel lniany, żel aloesowy lub inne wcierki o których napiszę poniżej. Jaką konkretnie maskę czy odżywkę mogłabym Wam polecić. Tak naprawdę łupież nie ma tu znaczenia. Produkty do odżywiania zawsze dobieramy do typu włosów, a nie do skóry :)   3. Oleje Wbrew temu co można by pomyśleć czytając akapit wyżej na temat łoju oleje akurat mogą dobrze sprawdzić się przy walce z łupieżem. Poza tymi specjalnie do tego przeznaczonymi (jak chociażby olej łopianowy, indyjskie np. Khadi czy Sesa) możemy użyć też zwykłych, naturalnych olei, np. kokosowego czy rycynowy i dodatkowo wzbogacić go kilkoma kroplami olejków eterycznych. Najlepsze w walce z łupieżem będą geraniowy, sandałowy, lawendowy, rozmarynowy, cytrynowy i z drzewa herbacianego. Oczywiście trzeba pamiętać by nie trzymać oleju zbyt długo na głowie. Pół godziny przed myciem  w zupełności wystarczy by wszystkie dobre składniki miały czas zadziałać, a grzybek nie zdążył się namnożyć.   4. Wcierki   Przy walce z łupieżem możemy wspomagać się również wcierkami. Poza naparem z siemienia lnianego czy żelem aloesowym, które nawilżą skórę głowy możemy wypróbować też inne zioła. Dobrze powinna sprawdzić się zarówno pokrzywa, szałwia, skrzyp, kłącze tataraku, łopian, kozieradka, o której wspominałam TUTAJ, ocet jabłkowy o którym pisała ostatnio BlondHairCare TU czy napar z liści laurowych wg przepisu Aliny. Bardzo fajnie podziała też lukrecja, moje najnowsze odkrycie, o którym napiszę Wam więcej za kilka dni :)) Dla dziewczyn o wyjątkowo niewrażliwych nosach mogę polecić również biosiarkę. Możemy kupić ją w sklepach z półproduktami i samodzielnie przygotować wcierkę lub dodawać ją do szamponu. Niestety muszę Was uprzedzić, ze jej zapach przebija nawet cysteinę! Bardzo dobrze na łupież działa też kwas salicylowy. O ciekawym przepisie możecie przeczytać TUTAJ na blogu Łojotokowej Głowy, kwas ten można też dodawać do oleju stosowanego przed myciem.      5. Inne   Przy problemie z łupieżem bardzo ważne jest by nie przegrzewać głowy. Zimą wybierajcie czapki z naturalnych materiałów i koniecznie ściągajcie je zaraz po wejściu do ogrzewanego pomieszczenia czy pojazdu! Nigdy nie myjcie włosów zbyt ciepłą wodą i nie suszcie gorącym powietrzem. 6. Odżywianie od wewnątrz  Przy walce z łupieżem bardzo ważna jest również nasza dieta. To co jemy ma ogromny wpływ również na stan naszych włosów i skóry głowy. Polecane są produkty bogate w witaminy z grupy B, cynk i NNKT. Co konkretnie? Ryby, oleje roślinne (lniany, oliwa z oliwek, z pestek dyni itp.), nasiona słonecznika czy dyni, orzechy, mięso, jajka, pełnoziarniste pieczywo, warzywa i owoce.   Na koniec mam jeszcze dla Was pewną, ciekawą grafikę, która w dużym skrócie opowiada nam o łupieżu właśnie :)             Pozdrawiam Was serdecznie, 