Autorka dzisiejszej MWH nie do końca wierzyła w to, że jej włosy nadają się już do opublikowania na moim blogu. Jak sama przyznaje, jej historia nie dobiegła jeszcze końca, ciągle trwa, a zaczęła się wiosną 2012 roku. Cieszę się, że mimo wszystko odważyła się ją wysłać już teraz, bo moim zdaniem jej włosy jak najbardziej zasługują na uwagę :) Moją zdecydowanie przyciągnęły!      Moja włosowa historia zaczęła się wraz z odkryciem bloga Anwen. To właśnie dzięki poradom naszej najdroższej Mentorki :) chwalę się wszem i wobec moją czupryną. A przyznam, że nie było łatwo w walce o jej obecny stan. Wrodzony tak zwany „słomiany zapał” bardzo często niweczy moje zamiary i nie pomaga w systematyczności. Ale nie tym razem! W chwilach zupełnego zwątpienia mobilizował mnie cykl „Moja włosowa historia” (ukłon w stronę Pomysłodawczyni). Wtedy mój zapał na nowo ożywał, a wraz z nim moje włosy. W dużej mierze dzięki szczęśliwym włosowym historiom udało mi się zbliżyć do celu. Dlatego w tym miejscu pragnę podziękować Bohaterkom cyklu i jednocześnie pogratulować im włosowego sukcesu. Jeśli natomiast chodzi o moje zabiegi pielęgnacyjne tuż przed kuracją a’la Anwen nie były one wyszukane. Zazwyczaj kończyły się na zwykłym myciu szamponem z SLS rzecz jasna, i  od czasu do czasu nałożeniem odżywki bądź maseczki – prawdopodobnie napompowanej podejrzanymi składnikami, bo jakże by inaczej. Przyznam szczerze, że farbowania, suszarki i prostownicy unikałam jak ognia. Od zawsze miałam głęboko zakorzenione przeświadczenie, że wynalazki te to nic innego jak zło w czystej postaci. Nie oznacza to jednak, że od czasu do czasu nie dałam się namówić na zmianę wizerunku. Jeśli już zdecydowałam się na wyprostowanie moich fal to byłam zadowolona z efektu – przecież zawsze to jakaś odmiana, a już na pewno mniejszy przysłowiowy stóg siana na głowie. Włosy natomiast chyba niekoniecznie były szczęśliwe.                                   Moje włoski zawsze lubiłam. Niemniej jednak miałam z nimi problem i nie wiedziałam dokładnie jak mam im dogodzić. By ich nie niszczyć chemią, suszeniem i prostowaniem po prostu wolałam pozostawić je samym sobie, w myśl zasady: Niech się dzieje wola nieba... Ale kiedy zobaczyłam poniższe zdjęcie byłam przerażona ich kondycją (zdjęcie z maja 2012).               Dotarło do mnie, że jest z nimi serio źle. Zaczęłam więc szukać informacji o pielęgnacji włosów. Przekopałam Internet wzdłuż i wszerz aż w końcu trafiłam na bloga Anwen. I to był strzał w dziesiątkę!     Zaczęła się więc skrupulatna, systematyczna pielęgnacja plus oczekiwania na rezultat. Chwile rezygnacji i bezsilności wobec natrętnego puchu – takie uczucia towarzyszyły mi podczas początkowych miesięcy nowej kuracji. Poniżej zdjęcie po pierwszym tygodniu zmagań. Wiem… włosy nie wyglądają tu szałowo, ale uwierzcie mi w dotyku były o niebo delikatniejsze, gładsze, zupełnie jak nie one. W piątym tygodniu włosowego eksperymentu zdecydowałam się na wizytę u fryzjera. Z salonu wyszłam zgodnie z powszechnie panującym trendem wśród włosomaniaczek – ZAWIEDZIONA. Prosiłam Panią fryzjerkę o podcięcie końcówek do maksymalnie 4 centymetrów – pole manewru zatem miała dość spore. Wolała jednak wyjść poza wyznaczoną przeze mnie granicę. Zupełnie nie rozumiem dlaczego fryzjerzy mają w nosie prośby klientek. Nie twierdzę, że włosy nie potrzebowały cięcia, ale żeby aż tak radykalnego? Po tej wizycie znowu zostałam zmuszona do zapuszczania włosów, a tak już się cieszyłam z ich długości. Obiecałam sobie, że już nigdy więcej moja noga nie postanie na progu salonu fryzjerskiego. Dlatego zainwestowałam w nożyczki fryzjerskie i teraz samodzielnie podcinam końcówki metodą „trzech kucyków”. Wkrótce nadszedł czas eksperymentów. Odkryłam bowiem powszechnie znaną moc jaka kryje się w półproduktach. Rychło zaopatrzyłam się w wyciąg z aloesu zatężony 10-krotnie, 75% D-pantenol w roztworze wodnym, elastynę, kwas hialuronowy i spirulinę. Aktualnie obecność owych specyfików w mojej pielęgnacyjnej palecie jest niezbędna. Ba! Równorzędna z olejami. Oczywiście staram się zachować umiar by nie przedawkować tego dobrodziejstwa :).  Efekty eksperymentów powolutku zaczęły się pojawiać i z ogromną przyjemnością obserwowałam je. Lato 2012                Zima 2012/2013             Niestety wiosna 2013 roku okazała się dla włosów pechowa. Bowiem nie miałam zupełnie czasu i sił by skupić na nich uwagę na jaką zasługiwały. Efekty zaniedbania widać poniżej.           W okresie letnim powróciłam do intensywniejszej pielęgnacji. Przyznaję, że wielokrotnie załamywałam ręce. Puch na głowie nieraz potrafił zepsuć mi samopoczucie i bywają momenty, że psuje mi do tej pory. Musiałam się wykazać dużą wytrwałością i determinacją w pielęgnacji by w końcu dumnie móc zaprezentować postępy w kondycji włosów.     Walka ciągle trwa co widać na poniższych zdjęciach (jesień 2013).        Aktualnie włosy prezentują się następująco (zima 2013/2014): Plan diety jaką serwuję włosom:     ·         Włosy myję trzy razy w tygodniu. SZAMPONY: a. Babydream z Rossmana, b. Alterra Migdał i Jojoba.    ·         Przed każdym myciem staram się namaścić je olejem. OLEJE: a. olej lniany, b. olej ze słodkich migdałów c. olej z pestek wiśni    ·         Raz w tygodniu nakładam maseczkę na włosy. MASKI: a. Maski do włosów z serii Receptury Babci Agafii, b. L`Biotica, Biovax, Intensywnie regenerująca maseczka do włosów suchych i zniszczonych, c. Gloria do której dosypuję spirulinę, wzbogacam ją także o inne półprodukty.    ·         Po każdym myciu zaś karmię je odżywką do spłukiwania – ODŻYWKI D/S: a. odżywka regenerująca do włosów suchych i normalnych FITOMED, b. Garnier Ultra Doux z Awokado i masło karité – w moim odczuciu absolutny pionier spośród odżywek.    ·         STYLIZATORY: brak     Nie unikam domowych metod dbania o włosy. Za każdym razem robię płukankę, na przykład z octu jabłkowego, miodu kwiatowego, siemienia lnianego, którego właściwości moje włosy chłoną z niekończącym się pragnieniem. Do płukanek dodaję najczęściej wymiennie kilka kropel witaminy A i E, także półprodukty.  Od czasu do czasu wcieram w skalp żółtko z kurzego jajka wymieszane z glinką czerwoną. Moje włosy uwielbiają też, na przekór nozdrzom :), zabieg laminowania (stosuję metodę MissFashionistki). Włosy czeszę na mokro grzebieniem z szeroko rozstawionymi zębami. Po rozczesaniu poddaję je często stylizacji plopping’u, która pomaga mi w walce o wyrazistszy skręt. Na noc zaplatam włosy w warkocz.    Natomiast jeśli chodzi o dokarmianie włosów od wewnątrz to regularnie piję pokrzywę, od czasu do czasu skrzyp bądź drożdże piekarskie. Zażywam witaminę A i E.    W przyszłości zamierzam przejść na ortodoksyjną metodę CG i całkowicie zrezygnować z szamponu. Póki co krok po kroku serwuję moim włosom detox od SLS, SLES i innych szkodliwych specyfików, i cieszę się, że stają się ujarzmione. Ciągle walczę o wyrazistszy skręt. 