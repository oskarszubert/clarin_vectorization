Kiedy kilka tygodni temu odezwała się do mnie Pani Joasia z KarmimyPsiaki.pl z pytaniem czy zechciałabym napisać o ich akcji u siebie na blogu, bez wahania natychmiast się zgodziłam. Zresztą baner tej strony na moim blogu widniał już od dawna :) Wiem też od Pani Joasi, że właśnie dzięki niemu wiele z Was nakarmiło już psiaki :))) Ale ja chciałabym spróbować zrobić coś więcej!  Pomyślałam, że jeden wpis na jednym blogu to zdecydowanie za mało i chciałabym również Was namówić do tego samego. Wszystkie blogerki, którym los tych cudownych psiaków nie jest obojętny mogą zrobić takie wpisy u siebie na blogach. Dzięki temu na pewno o wiele więcej osób dowie się o tej akcji i być może część z nich również postanowi pomóc! A jak można pomóc? Wszystko, dokładnie opisane, znajdziecie na stronie: karmimypsiaki.pl.  Po pierwsze możemy "nakarmić psiaka" wybierając jednego z podopiecznych schroniska i podając tam nasz adres mailowy. Oczywiście będziecie później dostawać maile od sponsorów (którzy zakupili karmę dla wybranego psiaka), ale nie jest to nic uciążliwego, wiadomości nie przychodzą wcale tak często, a świadomość, że dzięki temu mogliście pomóc jest chyba tego warta? :)) Po drugie możemy też pomagać psiakom codziennie. Klikając TUTAJ każdego dnia pomagamy w znalezieniu domu dla jednego z piesków. Po trzecie możemy adoptować podopiecznego schroniska zarówno wirtualnie (koszt to 30zł miesięcznie) jak i w rzeczywistości, jeśli tylko mamy odpowiednie warunki... Ja niestety póki co nie mogę mieć żadnego zwierzaka w domu i strasznie nad tym ubolewam :(  Mini konkurs  Żeby zachęcić Was do wsparcia całej akcji poprosiłam Panią Joasię o przesłanie dwóch takich koszulek - jednej dla mnie, a drugiej dla jednej z Was. Tym razem z oczywistych przyczyn jest to konkurs jedynie dla osób prowadzących blogi. Każda z Was, która napisze o akcji "Karmimy Psiaki" u siebie na blogu i w komentarzu poniżej wstawi mi link do takiego posta, weźmie udział w losowaniu koszulki. Postaram się również dołożyć do tego jakąś kosmetyczną (na pewno coś z Alverde) niespodziankę ode mnie ;) Możecie się zgłaszać do 8 września 2012 roku do 23:59. Wyniki losowania ogłoszę na blogu w ciągu tygodnia od tej daty.    Pozdrawiam Was serdecznie, Anwen ;-) 