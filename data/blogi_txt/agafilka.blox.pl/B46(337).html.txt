Zaraz wyjdę z siebie i stanę obok albo trafi mnie szlag na miejscu! Nawet powyzywać sobie tu nie mogę, bo do mojego bloga mają dostęp dzieci, a w końcu bycie ciałem pedagogicznym zobowiązuje do przestrzegania norm kulturowych. Chociaż z drugiej strony obserwując dorastające dzieci coraz bardziej można odnosić wrażenie, iż to właśnie popularne "słowo na k" stanowi językowo-obyczajową normę.  Po całodziennej bieganinie i wojażach pro-bono lecę ja dzisiaj z wywieszonym jęzorem do domu pewna, że mam dwa zajęcia, każde po półtorej godziny. Myślę sobie no trudno, że jest piątek wieczór ale przynajmniej będę mieć za co nalać do baku. Jeden uczeń już w drodze wysyła mi smsa, że dzisiaj nie może. Jest mu wybaczone, rozumiem, każdemu może coś wypaść ale uprzedził - to plus, drugi plus - przesunął na inny dzień. Ale nie zostanie wybaczone kobiecie, która już trzeci raz nie przyszła na zajęcia i 10 minut po umówionej godzinie wysyła mi smsa z przeprosinami. Dodam, że owa pani jest elegancką zrównoważoną kobietą po 50-tce, która ma przysłowiowy nóż na gardle. Za niecały miesiąc wyjeżdża jako opiekunka do DE, a jej znajomość niemieckiego oscyluje wokół 1 przy skali 0-10. Dodam, iż pani chodzi do mnie od ok. 3 tygodni i nawet szłam jej na rękę i robiłam zajęcia w niedzielne popołudnie. 