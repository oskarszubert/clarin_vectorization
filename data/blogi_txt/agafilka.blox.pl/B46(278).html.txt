Czytając tytuł sądzicie pewnie, że zwariowałam. Otóż nic z tego - jeszcze nie:) Już spieszę zatem z wyjaśnieniem. W środę byłam na wizycie kontrolnej u lekarza [prof. Zarzycki], który 21 lat temu mnie operował. Dla niewtajemniczonych - na całej długości kręgosłupa, a nawet i poza nim bo i z odnogami w miednicy, mam wstawiony pręt, który utrzymuje mój tułów. Z ludzi mających SMA jestem chyba przykładem dinozaura, gdyż chyba ja w całym kraju mam najdłużej ten implant i dziś z całą świadomością mogę stwierdzić, że tylko dzięki niemu mogę żyć i to w miarę normalnie. Ta operacja była przy zaniku mięśni ogromnym ryzykiem ale dzięki niej dziś nadal siedzę po 17h na 24. Na szczęście moi rodzice przetrzymali ten strach, wypłukali się z wszelkich oszczędności, lecz uparli się dać mi ten jedyny komfort, jakim w mym przypadku jest siedzenie. A ja jako 9letnia gówniara wiedziałam, że mogę umrzeć, że z pewnością po operacji będę przez chwilę potrzebowała respiratora, że przez pół roku od zbiegu mogę zapomnieć o normalnej szkole, że nie mogę przez ten czas ćwiczyć. A co ja zrobiłam? Wyszłam z sali operacyjnej o własnym oddechu, po 2 tygodniach wróciłam do domu a po miesiącu do szkoły. Zatem drodzy rodzice dzieciaków z SMA - warto samemu umierać ze strachu pod salą operacyjną, poświęcić czas i kasę, warto podjąć decyzję pt. dam memu dziecku chociaż możliwość siedzenia i to bez gorsetu w 30stopniowe upały! I nie czekajcie z tą decyzją do momentu, aż skrzywienie będzie mieć ponad 150 stopni - wówczas na tę możliwość będzie za późno... Ja 21 lat nie wiedziałam, co to ból kręgosłupa; dowiedziałam się 4 miesiące temu - stąd moja wizyta u profesora. Uspokoił mnie - w sumie wszystko ok, jak na taki szmat czasu. Jedynie w miednicy mam niewielki luz pomiędzy odnogą prętu a kością - to przyczyna moich dolegliwości bólowych. Cytuję: "gdy będzie Ci to mocno dawać w kość, obetniemy tę odnogę ciut i wyciągniemy". Aż tak nie boli, bym musiała się rżnąć. 