Moja panika i schiz pt."płytki oddech" wczoraj chyba osiągnęły zenit. Strach do miejsca w którym kończą się plecy zajrzał mi na tyle, że dzisiaj już sama ochoczo przyodziałam czapkę i potulnie dałam się zawieźć na ponowną diagnostykę do szpitala. Powinnam w tym miejscu wspomnieć o tym, iż praktycznie tylko kilka razy w życiu miałam na głowie coś więcej niż kłopoty i włosy. EKG, RTG płuc, gazometria i CPR [i Bóg wie co jeszcze] w porządku; ani śladu zapalenia płuc, niewydolności oddechowej ani stanu zapalnego. Wychodzi na to, że powinnam się chyba zacząć leczyć na głowę. Zamiast wczytywać się w historie tych z SMA którzy wylądowali już niestety na respi, powinnam ćwiczyć sobie spokojnie swoje wcale nie takie tragiczne mięśnie oddechowe i codziennie wieczorem wyluzować się przy lampce czerwonego wina. To zalecenie lekarza:) 