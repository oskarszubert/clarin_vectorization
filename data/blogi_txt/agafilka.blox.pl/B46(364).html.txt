Nieuchronnie zbliża się rok szkolny. Z jednej strony może to i dobrze, gdyż liczę, że coś jednak się ruszy w kwestii chętnych uczniów na niemiecki. Z tzw. kupki fajnie się bierze kasę ale zostały mi już tam same resztki. Co się dziwić, skoro ostatnio zarabiałam przed wyjazdem do Chin, czyli w kwietniu. Z drugiej jednak strony potrzebowałabym jeszcze raz sierpnia - miesiąca, gdy temperatury są powyżej 20 stopni. Nawet nie na opalanie i wojaże, lecz właśnie na naukę. Naukę Koki. Dzisiaj miałyśmy drugą lekcję z treserką Martą. Uczyłyśmy się chodzenia przy wózku na luźnej smyczy i nagradzania smakołykami. Niestety zapomniałam wsiąść z sobą aparatu, więc filmik/zdjęcia będą innym razem. Wygląda to tak: ja mam po lewej stronie wózka zamocowany pojemniczek na smakołyki, jest cały czas otwarty. Marta idzie z dwa kroki za mną, po lewej stronie i trzyma Kokę na smyczy. Smycz ma być luźna, czasami tylko koryguje Małą lekkim szarpnięciem, gdy ta chce np. sama się poczęstować smaczkiem. Ja ją wołam po imieniu, wydaję komendę "idziemy" i za każdy jej dobry gest, kroczenie przy mnie, czy olanie psa i dzieci dostaje smaczek. Byłam z niej bardzo dumna, że gdy się przez przypadek zerwała ze smyczy i odbiegła to na zawołanie wróciła mimo ludzi wokoło. Po treningu nie wiem, która z nas była bardziej zmęczona.  A oto nasz trening w domu, który wykonujemy milion razy dziennie. Działa nawet podczas zabawy z piłeczką.﻿ ﻿     ﻿ 