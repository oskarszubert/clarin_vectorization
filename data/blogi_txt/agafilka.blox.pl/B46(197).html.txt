Wzięłam się za papierkowe sprawy związane z przyszłym wylotem do Chin. Żmudną drogę, na której mecie jest wiza, zaczęłam od wizyty u osiedlowego fotografa płci żeńskiej [fotografka jakoś brzmi nie po polskiemu].  Zdjęcie paszportowe nie ma być piękne i artystyczne - i tez niestety takie nie jest - i wyglądam na nich niczym kryminalistka ale unijno-światowe wymogi spełnia. W domu mam już wnioski paszportowe, wystarczy je wypełnić i ... tu zaczynają się schody, dosłownie. Biuro paszportowe mieści się w starym budynku na pietrze. W poprzednim roku wystarczyło osobie niepełnosprawnej zadzwonić tam, omówić się na konkretny dzień i pracownicy dzwonili po ochroniarzy z urzędu miasta, którzy wózkowicza wnosili. W tym roku już tak "łatwo" nie jest. Nie można liczyć już na ochroniarzy z UM. Kierownik biura paszportowego wspaniałomyślnie zaproponował mi inne rozwiązanie. Wymyślił, że nie muszę się do nich fatygować i przyjedzie do mnie ich pracownik. Byłoby to super rozwiązanie, gdyby nie jedno małe "ale". Wówczas mogę dostać tylko jednoroczny paszport tymczasowy, bez odcisku linii papilarnych. Jeżeli przez to nie dostane wizy lub będę mieć kłopoty na drugim końcu świata na lotnisku, to co wówczas - będę dzwonić do Pana Kierownika z reklamacją? Nie będę zezwalać na traktowanie osób niepełnosprawnych jak obywateli innej kategorii. Podobno Konstytucja gwarantuje równość. Na razie grzecznie, lecz stanowczo, odmówiłam i czekam do poniedziałku.  Po weekendzie maja podobno coś wymyślić. Z mojej strony mogę przyjechać w dany dzień o danej godzinie i nawet wezmę z sobą jednego noszowego - to wszystko. Propozycja numer dwa - jakiś dupek zadzwonił do mnie, że chce mi pomóc w zbieraniu funduszy na leczenie i zaproponował sex-spotkania. Zastanawiam się, co mnie bardziej oburzyło - sam ten fakt, czy niska suma jaką zaproponował :P 