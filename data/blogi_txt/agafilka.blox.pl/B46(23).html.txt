Nie wszystkie moje paluszki u rąk działają tak dobrze, jak wyglądają ("skromna" to ja zawsze byłam ;p). Niektóre pomimo moich usilnych prób nie chcą się bez pomocy wyprostować. Jeden natomiast prostuje się sam niczym struna i nie jest to palec środkowy. To mój ostatni palec u prawej dłoni. Nawet, gdy steruję joystickiem palec sterczy dumnie niczym u angielskiej arystokratki pijącej o 5 o'clock herbatkę z maciupkiej, porcelanowej filiżanki. Ta moja arystokracja popsuła mi się tylko raz z 8 lat temu, gdy "moja ówczesna miłość życia" stwierdził, że ja jednak zwiedzę zamek,w którym było milion schodów i nosił mnie po nich na rękach, a na piętrach sadzał na antyczne krzesła. Ta romantyczna historia zakończyła się tym, iż miałam chyba ucisk na jakiś nerw i przez tydzień mój palec był zgięty w pół niczym Włosi po dzisiejszej porażce w finale Euro. Dzisiaj ta sytuacja z palcem się powtarza, jednak sprawcą tego nie jest żaden błędny rycerz, lecz komar/komarzyca, tudzież inne paskudztwo. Coś mnie tak użarło, że palec mam opuchnięty, bordowy i zupełnie "nieruchawy". Maść na ukąszenia nie przyniosła gwarantowanej na opakowaniu ulgi. Jedynym rozwiązaniem jest amputacja (duet w składzie: mama- pielęgniarka, tato: rzeźnik doskonale sobie z tym poradzi) lub owinięcie palca chińską podpaską, na środku której jest niebieski pasek z mentolem (wrażenia - bezcenne ;p). 