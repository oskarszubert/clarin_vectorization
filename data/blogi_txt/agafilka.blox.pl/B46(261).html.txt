Dziś zapadła kolejna ważna decyzja w tym roku dotycząca mego życia. Zakładam subkonto przy fundacji AVALON. Poczyniłam już nawet dość konkretne kroki ku realizacji swego postanowienia. Rano dodzwoniłam się do nich i miła Pani z szybkością karabinu maszynowego poinformowała mnie o procedurach, poprosiła o mail i już po 5 minutach miałam na swej skrzynce regulamin i porozumienie.  W niedzielę to wypełnię, dodam ksero dowodu, grupy inwalidzkiej i rozpoznania, a raniutko w poniedziałek wyślę. Jakieś 2 tygodnie załatwiania z ich strony i subkonto założone. Potem dostanę od nich dokładną instrukcję (numer KRS itp) i ulotki z informacją o mnie i mych celach finansowych. Tym sposobem słynny 1 % podatku, który i tak jest niestety odciągany z podatków każdego, zamiast na skarb naszego uroczego państwa, będzie miał możliwość trafić na moje subkonto. Nie jest to konto [buuuu niestety], z którego mogę wyciągnąć kasę i pójść na piwo czy na zakupy do Zary. Gdy ja przedstawię fundacji rachunek za zakup lekarstw, sprzętu rehabilitacyjnego lub/i sprzętu ułatwiającego mi codzienne funkcjonowanie czy za rehabilitację, wtedy oni z mego subkonta w przeciągu 5 dni oddają mi daną kwotę. Oj a lista potrzeb finansowo-leczniczych jest dłuuuuga. Docelowo zbieram na nową poduszkę Roho pod swymi 4 literami [jedyne 2 tysiaki], podnośnik do wanny i na taką furę: http://www.ottobock.pl/oferta/155.html Cudowna jest, nieprawdaż?:) Zwinna, sama jeździ, jak i moja dotychczasowa, ale co najważniejsze jest LEKKA. Nie 85 kg tylko 18, więc niestraszne mi schody, nie aż tak straszne...! Niestety mając nawet dofinansowanie z PFRONu i tak potrzeba jeszcze kilku tysięcy.   Prawda, że proste?:D Teraz tylko muszę jakoś znaleźć chętnych, którym będzie się chciało poświęcić 5 sekund czasu i dodatkowo w swym Picie wypełnić 3 małe rubryki wpisując 5 słów. Będziesz jednym z nich?:) 