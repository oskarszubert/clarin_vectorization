Dzisiaj dostałam link do strony szkoły, której ostatnio to byłam gościem. Umieszczono tam wpis o mojej wizycie. Oto jego treść, która mnie bardzo wzruszyła:  W środę 22 lutego odwiedziła nas pani Agnieszka Filipkowska. Spotkała się ze wszystkimi uczniami naszej szkoły. Były to bardzo poruszające i pouczające  chwile. Oto jak opisali ten dzień uczniowie klasy III b:   Tymek: Odwiedziła nas pani, która jeździ na wózku i opowiadała nam o swoim życiu. Dowiedziałem się, że ludzie niepełnosprawni niekoniecznie muszą być smutni. Powiedziała nam, że uczy języka niemieckiego, a wolnym czasie uczy się chińskiego. Mówiła, że ludzie na wózku inwalidzkim są tacy jak my. Michał: (…) Właśnie dla tej pani zbieramy nakrętki. Nie ma tyle siły co my, ale za to jest bardzo mądra i uczy języka niemieckiego.                                        Julia P.: (…)Ta pani była uśmiechnięta i wesoła. Powiedziała nam, że interesuje się starymi zamkami. Zdziwiłam się, że ta pani jest taka jak my.   Julia S.: (…)Dowiedziałam się, że osoby, które jeżdżą na wózkach są szczęśliwe. Pani Agnieszka jest pogodną osobą i nie przejmuje się tym, że jest chora.   Ilia: (…) Dzieci zadawały tej miłej pani różne pytania. Bardzo się zdziwiłam, że pani Agnieszka uczy niemieckiego. Kiedy pani o sobie opowiadała, to ja miałam ochotę ją przytulić. Ta pani ma normalne życie. Jest wesołą kobietą. To spotkanie mnie bardzo dużo nauczyło. Monika: (…) Pani Agnieszka opowiadała nam, że ludzie niepełnosprawni wcale nie różnią się od zdrowych. Dowiedziałam się, że człowiek niepełnosprawny ma problemy nie tylko z nogami, ale również czasami ma niepełnosprawne ręce.   Marcelina: (….) Zrozumiałam, że człowiek niepełnosprawny też może być szczęśliwy i wcale nie jest gorszy.   Hania: (…) Pani Agnieszka choć nie może chodzić jest pogodna i szczęśliwa. Chciałaby jeździć na nartach, gdyby mogła. Lubi zwiedzać stare zamki, choć ma problem z pokonywaniem schodów. Dzięki niej zrozumiałam, że osoby na wózku mogą się cieszyć życiem.   Proponujemy obejrzeć reportaż o Pani Agnieszce i jej zmaganiach z rzeczywistością. ﻿ 