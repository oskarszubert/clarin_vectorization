W dzisiejszych czasach ludzie niepełnosprawni już nie są czymś osobliwym i są traktowani praktycznie na równi z osobami pełnosprawnymi. Użyłam zwrotu „praktycznie na równi”, gdyż nadal na jednaj płaszczyźnie życia ta granica jest zbyt widoczna. Mam tu na myśli kontakty damsko-męskie. Niestety przez większość społeczeństwa osoby niepełnosprawne są postrzegane jako osoby aseksualne, które są wprawdzie znakomitymi przyjaciółmi, ba; nawet znakomitymi pracownikami, jednakże niestety nie pasują do typowego modelu partnerskiego związku tudzież rodziny. Nadal strasznie dziwi i napawa przechodniów pewnego rodzaju niezrozumieniem widok całującej się pary, z której to jedna z osób jest osobą niepełnosprawną. Dlaczego jednak widok pary, w której to obydwie osoby są niepełnosprawne wzbudza prócz politowania uczucie podziwu i zachwytu? Z punktu widzenia osoby niepełnosprawnej to jedyna rzecz, której nie potrafię zrozumieć w relacjach „zdrowi-chorzy”. Nie potrafię sobie również wyobrazić pary ludzi np. na wózkach, którzy w sytuacji intymnej muszą prosić osoby trzecie o pomoc. Natomiast mimo bolesnego rozczarowania w życiu osobistym, po którym trudno było mi się wewnętrznie pozbierać i na nowo docenić samą siebie, nadal wierzę i święcie chcę w to wierzyć, iż seksualność ludzi niepełnosprawnych przestanie być tematem tabu i coraz więcej ludzi będzie miało odwagę, by układać swe życie z osobą niepełnosprawną. Pomimo wszystko. Są i takie pary. BRAWO:)   ﻿ 