Człowiek to podobno najmądrzejszy zwierz na świecie, a jednocześnie jedyny zdolny do wszystkich wyższych uczuć. Te dwie cechy jednak niestety nie idą w parze. Uczucia wyższe są jak najbardziej czymś pozytywnym, a ja tym bardziej je cenię i szanuję, gdy są skierowane do kogoś słabszego, starszego lub zwierząt. Jako typowa psia mama rozumiem nieodpartą chęć pocałowania, tulenia czy chociażby pogłaskania psa. Jednak ręce mi opadają, gdy po raz milionowy tłumaczę i proszę, by tego nie robić w stosunku do mojego psa. Koka nie jest tylko zwykłym psem domowym, którego jedynym zadaniem jest kochać właściciela. Koka jest młodym pieskiem, który uczy się, jak być psem asystującym osobie niepełnosprawnej, czyli takim, który oprócz podawania przedmiotów, zapalania światła i otwierania drzwi i innych "sztuczek" NIE REAGUJE na inne zwierzęta ani osoby - mówiąc dosłownie - będąc przypięty do mnie na smyczy nie szarpnie mi wózka i mnie z nim nie wywróci/nie połamie zobaczywszy kogoś znajomego, kogoś kto CHOCIAŻ RAZ kiedyś ją pogłaskał. Kiedy wreszcie do jednego czy drugiego ludzia dotrze to, że moja prośba, by nie głaskać Koki nie wynika ani z mojej upartości ani z przekory, czy wredoty, lecz jest czymś co gwarantuje MOJE BEZPIECZEŃSTWO!? Załamuje mnie to, gdy nie pojmują tego bliskie mi osoby, z własnego podwórka... 