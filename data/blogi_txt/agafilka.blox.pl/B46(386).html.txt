Wczoraj byłam znów gościem w szkole podstawowej w Pludrach za Zawadzkiem. Jak dotąd to najdalej oddalona szkoła, która zaprosiła mnie do siebie. Jak zwykle były rozdziawione z zaciekawienia buzie dzieci, seria ich pytań o Chiny, o tematykę niepełnosprawności oraz o mojego psa. Odebrałam również kilkanaście worów nakrętek. Może i zbyt górnolotnie i patetycznie, a już z pewnością nieskromnie powiem, że zaczynam traktować to jako swojego rodzaju misję. Oprócz podziękowania za zbieranie korków, a tym samym zachęty do jeszcze owocniejszej zbiórki, pokazuję dzieciakom, że niepełnosprawność to nie powód do wstydu i skrępowania, uczę ich normalnego traktowania (ani nie lepszego ani nie gorszego) osób z dysfunkcją, przeprowadzam z nimi warsztaty z mojego autorskiego projektu "Sprawna szkoła" (o tym kiedyś w osobnym poście) i przybliżam tematykę psów asystujących. Same plusy i to nie tylko dla mnie i dla nich na tu i teraz. Te dzieci za 15-20 lat, gdy większość z Was będzie już w tym dojrzalszym kwiecie wieku, będą budować naszą rzeczywistość. Być może będą projektować już przestrzeń bez barier architektonicznych, tworzyć równe dla wszystkich prawo czy po prostu wykazywać się empatią wobec innych, tych zdrowych i młodych, jak również niepełnosprawnych czy starych i niedołężnych. 