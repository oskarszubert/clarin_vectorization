Tydzień od poprzedniego wpisu mija, a ja niczyja. Głupia rymowanka, lecz niestety prawdziwa. Żeby to był tylko tydzień! To mija kolejny rok. Po dziurki w nosie mam samotnych wieczorów. Wszyscy znajomi mają domy, swoje rodziny, dzieci; gdy znajdą czas raz na miesiąc to super. Nie mam im tego za złe, to przeciez normalna kolej rzeczy. Poza tym są, gdy ich naprawdę potrzebuję, są od lat. Nie wiem, co z sobą dziś począć. W TV nic nie ma, czytać jakoś dziś mi się nie chce. Zajęłabym się moim dr ale ręce mam tak słabe, że napisanie tych kilku linijek zajmuje mi juz 43 minuty. Moja "siła" fizyczna ma tendencję spadkową, zresztą psychiczna też pikuje w dół. Naiwnie wierzę w to, że to tylko kwestia tragicznej pogody. Pogodynki gadały, że sierpień przyniesie letnie upały i powróci słońce. Że im nie wstyd tak kłamać! Nie padało całe 2 dni. Od jutra znów wracają burze, chmury i niskie temperatury. Dla mnie to dramat. Nie dość, że jestem uwięziona we własnym ciele, to jeszcze przez pogodę w domu. W zimie miałam nadzieję, że uda mi się do końca sierpnia skończyć pisanie mojej pracy dr. Liczyłam na to, gdyż - patrząc na wcześniejsze lata - zawsze na wiosnę byłam mocniejsza fizycznie. Tym razem tak się nie stało. Wiem, że marudzę. Wybaczcie mi to ale chociaż tu czasem muszę. W tzw. realu nie robię tego prawie nigdy i przed nikim. Ludzie nie lubią malkontentów, ja też. 