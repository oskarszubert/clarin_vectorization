Opowiem Wam pewną historię, która ostatnio szczerze mnie poruszyła... Za 7 górami, za 7 lasami żyły sobie dwie niewiasty. Obydwie były piękne, młode i zdrowe. Przyjaźniły się długie lata a w owym czasie wyszły za mąż i urodziły dwójkę ślicznych, mądrych dzieciaków. Mogłoby się wydawać, iż życie dalej upłynie im beztrosko. Sielanka nie trwała jednak zbyt długo. Jedna z nich zachorowała na raka. Miała wolę walki, za wszelką cenę chciała żyć. Mimo ciężkich chwil, bólu, chemii uśmiech nigdy nie schodził z jej twarzy. Jej przyjaciółka zawsze była przy niej, praktycznie dzień w dzień. Gdy jedna musiała brać chemię, druga zrezygnowała z zapłaconych już wczasów (tracąc tym samym sporą kwotę), by tylko być obok. Niestety ta historia nie skończyła się happy end'em. Nadszedł moment, gdy musiały się rozstać na zawsze. 33 lata to wiek, w którym umarł nie tylko Chrystus. Teraz mimo małego metrażu, własnej rodziny i własnego życia ta która pozostała robi wszystko, by pomóc na nowo żyć osieroconym dzieciom i owdowiałemu przyjacielowi. Sprząta, gotuje, opiekuje się teraz 4 dzieci, pomaga w przeprowadzce niedaleko siebie. Byłoby Was na to stać? Zawsze mówiłam, że mam kilku sprawdzonych przyjaciół, jednak wątpię, by któreś z nich było zdolne przyjąć mnie pod swój dach, gdyby nagle zabrakło moich rodziców... Ja wobec tej osoby i jej przyjaciół mam dług wdzięczności. W najcięższych chwilach swego życia potrafili pomóc i mnie. Dziękuję to za mało... 