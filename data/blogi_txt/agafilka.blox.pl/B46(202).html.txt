Gdy rodzice mają niepełnosprawne dziecko kochają je mocno, nawet nie wiem czy nie mocniej niż zdrowe... Mówię tu oczywiście o tych normalnych relacjach, nie o sytuacji, gdy rodzicom nie zależy lub gdy ich strach przerasta i oddają to dziecko gdzieś tam. Zależnie od rodzaju i stopnia niepełnosprawności kształtuje się współzależność tego dziecka od swoich rodziców. Nie chcę pisać o niepełnosprawności umysłowej, bo na takowej się nie znam, chociaż jedno wiem - nawet tu nie powinno się dziecka wyręczać w tych czynnościach, które potrafi zrobić sam. Dodam więcej - powinno się dawać jemu co rusz nowe zadania, ciut trudniejsze, nadzorując uczyć nowych rzeczy, ciągnąć je w górę, a nie w dół. Drodzy rodzice zmuszajcie swoje niepełnosprawne dziecko do wysiłku, to zaprocentuje, gdy Was już nie będzie... Ta zasada odnosi się również do niepełnosprawności ruchowej. Jednak tu jest jeszcze jeden bardzo ważny czynnik, o którym zarówno rodzice vel. opiekunowie, jak i sami niepełnosprawni często zapominają lub nie chcą pamiętać... Te niepełnosprawne, nieraz fizycznie zależne w każdej kwestii życiowej, dziecko kiedyś przestaje nim być. Powoli staje się nastolatkiem, który chce się zakochać po raz pierwszy, chce chodzić na randki, iść chociaż raz na wagary, wałęsać się ze znajomymi bez celu, upić się nie będąc jeszcze pełnoletnim itd itp. Nie mówię, że te rzeczy są czymś dobrym, ale czy to właśnie nie zdrowe, normalne nastolatki ich nie próbują? Skoro chcecie, by Wasze dziecko miało tak normalne życie, jak tylko to fizycznie możliwe, to pozwólcie by zachowywało się tak, jak jego rówieśnicy. Pozwólcie mu iść na browar do knajpy, jeżeli ma problem z poruszaniem, zawieźcie go tam i zostawcie, jeżeli ma problem w samodzielnym radzeniu sobie w sprawach toaletowych - pozwólcie, by pomogli mu jego znajomi/przyjaciele lub zaproponujcie jednorazowo pampers. Jeżeli gdzieś są schody, to zawsze znajda się chętni, by ją/jego wnieść. I on/ona nie są niemową...potrafią sami to zorganizować, zapytać, poprosić kogoś obcego na ulicy. Jeżeli nie potrafią, to to najwyższa pora by się tego nauczyli, bo kiedyś może im być to niezbędne... Nie pozwólcie, by ktoś inny traktował Waszego dorosłego niepełnosprawnego syna czy córkę jak dziecko, a co gorsze - sami tak nie róbcie! Nie mówcie za niego, nie wypowiadajcie się w jego imieniu. Czy to, że ktoś mający 20/30 kilka lat i jeździ na wózku, chodzi o kulach, czy ma nawet respirator  odbiera mu prawo do wyjścia gdzieś, do edukacji w budynku nieprzystosowanym, czy nawet do seksu? Uważacie to za niemożliwe, by Wasz syn/córka tego doświadczył? Znajomych się ma lub zawsze można ich jakoś poznać, po schodach można kogoś wtaszczyć, a intymność nie jest czymś złym i zarezerwowanym tylko dla zdrowych. Nauczcie go/ją tego, że ma próbować, że może sam/sama decydować o sobie, walczyć, ponosić sukcesy jak i porażki.  A Wy - dorośli niepełnosprawni odetnijcie wreszcie mentalną pępowinę. Wyjdźcie do ludzi, nauczcie się korzystać z życia bo nie wiadomo jak długie ono będzie...﻿ 