Od kilku dni czuję się niczym jakaś wielce szanowana persona. Ja taki skromny mały żuczek (ok ok już się poprawiam - z tym byciem skromną to żartuję) jestem przyjmowana z wszelkimi honorami na miarę Baracka Obamy. Dzisiaj byłam u starych znajomych (starych stażem) i nie dość, że już przed wejściem do klatki spotkał mnie powitalny plakat, to jeszcze dostałam taki prezent, że nie wiedziałam, jak się zachować. Zwykłe dziękuję brzmi w takiej sytuacji wręcz trywialnie. Drugim mega wydarzeniem jest fakt, że mój wyjazd na drugi koniec świata sprawił, że dostałam zaproszenie na kawę od osoby, od której nigdy bym się tego nie spodziewała. Widzimy się zawodowo co tydzień a tu nagle wspólna kawka poza domem... toż to szok :P Największy jednak szok przeżyłam w Zawadzkiem, gdzie zostałam zaproszona do szkoły podstawowej, by opowiedzieć im trochę o sobie, o osobach niepełnosprawnych i by przeprowadzić ze starszakami mój autorski program warsztatów pt. Sprawna Szkoła. Były kwiaty, plakaty i gazetki na mój temat, dzieciaki zrobiły dla mnie masę laurek. Punktem kulminacyjnym mojej wizyty było pojawienie się burmistrza.  A oto tekst o osobach niepełnosprawnych, który widniał na plakacie zrobionym przez 5-klasistkę. Jednak mamy mądrą młodzież...: "Wciąż spotkanie z nimi bywa powodem zakłopotania. Nadal nie wiemy, jak się zachować, co powiedzieć, jak ich traktować. Czasami mamy poczucie winy, ze jesteśmy zdrowi, wiec najchętniej tak dla komfortu i wygody unikamy ich." ﻿ 