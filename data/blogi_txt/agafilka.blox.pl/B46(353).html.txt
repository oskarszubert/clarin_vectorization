Dziś przez prawie 2h wisiałam na telefonie. Na szczęście istnieją opcje darmowych rozmów, w niektórych taryfach, bo inaczej bankructwo murowane. Klachałam z funfelą a jednocześnie szefową SMAKu. Nie mam tu na myśli smaków kulinarnych, czy jakichkolwiek innych, zresztą ueber Geschack laesst sich nicht streiten. SMAk Życia to Stowarzyszenie Osób Chorujących na SMA. Pomysł jego powstania narodził się w głowie naszej „szefowej” wiosną 2010 roku, a może i wcześniej, ale dopiero wówczas postanowiła podzielić się nim ze światem. Znalazła bratnią duszę [bratnią mimo czasem ostrych sporów między nami, lecz gdy spotkają sie dwa identyczne charaktery musi być ostro] – czyli mnie - no i zaczęło się. Ziarenko pomysłu zostało zasiane i powoli, lecz uparcie wypuszczało korzenie. Drogą pantoflową – a konkretniej mówiąc internetową – informacja o przyszłym stowarzyszeniu docierała do tych osób, które w jakikolwiek sposób związane są z SMA. Początkowo nasze stowarzyszenie miało jednoczyć wyłącznie kobiety z SMA. Mimo wielu fizycznych niedoskonałości miało pomagać im rozwijać kobiecość, pokazać, że z SMA nie tylko można dożyć „starości” (czy 30-40 lat to już starość? :P) ale być również wspaniałą matką, żoną czy kochanką. Niestety kobiet z SMA w Polsce jest malutko [patrz rokowania:( ] a poza tym nie wszystkie panie chcą się integrować i należy to uszanować. Postanowiłyśmy zatem rozszerzyć "działalość" a tym samych niejako ułatwić drogę tym rodzicom, którzy dowiadując się o rozpoznaniu swego dziecka czują się jakby dostali obuchem w łeb. Chcemy też wymieniać się życiowymi i medycznymi doświadczeniami, gdyż przecież nikt nie jest ktosiem wszystkowiedzącym.  Tak oto naszymi członkami mogą być zarówno rodzice dzieci, jak i osoby dorosłe z SMA oraz ich rodziny i przyjaciele. Niestety sprawy formalno-urzędowe trwały strasznie długo, co w naszm kraju jest normą. Wreszcie 28.10.2010 o godz. 13:58 zostało dokonane wpisanie Stowarzyszenia "SMAk życia" do Krajowego Rejestru Sądowego. Od tej pamiętnej chwili prężnie działamy, chociaż przyznaję, że tę prężność skutecznie osłabiła nam zima. Oby do wiosny... Jednak mimo niemalże  syberyjskich warunków wiele spraw udało się zorganizować. Mamy ambitne plany, dalekosiężne cele i pełno wiary w sobie, że uda się nam je zrealizować.... 