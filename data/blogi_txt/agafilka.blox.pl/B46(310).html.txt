Jak większość bab czasem mam nieodpartą chęć, by pójść sobie coś kupić. Z racji tego, że jest zima i odpada pójście do miasta piechotą [czyt. wózkiem], to zostaje tylko centrum handlowe. By tam dotrzeć potrzebuje jednak kierowcy i tu robi się mały zgrzyt ...czasowy. Zwykle oni pracują rano, a ja pracuję popołudniami lub gdy już mam wolne to trenuję z psem. Raz na kilka miesięcy uda mi się i mojej mamie coś tak poprzesuwać w grafikach, by wybyć z domu i poddać się zakupowemu szaleństwu, które z racji braku wygranej w lotto musi być jednak mocno kontrolowane. W czwartek udało nam się skoczyć na 2 h do gliwickiej galerii handlowej zamiarem kupna mi spodni. Ponieważ zimą moje nogi przypominają dwie lodowe bryły chciałam kupić porządne wełniane spodnie - takie są najcieplejsze. Na łażenie po dworze mam 2 pary takich spodni ale w związku z tym, że mają one po 200 lat, to  maja zupełnie staroświecki kształt, a poza tym przez wszystkie zimy chodzę w 2 parach na zmianę i mam już ich dość. W przystępnych cenowo sieciówkach takich ciepłych gaci było brak, zatem zaryzykowałam i weszłam do tych ciut droższych - MONNARI i TIFFI. O dziwo w obydwu tych sklepach znalazłam spodnie spełniające wszystkie moje kryteria i nawet cena nie przyprawiła mnie o zawał - były w promocyjnych cenach przedziale 100-200 zł. Od razu pojawił mi się rogal na twarzy jednak szybko znikł, gdy okazało się, że musiałabym je kupić niczym przysłowiowego kota w worku. Ponieważ w tych sklepach mają wewnętrzny REGULAMIN, według którego nie mogą mieć zwrotów (nawet do doby z zachowaniem metek i paragonu), osoba niechodząca ani nie otrzymująca się na własnych nogach ani sekundy nie jest w stanie w żaden sposób przymierzyć dolnej części garderoby. Czy to aby nie zakrawa na dyskryminacje i nie godzi w Konstytucje według której wszyscy maja równe prawa??? Dlaczego kobieta chodząca może przymierzyć spodnie przed zakupem, a ja nie mam takiej możliwości? Dlaczego w innych, zwykle tańszych sklepach nie ma problemu, by KAŻDY klient zrobił zwrot do 30 dni nawet bez podania przyczyny, a niby w renomowanych firmach robią takie problemy niepełnosprawnym ruchowo? Oj, nie wiedzą z kim zadarli! 