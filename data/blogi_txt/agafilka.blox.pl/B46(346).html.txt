Ja i moi domownicy zamiast żyć z biegiem lat spokojniej i wolniej to mamy coraz mniej czasu. Nawet ja nie mam czasu na nic. Rozkręciły mi się lekcje na dobre (to akurat finansowy plus), tak że mam je i w południe i po południami, zwykle do 20stej no ale trzeba dorzucić jak najwięcej do woreczka o nazwie Chiny. W wolnym czasie trenuję Kokę lub moderuję wszelkie nasze "akcje" i na FB i na livie - np. wysyłka 3 ton korków. Oprócz tego znów ruszam machinę załatwiania Chin - pozyskiwanie sponsorów, wywiady, odnawianie chińskich kontaktów, wypełnianie kwestionariuszy medycznych, badania. W ten weekend dodatkowo odebrałam wreszcie nowy wózek - Foresta. Jest śliczny, ma masę dodatkowych elementów ułatwiających mi funkcjonowanie typu elektronicznie podnoszone i odchylane siedzisko itp. Ale jak to z nowym sprzętem bywa, ma tez i te rzeczy, które trzeba przerobić bym w ogóle mogla na nim jeździć. Trzeba wykombinować inne podnóżki, dorobić podstawkę na komórkę, ogranicznik na rękę, by mi się nie zsuwała w tył, jakiś trzymacz na smaczki Koki itp. Tym zajmie się mój tato o ile znajdzie czas między pracą, a pracą z korkami/nakrętkami, byciem mym szoferem, a pomaganiem innym dobrym ludkom w remontach. W znajdowaniu czasu mistrzynią jest jednak moja mama. Ona w tym miesiącu godzi opiekę nade mną i babcią, prowadzenie domu, pracę na 1 i 1/2 etatu z kursem angielskiego, kursem komputerowym (te 2 ze środków unijnych) i kursem opatrywania odleżyn (oddelegowana z pracy). Znajduje jeszcze czas na naukę, pomoc innym i czasem jakieś spotkanie towarzyskie. Grunt to dobra organizacja i ... wszystko się da! 