Pisałam Wam już, że od momentu powrotu praktycznie nie ma dnia bym nie spotkała się z kimś, kto chce usłyszeć "chińskie opowieści". Z jednej strony opowiadanie od ponad 3 tygodni tego samego jest monotematyczne i ciut już na ten stan rzeczy marudzę ale z drugiej strony  jako zwierzę stadne, które bez ludzi usycha, nie mogę zbytnio narzekać. Męczarnie i katusze na miarę "akupankczer" to to nie są:)) Cały weekend spędziłam poza domem opowiadając "a w Chinach to...., a w Chinach tamto...". Najpierw zarwałam noc u przyjaciół w mieście obok, gdzie musiałam pojechać z krzesłem toaletowym, bo moja psiapsióła już nie daje rady mnie zanieść z pokoju do kibelka. I tak cud, że mnie jeszcze podnosi będąc szczuplejszą niż ja. Na drugi dzień byłam u drugich moich długoletnich przyjaciół na działce, gdzie w promieniach słonecznych i w towarzystwie smażonej na grilu polskiej kiełbasy snułam ponownie chińskie opowiadania. Dzisiaj było kolejne spotkanie, jutro następne ... 