Nawet i ja zaczynam tworzyć grudniowo-świąteczne wpisy na trzy tygodnie przed Wigilią. Zwykle już w okolicach Świąt, gdy widzę milionowego Mikołaja na ulicy omijam go szerokim łukiem, a gdy dodatkowo jest podchmielony i wrzeszczy hoł hoł to mam ochotę go opluć. Zatem jak wygląda prawdziwy Mikołaj? Dzieci w przedszkolu przedstawiają go jako ubranego w czerwono-białe wdzianko podstarzałego osobnika płci męskiej, który ma długaśną, białą brodę, taszczy wór prezentów, jeździ saniami ciągniętymi przez renifery i włazi do domu cichaczem przez komin. W takiego Mikołaja dawno już nie wierzę. Dzisiaj wiem, że Mikołajem może być zarówno kobieta jak i mężczyzna. Ta osoba nie musi być w wieku Mojżesza i być gruba. Może być fajnie, gustownie ubrana, mieć kilkadziesiąt koni pod maską, wchodzić przez drzwi i zrobić komuś zupełnie obcemu podarunek, który odmieni mu życie. 