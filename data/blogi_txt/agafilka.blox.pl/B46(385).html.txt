Tydzień upiększania dobiega powoli końca. Fryzjerka do obcinania, fryzjerka do farbowania i pasemek i dziś kosmetyczka i pazurmistrzyni w jednym. Zastanawiacie się zapewne po co komuś dwie fryzjerki. Już śpieszę z odpowiedzią.  Gdy siedzi się na wózku nie jest praktycznie możliwe mycie głowy bez tego, by ktoś inny przetaszczył cię na to zwykle umocowane na stałe pod umywalką krzesło. A ja nie chcę by ktoś mnie musiał taszczyć i kombinować z tym krzesło-fotelem (a to za niskie, a to zbyt odchylone itp) i to w miejscu publicznym. Zresztą kręgosłup mojej Mamy i tak ma niemało do wytrzymania. Nikt tak dobrze mnie jednak nie strzyże jak pani T. na mym osiedlu i jestem jej wierna. W 15 minut niczym Edward Nożycoręki sprawia, iż mam lekką, ładną fryzurkę z włosiem jakby naturalnie potarganym wiatrem. A od marca przenosi zakład blok obok i to oczywiście bez schodów:) Zimą nie zdąży mi ręka zamarznąć na kość jadąc do niej. Jednak pani T. nie chodzi do domów na wizyty. I tu wchodzi do gry fryzjerka nr 2, ta od pasemek - pani B. Przy myciu głowy nie dam rady schylić się tak mocno nad swą umywalką; chcąc spłukać farbę muszę cała wejść do wanny. W tym czasie B. ma ajne klajne Cigaret- und ciasteczkopauze. Tym sposobem efekt końcowy tego, co mam na głowie zajmuje mi dwa razy więcej czasu i kasy ale trudno, coż zrobić. Dziś, nach der Arbeit, byłam jeszcze u pazurmistrzyni. Od roku nie robię już pazurków sama. Fizycznie to zbyt karkołomne dla mnie zadanie. Finał tego tygodnia jest taki: mam rudą głowę i rude dodatki na frenczu na paznokciach- jedyny wiosenny akcent wokół. Czasem mam jednak wyrzuty sumienia, że wydaję niepotrzebnie kasę na siebie. I tak nikt tego nie docenia... 