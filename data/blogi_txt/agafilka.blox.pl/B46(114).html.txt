W środę byłam prawdziwą gościówą i to ze wszystkimi należącymi się jej honorami! Znów zostałam poproszona o poprowadzenie moich autorskich warsztatów "Sprawna szkoła"w kolejnej szkole, która zbiera dla mnie nakrętki. Tym razem była to jednak podstawówka i to dosyć specyficzna - by nie powiedzieć - elitarna. Mimo, iż sama toczę całe życie walkę z głupimi stereotypami, to czasem sama w nie wpadam. Tak było i tym razem - godziwszy się na zaproszenie do szkoły społecznej. Mimo wszystko obawiałam się, iż dzieci tam będą trochę zmanierowane i pretensjonalne, a mówiąc dosadniej, że będą całym swym jestestwem wyrażały postawę "mam wszystko i wszystkich w du...., bo mam bogatych rodziców". A tu jednak miła niespodzianka! Dzieci oczarowały mnie i ja chyba ich też:) Najpierw zostałam przedstawiona przez panią Dyrektor, następnie przywitałam się z nimi, podziękowałam za nakrętki, opowiedziałam im trochę o sobie, by później zmierzyć się z krzyżowym ogniem pytań z ich strony. To dobrze, że dzieci są dociekliwe i pytają; niezwykle mnie to cieszy, nawet gdy mam odpowiadać na pytania typu "a śpi pani też na wózku?" Nieskromnie stwierdzę, że dając im szczere, nieraz żartobliwe, a nieraz refleksyjne odpowiedzi przybliżyłam im realia bycia osobą niepełnosprawną i uzmysłowiłam, że prócz różnic fizycznych to miedzy chorymi a zdrowymi ludźmi nie ma żadnych innych. Były jeszcze występy artystyczne przygotowane specjalnie dla mnie przez klasę 0 i 1. Przygotowując się do występu pewien wygadany pierwszoklasista dyskretnie mnie uprzedził szepcząc, że "teraz będą nudy" i sprawiając tym samym, iż łzy stanęły mi w oczach, bo musiałam się powstrzymać, by nie wybuchnąć śmiechem:))) Na końcu dostałam od maluchów kwiaty i własnoręcznie zrobiony obrazek. Później miałam okazję poprowadzić warsztaty właściwe z "młodzieżą" klas 4-6. Głównym ich celem jest dojście dzieciaków do stwierdzenia, że dialog w relacji uczeń zdrowy – uczeń zdrowy, a w relacji uczeń zdrowy – uczeń niepełnosprawny jest taki sam a by to osiągnąć robię z nimi kilka ćwiczeń własnego pomysłu. Na koniec obiecali mi, że gdy będą już dorośli to i w życiu zawodowym i prywatnym będą pamiętać o ułatwieniach dla osób niepełnosprawnych, np o projektowaniu podjazdów. Wypaliło super! Poniżej krótka fotorelacja: ﻿ 