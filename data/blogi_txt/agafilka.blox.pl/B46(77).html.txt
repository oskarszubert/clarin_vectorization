No to się zaczęło! Ruszyłam cala procedurę pt. Chiny. Teraz zostało mi tylko czekać na ich odpowiedz i zebrać resztę kasy. Ale to przecież taki malutki szczegół :P Zbierania korków nie damy rady już bardziej rozkręcić i tak w tej kwestii pobijamy wszelkie krajowe rekordy, mamy zwykle 3 tony (czyli ok. 270 dużych worów) w ciągu 5 tygodni! Tym sposobem z akcji korkowych mamy na subkoncie ponad 20 tys. plus drugie tyle z zeszłorocznego 1 % podatku, czyli w sumie 41 tysięcy. Mam też podobno obiecane kupno biletów lotniczych. Oprócz tego szczytem ludzkiej bezinteresowności i dobroci oraz moich zdolności menagerskich jest zdobycie podobnej kwoty od szczodrych ale przede wszystkim dobrych ludzi, którzy nawet drobnymi sumami wspierają mój pęd ku utrzymaniu aktualnej fizycznej kondycji. Dziękowałam już im za to niejednokrotnie mimo, że nigdy wcześniej ich o wsparcie finansowe nie prosiłam. To nie przechodzi mi przez gardło, a to aż dziwne, bo wielu ludzi robi to tak naturalnie i bez pardonu.  Mam cichą nadzieję, że nigdy nie będę zmuszona prosić kogoś personalnie o pieniądze, że taki moment nigdy nie nastąpi, bo i tak nie potrafiłabym tego ująć w słowa. Fakt – pieniądze do kolejnej terapii są mi niezmiernie potrzebne i liczę na to, że znajdzie się ktoś lub sztab ktosiów, dzięki któremu/-ym uzbieram brakującą kwotę, czyli jakieś 20-30 tysięcy. Mózg mi paruje od wymyślania potencjalnej drogi dojścia do nich. Zaczynam mieć tzw. parcie na prasę, radio i TV, bo zdaję sobie sprawę z tego, że w dzisiejszych czasach to główne, obok Internetu,  narzędzie w dotarciu do milionów ludzi.  I ja do nich dotrę! Nie po trupach, ani nie na już przysłowiową „Pan dę” ale dotrę! W końcu chcieć to móc, a ja bardzo chcę móc znów zaryzykować i walczyć o siebie. 