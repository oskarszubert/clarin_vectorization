Mam niewyobrażalnie przeogromne pragnienie. Chcę psiaka. Całe życie miałam psa w domu a właściwie musiałabym napisać, że miałam czworonożnego przyjaciela i kolejnego członka rodziny. Już prawie rok nie ma Figi, a była z nami od czasów mojej matury (dostałam ją od taty w prezencie). To był zwykły, brzydki i gruby kundel ale dla nas była najmądrzejszym psem na świecie. Nawet jako szczeniak nigdy nic w domu nie pogryzła, nie zepsuła, mimo, że wówczas zostawała sama w domu i po 10h. Nie lubiła chodzić na smyczy ale za to nigdy nie uciekała, sama nieraz przychodziła do domu, gdy znudziło się jej czekanie przed sklepem. Marzy mi się pies asystent, który pomagałby mi w wielu czynnościach. Taki psiak potrafi nawet podnieść głowę, gdy opadnie do tyłu, czy pociągnąć za rękaw w daną stronę, gdy się przekrzywię, nie mówiąc już o zapalaniu/gaszeniu światła, podnoszeniu rzeczy, czo otwieraniu drzwi. Niestety na całą Polskę obecnie są tylko 2 fundacje dające takie wyszkolone psy osobom niepełnosprawnym, z czego jedna ma podpisaną umowę z Trójmiastem a tym samym ma związane ręce. Liczba wyszkalanych psów to ok. 2/3 rocznie, a potrzebujących liczba X. Ja już czekam 2 lata, nie zapisywałam się wcześniej bo żyła Figusia i była zazdrosna o inne psy.  Wczoraj miałam okazję znów poczuć jak cudnie pachnie szczeniak i się nim chociaż chwile nacieszyć. Gdy wrócę z Chin, a z fundacyjnego psa asystenta nadal będą nici, to sprawie sobie psiaka. W końcu ma się psa nie tylko w jakimś celu [np. by nam pomagał], lecz przede wszystkim po to, byśmy mogli go kochać, a on odwzajemni się nam tym samym. Taki mały biały white terrierek byłby idealnym towarzyszem...:) 