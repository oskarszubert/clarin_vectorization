Mamy romantyzm i symbolizm wpisany w polską krew. Uwidacznia się to nawet w sporcie. To nie jest patetyczne gadanie, to fakt, któremu nie da się zaprzeczyć, nawet gdybyśmy bardzo chcieli. Nigdy nie byłam fanatyczną fanką sportu. Jednak Małyszomania ogarnęła i mnie. Niestety nigdy nie byłam na zawodach, bo pora roku i wielogodzinne stanie na mrozie nie idą z mym krążeniem w parze. Czy ze mną jest coś nie tak, gdy uronię kilka łez patrząc jak np. Ammann klęka przed naszym królem oddając mu hołd? Skończyła się era, która łączyła mnie emocjonalnie z mymi najpiękniejszymi latami, gdy w niedzielę wspólnie podziwialiśmy skoki Małysza. Dawno, kilka lat, nie ma już wspólnych niedziel, dzieci już nie są dziećmi, nie ma już Figii a teraz nie ma już skoków naszego Orła. Pora zacząć nową erę, szkoda ale trzeba mieć nadzieję, że ona będzie jeszcze lepsza... 