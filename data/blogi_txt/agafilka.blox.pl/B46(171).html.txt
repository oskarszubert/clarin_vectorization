Nie mam kogoś, kto by mnie mógł kopnąć w 4 litery dla lepszego rozpędu do działania za to mam masę rzeczy do nadrobienia. Muszę zabrać się za tworzenie swojej nowej strony internetowej i przede wszystkim za jej zrobienie w wersji niemieckojęzycznej. Wprawdzie ostatnio miałam problem z netem prawie tydzień czasu, gdyż mój router dostawał ze starości do głowy aż w końcu umarł całkowicie, jednak to nie może być ciągłą wymówką. Poza tym aż wstyd mi przed moim macherem od strony - to on jako wolontariusz (zupełnie mi obcy) stworzył tę stronę, a teraz uczy mnie moderowania nią na innej platformie. Ponadto muszę zająć się nowym programem "aktywny samorząd" realizowanym ze środków PFRON przez samorządy terytorialne. Tyle tylko, że ten program rusza w tym miesiącu i na chwilę obecną w moim mieście jeszcze nikt nic nie wie jak to będzie działać i która komórka będzie się tym zajmować. Sprawa jest o tyle istotna, że mogę się w tym roku ubiegać o dofinansowanie do nowego wózka i komputera - a to zdarza się raz na kiiiiilka lat. Chcę jeszcze na nowo ruszyć sprawę psa asystenta, bo - z powodów braków finansowych - fundacja Pomocna Łapa już niestety nie oferuje tych psiaków i moje ponad 2letnie czekanie u nich w kolejce po psa przestało się liczyć. Muszę zatem rozprawić się z bezduszną biurokratyczną procedurą i wpisać się w kolejkę do Fundacji Dogiq. To są sprawy na tzw. wczoraj a na tzw. jutro muszę wreszcie znaleźć więcej czasu na pogaduchy z moją psiapsióła z Liverpoolu, muszę się wreszcie znów szaleńczo zakochać, muszę wymyślić jakiś intratny biznes i go zrealizować, muszę w ciągu roku dokończyć prace dr, muszę ... iść spać, bo bredzę.  ﻿ 