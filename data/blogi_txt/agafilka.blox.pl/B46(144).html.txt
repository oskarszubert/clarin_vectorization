Lubie bywać tu i tam. Chyba każdy otwarty do innych człek lubi, szczególnie jeżeli mówi się o miłych wizytach prywatnych. Te zawodowe i te na wpół  zawodowe mogą być jednak równie miłe. W tym tygodniu byłam z wizytą w kolejnej szkole. Tym razem dotarłam aż do Tychów. Po raz kolejny miałam okazję podziękować uczniom i pracownikom szkoły za pomoc w zbieraniu nakrętek oraz podzielić się wspomnieniami z pobytu na leczeniu w Chinach. ﻿﻿Miałam podzielone spotkanie z dzieciakami na dwie tury. Ze starszakami - czyli uczniami klas IV-VI - porobiłam kilka ćwiczeń ze swojego autorskiego projektu warsztatów dot. osób niepełnosprawnych i pokazałam prezentację z pobytu w chińskiej klinice. Z maluchami zrobiłam też dwa ćwiczenia warsztatowe (zmodyfikowane pod ich wiek) oraz nauczyłam je liczyć po chińsku. Wszyscy tez mieli okazję do zadawania mi pytań. W prezencie dostałam dwa kubki z logo szkoły, dyplom i cudowny bukiet kwiatów. Całość spotkania przebiegła w miłej atmosferze, a ja znów mam wrażenie dobrej roboty. Być może kolejne dzieciaki udało mi się ciut uwrażliwić i "unormalnić", tak by w przyszłości budując Polskę miały na względzie dobro wszystkich, tych ciut innych też. Fiu fiu ależ zagrałam patosem! A oto mała fotorelacja: 