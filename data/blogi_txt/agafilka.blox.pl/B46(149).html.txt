Większość z Was już wie, że jestem typem niepokornym. Zwykle idę pod prąd. Czasem dlatego, że sytuacja życiowa mnie do tego zmusza, a czasem tylko dlatego, że chcę - ot tak z przekory. Sądzę jednak, iż lepiej płynąć pod prąd, no bo przecież z prądem płyną śmieci, czyż nie? W myśl tej zasady nie czekałam kilka lat na idealnego fundacyjnego psa-pracownika, lecz  od szczeniaczka mam Kokę, którą z uporem maniaka tresuję na psa asystującego. Pochłonęło to mnóstwo mojego czasu, wysiłku i pieniędzy. Nie wiem, czy Koka da radę zdać państwowy egzamin. Czy zatem się opłaciło? TAK TAK TAK. Już jest mi bardzo pomocna, jest moim oczkiem w głowie i jest dla mnie kopodajna. W myśl tej zasady jeżdżę na kuracje komórkami macierzystymi. Czy są one lekiem na SMA? NIE NIE NIE. Niestety mnie nie wyleczą ale w moim przypadku zahamowały to śmiertelne świństwo, dały sporo plusów [były o tym na tym blogu osobne wpisy] i są dla mnie kopodajne. W myśl tej zasady jestem sama. Czy czekam na księcia z bajki? NIE NIE NIE. Chcę jedynie, by ten ktoś w pełni mnie fizycznie i mentalnie akceptował ale by też i dla mnie nie był ostatnią deską ratunku. Niepełnosprawni też mogą wybierać. Bycie singlem jest wkurzające ale bywa i kopodajne. W myśl tej zasady żyję oddychając sama. Jeszcze potrafię sama kilka innych rzeczy robić. Życie jest cudem, nawet moje i nawet ono potrafi być kopodajne. W myśl tej zasady jednak DRODZY RODZICE DZIECI Z CHOROBAMI GENETYCZNYMI zapytam? Kto dał Wam prawo świadomie, bez badan genetycznych decydować się na kolejne dziecko, mając jedno ciężko chore? Czy faktycznie każdy ma prawo świadomie podjąć ryzyko nieuleczalnej kolejnej w domu choroby i grac w ruletkę ze zdrowiem swojego nienarodzonego kolejnego dziecka? Zastanawialiście się kiedyś, co będzie, gdy Was nagle zabraknie...? Albo gdy za 15 lat młodsza chora latorośl Wam wygarnie, że niepotrzebnie ryzykowaliście skoro starsze rodzeństwo było już chore..? To nie jest kopodajne. 