Co należy wiedzieć o soli?  Sól kuchenna jest głównym źródłem jonów Na+ i Cl−  dla ludzi i zwierząt. Jony Na+ odgrywają ważną rolę w wielu procesach fizjologicznych od gospodarki wodnej, przez utrzymanie stałego ciśnienia krwi, po działanie układu nerwowego. Dostarczanie organizmowi soli kuchennej jest więc niezbędne do życia. Dzienne zapotrzebowanie na chlorek sodu wynosi dla dorosłego człowieka około 5 g, ale większość ludzi spożywa ponad 4-krotnie więcej soli. Powodem jest przetworzona żywność zawierająca duże ilości soli jako środka konserwującego. Zapotrzebowanie na sól  Chlorek sodu jest również istotny dla prawidłowego funkcjonowania psiego organizmu, m.in. jest nieodzowny do podtrzymania ciśnienia osmotycznego w komórkach. Przy braku tego składnika psy tracą apetyt, dochodzi do obniżenia wydzielania soku żołądkowego, obniża się ciśnienie tętnicze krwi. Skoro jest to tak ważny składnik diety psa, jakie jest dzienne zapotrzebowanie na tę substancję? Odpowiedź na to pytanie wcale nie jest taka prosta, bo wielu ekspertów powołuje się na opracowanie Lisieckiego z 1976 r. podając następującą informację: „Dzienne zapotrzebowanie psa na sól kuchenną wynosi około 15-20 g. Nadmiar soli wywołuje zaburzenia w przemianie materii”. Ilość ta w porównaniu z dawką potrzebną człowiekowi wydawała mi się mocno przesadzona i dlatego poszukałam informacji nie tylko na polskich, ale i również zagranicznych portalach. Okazuje się, że dane różnią się zasadniczo od siebie. Minimalne dzienne zapotrzebowanie psa na sól wynosi 10 mg na kg masy ciała, a zalecana dawka wynosi 25 mg na kg czyli ważący 35 kg pies powinien dostawać dziennie w pożywieniu nieco poniżej 1 g soli!    Sól może szkodzić  Nadmiar spożywanej soli kuchennej zwiększa pragnienie, a jednocześnie powoduje zatrzymanie wody w tkankach, przyczynia się do rozregulowania gospodarki wodnej organizmu, zaburzeń przemiany materii, chorób skóry. Warto też wiedzieć, że ryzyko zachorowania na nowotwór żołądka znacznie wzrasta u psów regularnie karmionych słonymi posiłkami. Nadmiar soli w diecie psa może również pogłębić istniejące już choroby układu krążenia.    Czy należy solić potrawy?  Jeśli karmimy psa gotową karmą, to ryzyko zatrucia solą właściwie nie występuje. Problem pojawia się wtedy, jeśli dokarmiamy psa naszymi smakołykami lub resztkami, które zawierają zdecydowanie więcej soli niż pies potrzebuje (np. paluszki, słone przekąski, żółte sery, wędliny itp.). Psy podobnie jak człowiek lubią słony smak. Jeśli karmisz psa jedzeniem, które samodzielnie przygotowujesz, warto pamiętać, że nie można przenosić nawyków w gotowaniu potraw dla człowieka i odruchowo dosalać potrawy dla psa. Zarówno mięso jak i warzywa zawierają naturalnie występujący w nich sód, więc dodatkowe dosalanie jest zbyteczne. Wyjątek stanowią psy pracujące, których dietę należy uzupełnić minimalną ilością soli.  Zabierając psa na plażę i bawiąc się z nim w morzu nie możemy zapomnieć o tym, że woda morska zawiera duże ilości soli. Szalejący po falach psiak z pewnością nałyka się sporo morskiej wody, dlatego zawsze trzeba mieć ze sobą butelkę z wodą dla psa.    Kiedy dochodzi do zatrucia?  Dawka stanowiąca zagrożenie dla zdrowia i życia psa, wywołująca ostre objawy zatrucia wynosi od 30 do 60 gramów soli (5-10 łyżeczek). Najpierw pojawi się wzmożony ślinotok i pragnienie. Pies będzie bardzo dużo pił oraz często oddawał mocz i rozwolniony kał, jakby chciał wydalić z organizmu szkodliwą substancję. W tym czasie dochodzi do zapalenia przewodu pokarmowego oraz uszkodzenia nerek, wątroby i mózgu. Następnie pojawiają się objawy nerwowe, jak niepokój, drżenie mięśni, niedowłady, bezcelowe ruchy kończyn lub siedzenie w bezruchu. Taki stan może trwać kilka godzin, a jego skutkiem jest zazwyczaj zapaść kończąca się zgonem w pierwszej dobie od spożycia trującej dawki soli.    Co zrobić w przypadku zatrucia?  W lżejszych przypadkach, po pojawianiu się pierwszych symptomów zatrucia lub podejrzenia spożycia przez psa dużej dawki soli, należy przede wszystkim zapewnić mu dużą ilość wody i spokój. Zazwyczaj takie działanie wystarcza i pies szybko dochodzi do siebie. Jeśli natomiast te pierwsze symptomy nie ustępują, a dodatkowo pojawiają się zaburzenia nerwowe, należy jak najszybciej udać się do weterynarza. Pies potrzebuje w takim przypadku intensywnego nawadniania oraz podania leków osłaniających wątrobę, podtrzymujących pracę nerek i serca.    Pamiętajmy! Trzymajmy z dala od psa nasze słone przekąski i przysmaki, solniczki oraz przyprawy, tak aby nasz ciekawy nowości psiak nie obsłużył się samodzielnie. Jak jest to ważne, przekonałam się sama, kiedy mój wiecznie głodny labrador o mało nie pożarł zostawionych koło kuchenki kostek rosołowych.    źródło: wikipedia, crvetcenter.com, swiatczarnegoteriera.republika.pl, slubowisko.pl  Inne wpisy z tej serii:- #1 Cebula- #2 Czekolada- #3 Rodzynki i winogrona- #4 Ziemniaki 