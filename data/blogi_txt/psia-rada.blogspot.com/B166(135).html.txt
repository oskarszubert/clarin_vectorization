Bokser          Galeria Psiej Rady.  Klasyfikacja FCI: Grupa II. Psy w typie pinczera i sznaucera, molosy, szwajcarskie psy pasterskie i inne rasy. Sekcja 2.1 Mastify.  Nr FCI: 144 WYGLĄD:     To pies średniej wielkości. Jego ciało jest zwarte i ma kwadratowy kształt. Kościec tej rasy jest mocny. Bokser cechuje się silnie umięśnionym ciałem.  Ma krótki grzbiet, mocne lędźwie oraz klatkę piersiową sięgającą stawów łokciowych. Ogon jest wysoko osadzony. Każde szczenię rodzi się z naturalnie długim ogonem oraz oklapniętymi uszami. Osobniki z krótkim ogonem lub stojącymi uszami były poddane kopiowaniu (obecnie jest to zakazane, wszystkie psy urodzone po 01.01.2012 muszą pozostać z naturalnymi ogonami oraz uszami). Czaszka tych psów jest szeroka, ma wyraźnie zaznaczony przełom czołowo-nosowy. Uszy w stanie spoczynku przylegają do policzków. Oczy, zawsze mające ciemny kolor, nie mogą być za małe, ani zbyt wyłupiaste. HISTORIA:     Boksery wywodzą się prawdopodobnie od bullenbeisserów (rasy z Środkowej Europy, obecnie wymarłej), buldogów angielskich, mastifów oraz terierów. Uzyskano w ten sposób psa zwinnego, mocnego i o smukłej sylwetce. Pierwszy bokser narodził w Niemczech w 1895 roku, a już rok później utworzono w Monachium klub boksera i rozpoczęto hodowlę tej rasy. Pierwszy wzorzec pochodzi z 1902 roku.    TEMPERAMENT: Są to żywiołowe, ale opanowane psy. Są wierne oraz bardzo przywiązane do właściciela. Nie lubi pozostawać sam. Potrzebuje stałego towarzystwa i dużo czułości. Uwielbiają dzieci, są wesołe i przyjazne. Bokser jest wspaniałym stróżem z silnym instynktem terytorialnym. Z powodu silnej relacji z domownikami będzie próbował ich bronić w razie zagrożenia.    PROBLEMY ZDROWOTNE:     Boksery są odporne, ale mogą mieć trudności z oddychaniem w trakcie upałów. Ta rasa cierpieć może również na dysplazję stawu biodrowego, niewydolność mięśnia sercowego oraz zwyrodnienia kręgosłupa. Osobniki tej rasy żyją od 10 do 11 lat. PIELĘGNACJA:     Sierść tych psów jest jednowarstwowa (nie posiadają podszerstka!), więc są one bardzo łatwe w pielęgnacji. Wystarczy czesanie raz, dwa razy na tydzień. Nie powinno się kąpać tego psa często ponieważ może doprowadzić to do zmniejszenia ochronnych właściwości szaty.     IDEALNY DOM: Boksery mogą mieszkać w mieszkaniu, choć o wiele lepiej będą czuły się w domu z dużym ogrodem, gdzie mogłyby się wybiegać. AKTYWNOŚĆ:     Są to bardzo aktywne psy. Potrzebują dużo ruchu i ćwiczeń, aby wyładować nadmiar energii. Zalecana jest co najmniej godzina intensywnych ćwiczeń. Psy tej rasy są polecane dla osób aktywnych, które lubią spędzać aktywnie czas ze swoim psem.    WYCHOWANIE:     Osobniki tej rasy podporządkowują się jednej osobie. Musi być to osoba konsekwentna i doświadczona oraz potrafiąca pozbawić psa instynktu nadmiernej dominacji. Boksery są posłuszne i szybko się uczą. Proces socjalizacji szczeniaka powinien rozpocząć się jak najwcześniej ze względu na korzenie rasy. Jeżeli zostanie to zaniedbane, bokser może wykazywać skłonności do bójek z innymi psami lub zwierzętami. źródło: wikipedia.org, rasy-psow.com, "Ilustrowana encyklopedia psów rasowych" - opracowano we współpracy z miesięcznikiem "Mój Pies"; zdjęcie: © PsiaRada.deviantart.com     POLECAM KSIĄŻKI: "Boksery" wyd. Egros   "Bokser" wyd. Galaktyka 