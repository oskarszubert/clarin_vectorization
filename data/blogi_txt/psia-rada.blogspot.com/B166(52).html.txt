Ziemniaki są warzywem powszechnie używanym w naszej kuchni. Jemy je praktycznie przez cały rok i uchodzą za pożywny składnik diety. Obiegowa opinia na temat ziemniaków jako pożywienia dla psa jest taka, że albo uważa się je za zdrowe, albo słabo trawione przez czworonoga, albo za wręcz szkodliwe.    Kilka słów o ziemniaku  Ziemniak należy do roślin z rodziny psiankowatych, które zawierają różne alkaloidy (solanina i chakonina) czyli roślinne związki chemiczne, mogące negatywnie wpływać na organizm. Substancje te mają za zadanie chronić roślinę przed intruzami. Zdrowy ziemniak zawiera niewielką ilość szkodliwych dla człowieka alkaloidów, a ugotowany traci toksyczne działanie.    O co więc chodzi z tymi ziemniakami? Szkodliwe zarówno dla człowieka jak i psa są surowe ziemniaki, które zostały narażone na działanie promieni słonecznych. Skórka ziemniaka zaczyna wówczas zielenieć, a bulwa ziemniaka zaczyna okres wegetacji, wypuszczając najpierw oczka, a potem pędy. W zielonej skórce, oczkach i pędach zaczynają się gromadzić duże ilości silnie toksycznej solaniny.  Dopuszczalna maksymalna norma solaniny dla człowieka wynosi 200 mg na 1 kg bulw. Zdrowy ziemniak zawiera niezagrażające człowiekowi ilości tej substancji w granicach 7-135 mg na 1 kg bulw. Natomiast ziemniak zielony z oczkami i pędami zawiera 1000 mg solaniny w 1 kg, czyli dawkę pięciokrotnie przewyższającą dopuszczalną normę. Obierając taki ziemniak należy starannie wykroić zieloną skórkę, pędy i oczka. W ten sposób pozbędziemy się ok. 96% zawartej w ziemniaku solaniny. Reasumując szkodliwe dla człowieka i psa są: oczka, pędy i zielona skórka. Zagrożeniem dla psa nie są same zdrowe i ugotowane ziemniaki, ale ich obierki, które pies może znaleźć przy kompostownikach, w koszach na śmieci, podczas spaceru po polach i innych miejscach. Ugotowane, zdrowe i ubite ziemniaki (np. w formie puree) nie szkodzą psu.    Objawy zatrucia  Solanina wykazuje właściwości rakotwórcze. W toksycznych dawkach powoduje podrażnienie przewodu pokarmowego i układu moczowego. Wywołuje biegunkę, wymioty, krwiomocz, skórcze oddechowe, ostre zapalenie błony śluzowej jelita i żołądka, obniżenie ciepłoty ciała, senność, ślinotok, drgawki. Nadmierne dawki solaniny mogą doprowadzić do śpiączki, a nawet śmierci. Pamiętajmy, aby podczas spacerów zwracać uwagę na to, co nasz pies upolował. Jeśli pies biega swobodnie w ogrodzie, a posiadamy kompostownik, zabezpieczmy go tak, aby nie mógł dostać się do jego zawartości. Wyrzucając do kosza obierki, zapakujmy je w biodegradowlne torebki lub w inny sposób sprawmy, aby dostęp do obierek nie był możliwy.    źródło: www.wikipedia.pl, www.swiatczarnegoteriera.republika.pl, potatoes.com  Inne wpisy z tej serii:- #1 Cebula- #2 Czekolada- #3 Rodzynki i winogrona- #5 Sól 