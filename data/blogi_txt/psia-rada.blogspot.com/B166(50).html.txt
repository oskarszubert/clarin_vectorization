deviantart.com   Większość z nas bardzo lubi czekoladę. Praktycznie w każdym domu pojawiają się nie tylko 100 gramowe tabliczki czekolady, ale także ciastka czekoladowe, batony, cukierki, ciasta z polewą czekoladową czy też kakao. Często jedząc jakieś łakocie zostawiamy je pod ręką bez świadomości tego, że jeżeli mieszkamy z psem, to mogą stać się one łatwym łupem dla naszego czworonoga. Jak się okazuje, zatrucie czekoladą jest najczęstszą przyczyną zatruć u psów.    Kakao - główny składnik czekolady, powstaje z ziaren kakaowca, które zawierają 2 substancje toksyczne dla naszego psa: teobrominę oraz kofeinę (metyloksantyny). Dla psa najbardziej niebezpieczna w czekoladzie jest obecność teobrominy, która znajduje się w dużych ilościach w gorzkiej czekoladzie, polewie czekoladowej oraz batonach. Dawka śmiertelna dla psów wynosi 90-250 mg na kilogram masy ciała. Przykładowo tabliczka gorzkiej czekolady zawiera 450 – 1600 mg teobrominy, czekolada mleczna 150 – 220 mg, a łyżka stołowa kakao w proszku 80-390 mg.    Dlaczego jest tak niebezpieczna?  Toksyczność teobrominy związana jest z jej bardzo wolnym metabolizowaniem i usuwaniem z organizmu. Dopiero po około 17 godzinach zostanie przetrawiona połowa zjedzonej przez psa dawki. Metyloksantyny działają pobudzająco na układ nerwowy, wywołują nadmierną aktywność serca i układu oddechowego.    Objawy  Wystąpienie objawów zatrucia czekoladą u psów związane jest z kilkoma czynnikami: wielkością psa, jego wagą, stanem zdrowia oraz oczywiście ilością i rodzajem zjedzonej czekolady. Dawki zagrażające zdrowiu zaczynają się od 20 mg na kilogram masy ciała, a przekroczenie 60 mg na kilogram masy ciała skutkuje poważnymi objawami ze strony układu nerwowego. Oznacza to, że zjedzenie przez dużego psa jednej czy dwóch kostek czekolady nie wywoła negatywnych objawów, ale niekontrolowane zjedzenie większej ilości, zwłaszcza pod nieobecność właścicieli, może być już bardzo niebezpieczna. Należy również pamiętać o tym, że czekolada często łączona jest z orzechami, migdałami, czy alkoholem, które same będąc szkodliwe dla psa, zwiększają toksyczność zjedzonej czekolady. Objawy zatrucia to wymioty (często z krwią), bóle brzuch, podwyższone ciśnienie, nadpobudliwość, zwiększone pragnienie, częste oddawanie moczu, ślinotok, chwiejny chód. W cięższych przypadkach może wystąpić sztywność mięśni, krew w moczu, przyspieszony oddech, biegunka, drżenie ciała, drgawki. Przy zatruciu czekoladą konieczna jest wizyta u weterynarza. Pamiętajmy, aby nasze łakocie trzymać w miejscu niedostępnym dla psa. Nie dzielmy się z nimi naszymi smakołykami, nawet jeśli widzimy błagalny wzrok naszego pupila. W sklepach dla zwierząt dostępne są specjalne czekolady dla psów, które na pewno im nie zaszkodzą.    źródło: wikipedia.org; zdjęcie czekolady (c) lizzy1e  Inne wpisy z tej serii:- #1 Cebula- #3 Rodzynki i winogrona- #4 Ziemniaki- #5 Sól 