Czyli jak nie będąc znawcą-dietetykiem  wybrać dobrą karmę Czasy, kiedy w Polsce można było kupić kilka gatunków karm minął bezpowrotnie. Dziś mamy do wyboru całą gamę suchych karm, zróżnicowanych nie tylko jakością składników,  ale także dostosowanych do wieku psa, jego wagi i aktywności życiowej, a także stanu zdrowia. Do nabycia są również karmy dedykowane poszczególnym rasom. Nie jest łatwo znaleźć odpowiedź na pytanie, co będzie najlepsze dla naszego psa. Wielu specjalistów pracuje na rzecz koncernów sprzedających w Polsce karmy i z oczywistych względów będą chwalili swoje. Na różnych stronach i portalach można znaleźć wiele wykluczających się opinii, ale nie dajmy się zwariować. Ta sama karma bywa inaczej tolerowana przez różne psy, więc nie ma jednoznacznej odpowiedzi, która z nich jest najlepsza, podobnie jak nie można definitywnie stwierdzić, która firma produkująca żywność dla ludzi jest najlepsza. Wychodzę jednak z założenia, że lepiej być świadomym konsumentem, niż bezwiednie poddawać się perswazji reklam i automatycznie chwytać za worek z karmą w pobliskim supermarkecie.  Nawet jeśli do tej pory nie interesowaliście się składem karmy i przeznaczaliście na ten cel określony budżet, warto sprawdzić, czy za te same pieniądze nie można czasem nabyć czegoś lepszego. Istnieje wiele przeglądarek, które ułatwiają zadanie, a na stronach producentów czy też sklepów internetowych można bez problemu sprawdzić i porównać skład kilku karm.  Moich 12 zasad przy wyborze karmy:  Najważniejsze w karmie jest mięso. Najlepiej byłoby, aby karma składała się w 40% z mięsa, ale tyle zawierają karmy z górnej półki. Optymalnie cenowo i jakościowo to 20%. Zwróć uwagę na faktyczny udział mięsa w karmie, jeśli w składzie jest świeże mięso, które traci 80% objętości w procesie produkcji karmy – sprawdź na nowo proporcje.  Nie polecam karm, w których zboża są dominujące, bo dostarczymy psu zbyt dużo pustych węglowodanów, co prowadzi do otyłości. Ze zbóż najlepiej przyswajalny jest ryż (70%).  Obecność pulpy buraczanej nie przekreśla karmy, jeśli ma zapewnić właściwą perystaltykę jelit, ale zdecydowane „nie dla włókien”, jeśli stanowią najtańszy wypełniacz karmy. Pamiętajmy: ryż zawiera bardzo mało błonnika, więc w takim przypadku obecność dodatkowych włókien wydaje się być uzasadniona. Owoce i warzywa mają większą wartość odżywczą niż zboża. Sproszkowane jajko jest jednym z najbardziej odżywczych składników. Jego strawność wynosi ok. 98%. Zawiera także dużo kwasów tłuszczowych omega-6 oraz omega-3. Dobra karma może wcale nie zawierać zbóż. Spoiwem do produkcji chrupek jest wówczas ziemniak, groch,  ciecierzyca, lucerna. Dobrze jest jeśli karma zawiera glukozaminę i chondroitynę, które utrzymują stawy w dobrej kondycji i zapobiegają bólom stawów u starszych psów.   Unikajmy karm stosujących bardzo ogólne określenia: np. „zwierzęcy” – brak podania konkretnego źródła składników, „pochodzenia zwierzęcego”, „pochodzenia roślinnego”. Nieregularny kształt kulek należy traktować jako zaletę, a nie wadę, bo zawierają mniej wypełniaczy pozwalających uzyskiwać regularne, a czasem wręcz wyszukane kształty. Kolor karmy jest bez znaczenia, barwniki mają wpłynąć na nas, przekonując, że są bardziej mięsne (kolor czerwony) lub naturalne (kolory odpowiadające warzywom). Wielkość kulek - zwykle producenci dostosowują wielkość kulek do rozmiarów  psa, a właściwie jego szczęk. Opcje Mini, Medium, Large  większości karm różnią się między sobą nie tylko składem karmy, ale wielkością granulek. Jeżeli kupujemy karmę uniwersalną, powinniśmy zadbać, żeby granulki nie były za małe. Pies ma  gryźć kulki, a nie łykać w całości.  Nagradzajmy zakupem tych producentów, którzy rzetelnie informują o składzie karmy, a nie stosują zabiegi marketingowe dezinformujące kupujących, jak np. rozdzielanie, kiedy producent wymienia różne elementy tego samego składnika i rozdziela je, aby mięso nadal było na pierwszym miejscu.     5 ważnych informacji z analizy procentowej   Białko - optymalny poziom białka w karmie to przedział między 22%-25%. Producenci nie informują jednak, ile jest w niej białka zwierzęcego, a ile roślinnego. Przewaga białka roślinnego, wynikająca z dominującej obecności zbóż w karmach może wywołać alergię. Dlatego zwróćmy uwagę na skład karmy: mięso i zboża, aby przynajmniej zorientować się, jakie jest główne źródło białka. Warto też wiedzieć, że nadmiar białka szkodzi psom i może prowadzić do choroby nerek, co jest dość częstym problemem starszych psów. Tłuszcze – główne źródło energii dla psa. Najlepszym tłuszczem, którego powinniśmy szukać w karmach jest tłuszcz z kurczaka, indyka, łososia, śledzia, konserwowany witaminą E, a nie konserwantami dopuszczonymi przez unię. Tłuszcze muszą być zidentyfikowane, a nie określane jako „tłuszcze i oleje”. Zapotrzebowanie na tłuszcz dorosłych osobników to 10-20%, a u psów ze skłonnością do otyłości i seniorów to 7-12%. Węglowodany – najlepsze karmy w Polsce zawierają ok. 23-25% węglowodanów. Większość zdecydowanie powyżej 40%, co prowadzi do otyłości psa, jeśli pies jest umiarkowanie aktywny. Wilgotność – im mniejsza, tym lepiej. Dobre karmy mają ok. 6%.  Popiół – to ważny składnik karmy, określa zawartość minerałów w karmie. W dobrej karmie jest go od 5% do 9%.   Kiedy już kupimy karmę, zwróćmy uwagę na jej zapach. Powinien być intensywny, rybi.  Warto wspomnieć, że bardzo ważne jest prawidłowe przechowywanie karmy. Zawarty w niej tłuszcz, w połączeniu z tlenem - utlenia się, przez co zmienia się przyswajalność składników. Worki z karmą trzeba szczelnie zamykać!  Polecane przez hodowców suche karmy w czterech przedziałach cenowych za 15 kg worek  Do 100 zł: DiBag i Brit Od 100 zł do 150 zł: Fitmin i Josera Od 150 zł do 200 zł: Koebers, Belcando, First Class, Pronature, Acana, Vollmers, Fides Euro Premium Powyżej 200 zł: Forza 10, Nutram, 1st Choice, Pronature Holistic, ProFormance, Orijen, ZiwiPeak.   Nie podawałam tych karm mojemu psu, ale zamierzam niektóre z nich przetestować, o czym oczywiście Was poinformuję. Jeśli karmicie którąś z nich Waszego psiaka, będę wdzięczna za opinie, bo Wasze doświadczenia przydadzą nam się wszystkim.        źródło: psy.pl, czterylapy.skoczow.pl, psy24.pl, swiatczarnegoteriera.republika.pl, vetopedia.pl, e-trainingfordogs.com  Inne wpisy z tej serii: - Jak wybrać karmę?- Jak wybrać karmę? #1 Mięso- Jak wybrać karmę? #2 Zboża i inne składniki 