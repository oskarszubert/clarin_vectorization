Dokładnie tydzień temu miałyśmy okazję zobaczyć psie wydarzenie roku, Dog Chow Disc Cup. Zawody te organizowane przez firmę Purina, odbywały się na Polach Mokotowskich 31 sierpnia i 1 września. Pierwszy dzień imprezy rozpoczynał się kwalifikacjami w zawodach Dog Diving, natomiast około dwie godziny później mogliśmy podziwiać zawody Time Trial. Od godziny trzynastej trwała konkurencja Toss Fetch, a zaraz po niej finał Time Trial oraz pierwsza runda Freestyle. Na sam koniec pozostawiono dwa pokazy – Obedience (posłuszeństwo sportowe), taniec z psem – oraz wstępną rundę z Dog Divingu.    Na następny dzień przypadały finały w poszczególnych konkurencjach oraz zawody Dog Dartbee. Pierwszy dzień września urozmaicono również o kilka dodatkowych pokazów (np. zaganianie kaczek, taniec z psem) oraz rozdanie nagród.    Sporty kynologiczne, które można było podziwiać w ciągu tych dwóch dni:    Dog Diving to nic innego jak skok w dal do wody. Właściciel ustawia się z psem na pomoście o długości dwunastu metrów. Pies wykonuje skok za zabawką. Ten, który osiągnie największą odległość, wygrywa. Time Trial to zawody, w których zawodnik musi wykonać dwa dwudziestometrowe rzuty frisbee, a pies je złapać. Zaraz po chwycie dysku czworonóg w jak najszybszym tempie musi wrócić do właściciela pokonując linię mety.    Toss Fetch jest jedną z bardziej zjawiskowych konkurencji dogfrisbee. Polega na aportowaniu dystansowym. Oceniana jest ilość i jakość (dalekość) celnych rzutów i chwytów dysku przez psa w ciągu kilku minut. Każdego miłośnika psów z pewnością zachwyci Freestyle, który jest połączeniem tańca z trikami frisbee. Pies i jego właściciel mają dwie minuty na prezentację różnych figur w rytm wybranej muzyki.    Obedience, inaczej posłuszeństwo sportowe, polega na wykonaniu komend przez psa bez najmniejszego wahania i jak najdokładniej. Jest to bardzo trudna i wymagająca skupienia dyscyplina. Na wyniku może zaważyć nawet krzywe siedzenie psa! Dog Dartbee jest psią wersją rzutek. W tej konkurencji pies musi złapać frisbee w jak najwyżej punktowanej strefie.    Kilka zdjęć z pierwszego dnia imprezy:                          PO WIĘCEJ ZAPRASZAMY DO GALERII PSIEJ RADY.   Impreza jest jak najbardziej godna polecenia. Poza zawodami można było udać się na bezpłatne badania naszego pupila oraz zasięgnąć porady dietetyka lub behawiorysty. Ponieważ w tym roku udało nam się być na jednym dniu eventu, mamy nadzieję, że za rok zostaniemy dłużej, a wam przekażemy obszerniejszą relację. Tymczasem zachęcamy  was do aktywnego spędzania czasu z waszymi pupilami i kto wie, może udziału w tej lub podobnej imprezie za rok. 