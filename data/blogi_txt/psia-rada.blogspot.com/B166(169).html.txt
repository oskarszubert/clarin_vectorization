Rottweiler     Galeria Psiej Rady.   Klasyfikacja FCI: Grupa II. Pinczery i sznaucery, molosy, psy górskie i szwajcarskie psy do bydła  Sekcja 2. Molosy w typie mastifa.  Nr FCI: 147    WYGLĄD: Jest to pies o mocnej, harmonijnej budowie o wysokości 61-68 cm (pies) lub 56-63 cm (suka). Według wzorca pies tej rasy powinien ważyć około 50 kilogramów, suka około 42 kilogramów. Ma silny, prosty grzbiet, głęboką klatkę piersiową oraz wysokie i mocne lędźwie. Posiada masywną głowę, szeroką czaszkę, której przełom czołowo-nosowy jest wyraźnie zaznaczony. Nos u tej rasy zawsze jest czarny. Ma mocne szczęki i nieobwisłe wargi. Oczy w kształcie migdałów powinny mieć kolor ciemnobrązowy. Średniej długości uszy o trójkątnym kształcie opadają i dobrze przylegają. Ogon, w spoczynku zwisa, noszony na wysokości linii grzbietu. Włos jest średniej długości, twardy i gładki, dobrze przylega do do ciała. Podszerstek nie może prześwitywać przez włos okrywowy. Umaszczenie zawsze czarne z ograniczonym podpalaniem.    HISTORIA:  Początki tej rasy sięgają czasów Imperium Rzymskiego. Były one wykorzystywane do pilnowania bydła oraz ciągania zaprzęgów wypełnionych amunicją i żywnością. Niegdyś rottweilery były lżejsze, smuklejsze, a ich ogon miał haczykowaty kształt. Na przestrzeni lat ich wygląd coraz bardziej się zmieniał, co przyczyniło się również do zmiany zastosowania tej rasy. Rottweiler wywodzi się z ziem niemieckich, konkretniej ze Szwabii. Swoją nazwę zawdzięczają miejscowości Rottweil, które słynęło z targów bydłem. Pierwszy Klub Hodowców Rottweilera został założony 13 stycznia 1907, a trzy miesiące później założono również Południowoniemiecki Klub Rottweilera. Ogólnoniemiecki Klub Rottweilera powstał w 1921 roku po złączeniu dwóch wcześniejszych klubów. Pierwsze rottweilery zostały wpisane do francuskiej księgi rodowodowej w 1970 roku, natomiast pierwszy polski klub tej rasy powstał w roku 1987.    TEMPERAMENT:  Są to psy uparte, skłonne do dominacji (samce bardziej niż samice). Cechują je również pewność siebie i niezależność. Są zrównoważone, ale przez ich trudny charakter potrzebują odpowiedniego właściciela. Są wiernymi i zdyscyplinowanymi towarzyszami. Lubią wszystkich członków rodziny, również dzieci, których instynktownie bronią i bardzo się przywiązują. Osobniki tej rasy są odważne i agresywne, jeżeli zmuszą ich do tego okoliczności. Nie poleca się trzymania rottweilera z innymi przedstawicielami jego gatunku.    PROBLEMY ZDROWOTNE:  Tak jak u większości dużych ras rottweilery są podatne na dysplazję stawów biodrowych oraz dysplazję stawów łokciowych. Mogą wystąpić u nich również różne alergie i choroby nowotworowe. U tej rasy występuje niskie zagrożenie skrętu żołądka.    PIELĘGNACJA:  Sierść rottweilera jest krótka. Potrzebuje szczotkowania raz w tygodniu. W okresie linienia potrzebuje zwiększonej ilości zabiegów pielęgnacyjnych. Dieta tego psa powinna być bogata w białko, a posiłki zaleca się podawać po wysiłku fizycznym.    IDEALNY DOM:  Dom, w którym ten pies będzie się czuł dobrze to na pewno miejsce u boku konsekwentnego właściciela oraz rodziny, która będzie go kochać. Jest to pies towarzyszący, ale także stróżujący i obronny, więc dobrze będzie czuł się na dużej posesji, która będzie jego swoistym terytorium.    AKTYWNOŚĆ:  Rottweilery to psy aktywne potrzebujące sporej dawki dziennego ruchu.     WYCHOWANIE:  Ten pies potrzebuje twardej ręki i konsekwentnego wychowania. W Polsce, rottweiler jest wpisany na wykaz ras psów uważanych za agresywne.    źródło: wikipedia.org, zdjęcie: © PsiaRada.deviantart.com   POLECAM KSIĄŻKI:    "Rottweiler" wyd. Makao Press    "Rottweiler" wyd. Egros 