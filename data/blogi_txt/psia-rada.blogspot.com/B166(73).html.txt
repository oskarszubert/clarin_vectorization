Wybór karmy wydaje się sprawą banalnie prostą. W każdym praktycznie sklepie tradycyjnym czy internetowym są ich dziesiątki.  Kryteria wyboru karmy dla zdrowego psa sprowadzają się praktycznie do ceny lub jakości albo też stanowią kompromis pomiędzy jednym a drugim.  No i tu zaczyna się problem: jak ocenić, czy karma jest dobra jakościowo, jaki powinien być jej skład, jak nie przepłacać, a jednocześnie dać naszemu psu to, co najlepsze.   Jak to zwykle bywa, moje osobiste dylematy stały się zachętą do zebrania możliwie największej ilości informacji i podzielenia się z Wami zdobytą wiedzą.  Czytałam ulotki i reklamy różnych producentów i dystrybutorów, analizowałam skład poszczególnych karm i im dalej brnęłam w temat, tym bardziej dochodziłam do przekonania, że cała moja dotychczasowa wiedza legła w gruzach i karmę kupowałam kompletnie przypadkowo. Dlatego tym postem rozpoczynam serię wpisów na temat karmy dla psa, dzieląc się z Wami moimi wnioskami, doświadczeniami, jak również prosząc o  sugestie i opinie na temat karmy, które podajecie Waszemu psu. Chciałabym w tym jednym miejscu zebrać jak najwięcej informacji, aby wybór karmy stał się świadomy i prosty.    Przy wyborze różnych produktów, nie tylko karmy dla psa, kierujemy się przekonaniem, że im droższy produkt tym lepsza jakość, co w gruncie rzeczy jest słuszne. Za bardzo dobrą karmę, trzeba sporo zapłacić. Rozpiętość cenowa za 15 kg suchej karmy dla dużego psa to przedział od 75 zł do 400 zł, a najdroższa karma jaką spotkałam kosztuje prawie 400 zł za 5 kg. Warto więc w pierwszej kolejności zastanowić się, ile jesteśmy w stanie zapłacić za worek karmy i dopiero w tej grupie cenowej szukać tej najlepszej, opierając się na jej składzie. Według mnie najprościej wyróżnić 4 grupy cenowe: najtańszą do 100 zł, następnie średnią od 100 zł do 150 zł, kolejna grupa to karma droga od 150 zł do 200 zł i najdroższa, za którą zapłacimy ponad 200 zł.    Każdy producent karmy ma obowiązek podać na opakowaniu jej skład. Czytając dziesiątki opakowań doszłam do wniosku, że w sposobie podawania składu karmy panuje dość duża dowolność. Jedni informują procentowo o składnikach, a inni wymieniają je tylko. Są producenci informujący o witaminach i minerałach zawartych w karmie, inni w ogóle na ten temat nie piszą ani słowa. Warto wiedzieć, że  na worku z karmą producent musi napisać prawdę o składzie karmy. Ulotki i inne materiały reklamowe już do tego nie zobowiązują i często informacje na nich zawarte to czysty marketing, podobnie jak stosownie oznaczeń Premium, itp. Przepisy mówią ponadto, że producent (jeśli nie podaje procentowego składu karmy) ma obowiązek umieścić w jej składzie na pierwszym miejscu to, czego jest najwięcej. Ale uwaga: producenci karm omijają ten przepis w ten sposób, że rozbijają daną grupę produktów na pojedyncze składniki, co w efekcie plasuje mięso na pierwszym miejscu. Rzetelnie podana informacja to: np. pszenica, a już informacja pszenica łuszczona, wytłoczki z pszenicy, kiełki z pszenicy, mąka pszenna jako składniki jednej karmy podane oddzielnie, zdradzają, że tej pszenicy jest zdecydowanie więcej niż producent chce podać. Dlatego warto zsumować zboża i przekonać się, czy nadal na pierwszym miejscu jest mięso, które jest najważniejszym składnikiem karmy.   W kolejnych wpisach z tej serii będzie więcej o tym, co to jest właściwie mięso w karmie, co oznaczają poszczególne składniki karmy i wiele innych ciekawych informacji.\    A teraz pytanie dla Was:   Jaką karmę podajecie Waszemu psu? Którą polecacie?     źródło zdjęcia: sheknows.com  Inne wpisy z tej serii:- Jak wybrać karmę? #1 Mięso- Jak wybrać karmę? #2 Zboża i inne składniki - Jak wybrać karmę? #3 Podsumowanie 