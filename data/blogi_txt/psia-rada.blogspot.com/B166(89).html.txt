Kiedy podczas szczotkowania psa zauważysz „białe płatki” na sierści, to oznacza że Twój pies ma dość często występujący u czworonogów łupież. Pojawienie się łupieżu może być objawem choroby skóry, a to wymaga specjalistycznej pomocy. Zdarza się jednak, że można się go pozbyć we własnym zakresie przy użyciu prostych zabiegów.    Skąd się bierze?  Łupież to złuszczony naskórek, który pojawia się, jeśli łuszczenie i generowanie się naskórka nie przebiega w sposób prawidłowy. Łupież towarzyszy wielu chorobom skóry o podłożu alergicznym, grzybiczym czy też hormonalnym. Najczęstszą jednak przyczyną jest zła dieta psa, pozbawiona odpowiedniej ilości aminokwasów i nienasyconych kwasów tłuszczowych, co objawia się poza łupieżem matową i łamliwą sierścią. Inną przyczyną może być zbyt suche powietrze, w którym przebywa pies, a także nieprawidłową higieną skóry psa – przesuszenie skóry kosmetykiem używanym do kąpieli, zbyt rzadkie kąpiele, używanie do kąpieli zbyt gorącej wody, słabej jakości środki do kąpieli lub używanie szamponów i mydeł przeznaczonych dla człowieka czy też niewystarczające spłukiwanie środków do kąpieli.        Jak z nim walczyć? Podstawowa rzeczą jest ustalenie prawdopodobnych przyczyn. Czy w ostatnim czasie zmieniliśmy coś w diecie psa (np. nowa karma)? Jaka jest jakość spożywanego pokarmu? Niskiej jakości karma czy też resztki ze stołu mogą być przyczyną pojawienia się łupieżu ze względu na niską zawartość białka i nienasyconych kwasów tłuszczowych. W takim przypadku najlepiej będzie zmienić karmę na dobrą gatunkowo. Posiłek psa można wzbogacić 1 łyżką dobrego gatunkowo oleju roślinnego (słonecznikowy, kukurydziany) na 5 kg masy ciała. Można również zastosować suplementy diety przeznaczone do poprawy stanu włosa. Psa należy kąpać raz lub dwa razy w tygodniu specjalnym szamponem do sierści z łupieżem, który zawiera substancje łagodzące jak alantoina czy pantenol oraz substancje keratoplastyczne jak kwas salicylowy. Jeśli sierść psa jest matowa i sucha, można zastosować odżywki do nawilżania po kąpieli. Jeśli zaś jest tłusta, należy zastosować odpowiedni do takiej sierści szampon zawierający np. nadtlenek benzoilu lub siarkę. Poprawę stanu sierści powinniśmy zaobserwować po 3-4 tygodniach. W przeciwnym wypadku należy zgłosić się do weterynarza.    Warto też rozważyć metody, które stosowane były przez hodowców psów w czasach, kiedy nie można było dostać żadnych środków do pielęgnacji sierści psa. Jedną z nich jest płukanka z octu, która jest naturalną odżywką do włosów: lekko przyciemnia włosy, łagodzi podrażnienia, swędzenie, usuwa suchość skóry, pomaga pozbyć się łupieżu, zamyka łuski, ma wpływ na pH skóry. W czasach, kiedy o odpowiednie preparaty dla psa było trudno, płukanka ta była stosowana do ostatniego płukania sierści po skończonym myciu. W tym celu przygotowujemy roztwór: 1 litr ciepłej wody i 1 łyżka stołowa octu. Pamiętajmy, aby ominąć okolice oczu, uszu i pyska polewając psa płukanką!    Nie ma zgodności, co do tego, czy sierść z łupieżem należy szczotkować regularnie czy też nie. Niewątpliwą zaletą jest usunięcie łupieżu, wadą z kolei możliwość pobudzenia skóry do złuszczania się. Jeśli pomimo szczotkowania łupież nadal występuje, należy zmniejszyć jego częstotliwość.    Kiedy wizyta u weterynarza jest konieczna? Jeśli domowe sposoby zawodzą i nie obserwujemy żadnej poprawy lub nie udaje nam się całkowicie usunąć łupieżu w ciągu 1-2 miesięcy, powinniśmy zasięgnąć opinii weterynarza. Wizyta u weterynarza jest niezbędna, jeśli łupieżowi towarzyszą inne zmiany skórne jak wysypka, owrzodzenia, ranki, strupy czy też świąd skóry.    Pamiętajmy! Lecząc łupież psa nie wolno stosować szamponów przeciwłupieżowych dla ludzi!          źródło: www.twojezwierze.pl; www.swiatczarnegoteriera.pl     Biała sierść    Czarna sierść 