Właśnie dziś dowiedzieliśmy się, że Larry dostał dom! Powodzenia na nowej drodze życia maleńki :)      Larry - Szczęściarz # 1 - Znalazł dom!  "Nie wiemy jak to możliwe, że pies tak dobry i skromny jak Larry trafił do schroniska dla bezdomnych zwierząt. Widać Anioły też tu trafiają, może właśnie w tym miejscu ma spotkać przeznaczonego sobie człowieka, który odmieni jego los. Larry to wspaniały pies - mądry i przyjacielski od pierwszego kontaktu, grzeczny dla suń, z którymi dzieli schroniskową klatkę. To pies, który będzie oddanym przyjacielem całej rodziny, jest wyczulony na każdy gest człowieka, bardzo się pilnuje, nawet tymczasowych opiekunów i wolontariuszy, ładnie się podporządkowuje i jest posłuszny. Larrego należy traktować zawsze pozytywnie, nigdy gwałtownie (krzyki, szarpanie smyczy - wykluczone, ich skutkiem u każdego psa będzie jedynie utrata zaufania i porozumienia). Larry to pies, który najlepiej odnajdzie się wśród dobrych i spokojnych ludzi, o racjonalnym i serdecznym podejściu. Ma zadatki na psa towarzyszącego i takie powinno być jego przeznaczenie. Łagodny dla wszystkich i grzeczny, powinien żyć z ludźmi i nie nadaje się na psa podwórzowego. Jest w wieku około 2 lat lecz często zachowuje się i wygląda jak szczenię. Puszczony luzem na wybiegu przybiega na każde wezwanie ale po adopcji należy nauczyć go bezpiecznego chodzenia po poznanej wcześniej na smyczy i bezpiecznej okolicy. Największa zaletą Larrego jest jego wspaniały charakter ale i uroda wymaga podkreślenia. Wygląda jak owczarek niemiecki z domieszką psa szorstkowłosego. Zjawiskowo piękny, nieziemsko dobry, oczekuje na swojego wymarzonego człowieka, w Schronisku na Paluchu." 