Husky syberyjski (Arctic Husky)          Galeria Psiej Rady. Klasyfikacja FCI: Grupa V. Szpice i psy w typie pierwotnym. Sekcja 1. Północne psy zaprzęgowe.  Nr FCI: 270    WYGLĄD: Husky to średniej wielkości pies o głębokiej i mocnej klatce piersiowej. Ma prosty grzbiet, szczupłe i umięśnione lędźwie oraz ogon gęsto porośnięty sierścią, często noszony nad grzbietem, zawinięty na kształt sierpa, gdy pies jest czymś zainteresowany. Średniej wielkości głowa jest proporcjonalna do reszty ciała, ma okrągły kształt. Oczy w kształcie migdałów mają kasztanowy bądź błękitny kolor. Trójkątne uszy są lekko zaokrąglone na końcach i  stoją prosto do góry.   HISTORIA: Rasa ta należy do ras pierwotnych i wywodzi z rejony Kołymy w północnej Syberii. Hodowlą tej rasy zajmowali się Czukcze, Kamczadałowie, Koriacy i Jukagirowie, którzy zaliczani są do ludów paleoazjatyckich. Około pół miliona lat temu klimat na tym obszarze był cieplejszy i sprzyjał terenom łowieckim. Ludzie zdobywali pożywienie polując z pomocą psów myśliwskich. Około 3000 lat temu, kiedy klimat znacznie się ochłodził, Czukcze zaczęli wykorzystywać psy do ciągnięcia sań, ponieważ zdobycie pożywienia wiązało się z pokonywaniem znacznych odległości. Pożądanym psem było zwierzę o niezbyt dużych rozmiarach, potrzebujące małą ilość pokarmu, ale równocześnie silne, aby móc ciągnąć upolowaną zdobycz na długich dystansach. Typowe zaprzęgi składały się z 6-8 psów, a gdy ładunek był ciężki zaprzęgano nawet 16-18. Zaprzęgi liczące 20 psów potrafiły pokonać w ciągu 6 godzin dystans 120 km, ciągnąc około 600 kg. Psy używane były również później przez Rosjan do transportu pasażerów i poczty, pokonując 160-180 km dziennie w szybkim tempie. Słowo „husky” oznacza ochrypły i tego określenia używano kiedyś w stosunku do wszystkich psów zaprzęgowych. Obecnie nazwa ta odnosi się wyłącznie do rasy siberian husky. W 1909 r. rosyjski handlarz sprowadził husky do Kanady i wystawił je w wyścigu „All Alaska Sweepstake” na dystansie 650 km. Ze względu na stosunkowo niewielkie rozmiary w porównaniu z innymi psami zaprzęgowymi husky zostały wyśmiane i nazwane „szczurami syberyjskimi”. Dopiero zajęcie trzeciego miejsca w tym morderczym wyścigu wzbudził respekt i szacunek dla tych psów. Wkrótce potem husky wygrywał w kolejnych wyścigach, a psy z zaprzęgu słynnego Leonarda Seppali dały początek hodowli tej rasy na kontynencie amerykańskim. Rozwój hodowli wzmocnił sławę husky jako psów nie tylko szybkich, ale i wytrzymałych i doprowadził do zarejestrowania rasy przez „Amerykański Kennel Club”. Krzyżówki z miejscowymi psami doprowadziły do uzyskania typu uniwersalnego. W latach 50-tych i 60-tych hodowla tej rasy przeżywała swój rozkwit w Ameryce Północnej. Wtedy to wysyłano też pierwsze psy tej rasy do Europy. Popularność i liczebność siberian husky w Europie znacząco wzrosła wraz z rozwojem sportu zaprzęgowego.    TEMPERAMENT:  Są to bardzo sympatyczne i wesołe psy, które przywiązują się do właścicieli i uwielbiają zabawę z dziećmi. Przez swoje usposobienie nie jest to dobry pies stróżujący - jednakowo powita członka rodziny i intruza. Husky mają tendencje do ucieczek i lubią kopać doły, więc lepiej nie kupować tego psa, gdy chce się mieć nieskazitelny ogród. PROBLEMY ZDROWOTNE:  Husky są psami odpornymi. U tej rasy występuje pewna wada wrodzona - heterochromia iridum, czyli różnobarwność tęczówek, dzięki której można spotkać również psy o jednym oku brązowym, drugim natomiast niebieskim. Wada ta nie powoduje żadnych skutków ubocznych.    PIELĘGNACJA:  Szata huskiego wymaga regularnego czesania szczególnie w okresie linienia. Nie są to psy polecane dla kogoś kto nie lubi sierści. Ta rasa zrzuca jej naprawdę dużo!    IDEALNY DOM: Idealnym domem dla tego psa będzie dom z ogromnym ogrodem, gdzie będzie mógł spożytkować swoje nieskończone pokłady energii.    AKTYWNOŚĆ: Są to psy bardzo aktywne. Potrzebują ogromnej dawki ruchu, którą najłatwiej im spożytkować w trakcie zimy. Są to bowiem psy idealne do wyścigów zaprzęgów czy skijoringu. Świetną zabawę i zmęczenie zapewnimy im również bikejoringiem, dogtrekkingiem czy canicrossem.    WYCHOWANIE:  Husky potrzebuje przywódcy, który stępi jego chęć do dominacji. Jest to pies uparty, więc jego właściciel musi być cierpliwy i stanowczy. Socjalizacja szczeniaka ma ogromny wpływ na przyszłe zachowanie huskiego - uczy się wtedy akceptacji innych zwierząt czy osób.    źródło: wikipedia.org, zdjęcie: © PsiaRada.deviantart.com     POLECAM KSIĄŻKI:   "Husky syberyjski" wyd. Galaktyka   oraz   "Husky i inne" wyd. Egros 