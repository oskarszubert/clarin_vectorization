Czytając nagłówek artykułu informującego o uruchomieniu w Stanach Zjednoczonych DogTV pomyślałam, że chodzi o specjalistyczny kanał dla miłośników psów. Nic bardziej mylnego. Wyobraźcie sobie, że w sierpniu ubiegłego roku uruchomiony został specjalny, ogólnokrajowy kanał skierowany dla czworonogów. DogTv proponuje trzy rodzaje programów: relaksujące, stymulujące i oswajające.    Pomysłodawcy kanału dla psów kierowali się przekonaniem, że przebywające samotnie psy, których opiekunowie spędzają wiele godzin w pracy, nie tylko śmiertelnie się nudzą, ale także przeżywają stres spowodowany samotnością.  Opracowano więc krótkie 3-5 minutowe spoty, które mają odwrócić uwagę czworonogów od nadmiernego rozrabiania podczas nieobecności pana, zapobiec nudzie, czy też innym niepożądanym zachowaniom. Okazuje się bowiem, że psy bardzo lubią oglądać swoich krewniaków i inne zwierzęta, szybko poruszające się obiekty, animacje i krajobrazy. Bardzo pozytywnie reagują na głos dziecka, a muzyka klasyczna je relaksuje i usypia.     Założyciel DogTV Ron Levi obiecuje, że dzięki psiej telewizji żaden pozostawiony w domu pies nie będzie czuł się samotny. Jest przekonany, że kanał odniesie ogromny sukces, znajdując odbiorców w ponad 20 milionach domów w USA, skłonnych płacić miesięczny abonament 4,99 USD. Fanpage telewizji polubiło już blisko 72 tysiące osób, a użytkownicy kanału wydają się być zadowoleni … właściwie opiekunowie użytkowników.     Pomysł uruchomienia DogTV wydaje się dość kontrowersyjny. Warto dodać, że nad jego stworzeniem pracowali specjaliści, jak np. Victoria Stiwell (znana na świecie trenerka psów),  prof. Nicholas Dodman (behawiorysta zwierząt), Warren Eckstein (obrońca praw zwierząt). Przez cztery lata prowadzono badania zachowań zwierząt, testy i badania rynku, aby stworzyć program najbardziej odpowiadający czworonogom.   A Wy co o tym sądzicie?     na podstawie www.psy.pl, streetwise.com, guardianlv.com 