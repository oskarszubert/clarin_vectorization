Dzisiaj przez godzinę przeżywaliśmy w domu istny horror. Moja Ari, sześcioletnia suczka rasy labrador, z nieznanego mi powodu połknęła zabawkę!   Zacznę jednak od początku. Jakiś czas temu ktoś wrzucił do naszego ogrodu lateksową zabawkę dla psa tzw. jeżyk-piłeczkę. Zwróciliśmy na to uwagę, ale jakoś nikomu nie przyszło do głowy, że zabawka może być groźna dla naszego labradora. Ari  codziennie czeka na mnie przed domem, bo wie, że jak wrócę ze szkoły, to na pewno będzie zabawa i szalone bieganie po grodzie. Dzisiaj również czekała.    Mama wyglądając przez okno zauważyła, że Ari zbyt zapalczywie gryzie coś zielonego, więc wybiegła z domu, aby sprawdzić, co to jest. Zorientowała się szybko, że z pyska Ari wystają już tylko końcówki jeżyka. Próba wyjęcia jej z pyska zabawki zakończyła się krótką szarpaniną i błyskawicznym wręcz połknięciem zabawki. No i się zaczęło. Mama była przerażona, bo nie wiedziała, co robić, a zdawała sobie sprawę, że to jest niebezpieczne dla psa, bo zapcha jej całkowicie przewód pokarmowy. Zadzwoniła do weterynarza i ten zalecił natychmiastowe wywołanie wymiotów: wlać do pyska wodę utlenioną 3% - 1 ml na 1 kg masy ciała. Jeśli nie ma wody utlenionej w domu, należy psa jak najszybciej przywieść do lecznicy. W domu woda utleniona zawsze jest, więc już po 20 minutach od połknięcia piłki suczka została napojona ponad 30 ml wody utlenionej. Arka zachowywała się jakby nic się nie stało, biegała, skakała wokół zmartwionej mamy, która nie miała pojęcia, czy uda jej się wywołać wymioty, czy też lepiej wziąć psa i jechać do weterynarza.    Wychodząc ze szkoły przeczytałam sms-a od mamy, że musi szybko iść z Arką do lecznicy. Bardzo się zdenerwowałam. Kiedy pół godziny później wchodziłam do ogrodu, było już po wszystkim. Arka jakieś 20 minut po podaniu wody utlenionej zwymiotowała pogryzioną na trzy kawałki piłkę. Odetchnęliśmy z ulgą. Teraz Arcia jest na diecie, dziś nic już nie dostanie do jedzenia. Może jedynie pić wodę. Kryzys został opanowany. Całe szczęście mama patrzyła przez okno.  Czego się dzisiaj nauczyłam? Sprawdzać, czym bawi się Ari. Jeśli trzeba wywołać wymioty, należy podać psu wodę utlenioną 3% 1 ml na 1 kg masy ciała. 