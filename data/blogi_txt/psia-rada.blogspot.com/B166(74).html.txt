Pierwszą rzeczą, na którą musimy zwrócić uwagę, wybierając karmę dla psa, jest jej skład. Głównymi składnikami większości karm są mięso i zboże, przy czym to zawartość mięsa mówi nam o tym, na ile wartościowa jest dana karma. Białko zwierzęce zawarte w mięsie jest przez psa przyswajane w stopniu pozwalającym mu normalnie funkcjonować, w przeciwieństwie do białka zawartego w zbożach.  Warto zwrócić uwagę, że im więcej zboża w karmie, tym mniej mięsa i tym więcej pies musi zjeść karmy, aby dostarczyć organizmowi odpowiednią ilość białka zwierzęcego. Obecność zboża w karmie wynika głównie z możliwości obniżenia ceny karmy oraz łatwiejszego procesu produkcji karmy, stąd karma z dużą zawartością zbóż ma regularne kształty kulek. Mięso, które trudniej chłonie wodę w procesie produkcji karmy, jest mniej plastyczne od zbóż, więc jego produkcja jest trudniejsza, a co za tym idzie kosztowniejsza, a kształt granulek karmy jako produktu finalnego jest bardziej nieregularny.     Mięso w karmach występuje w następujących formach:  - świeże mięso z kurczaka, indyka - w procesie produkcji karmy traci ok. 80% objętości – jakość raczej dobra, bez ścięgien i kości. Zwróćmy jednak uwagę, że jeżeli na etykiecie występuje na pierwszym miejscu świeże mięso, a potem zboża w porównywalnej ilości,  to w rzeczywistości jest go znacznie mniej i jest to typowy zabieg marketingowy, bo z 1 kg świeżego mięsa zostanie go ok. 200 g w karmie, a objętość zboża w procesie produkcji się nie zmieni. Brzmi natomiast marketingowo bardzo dobrze.  - dehydratyzowane mięso np. z kurczaka – jest to mięso, które przed produkcją karmy zostało podane procesowi odwodnienia, a więc zostało wysuszone. Jakościowo jest odpowiednikiem mięsa w formie świeżej. W trakcie produkcji karmy nie traci wagi, bo już zostało wysuszone, co oznacza, że jeśli producent pisze, że zawartość mięsa w karmie wynosi 40%, to tak właśnie jest. Inne określenie dehydratyzowanego mięsa z kurczaka to mączka z mięsa kurczaka.  - kurczak, indyk – produkty uboczne z uboju kurczaka lub indyka, na dodatek przed wysuszeniem    - mączka z kurczaka, z indyka – to zmielone i wysuszone produkty uboczne z kurczaka/indyka    Mączki z mięsa nie należy mylić z mączką mięsno-kostną lub mączką pochodzenia zwierzęcego lub mięsem i produktami pochodzenia zwierzęcego, gdzie przyswajalność białka spada z 98% w przypadku mączki mięsnej do 60% w pozostałych przypadkach.    Ze względu na ilość mięsa w karmie wyróżniamy 4 grupy karm:  - karma o smaku mięsa – zawartość mięsa do 4%  - karma z mięsem – zawartość mięsa od 4% do 14%  - karma bogata w mięso – zawartość mięsa między 14% a 26%  - karma mięsna – zawartość mięsa powyżej 26%    Oto przykłady składników dwóch różnych karm:  Karma 1 - Skład: mączka z mięsa drobiowego, ryż (min. 15 %), kukurydza, tłuszcz drobiowy, mączka z łososia (min. 6%), włókno buraczane, drożdże, substancje mineralne, mączka z cykorii, mączka z małży.  Karma 2 - Zboża, mięso i produkty pochodzenia zwierzęcego (min. 4% wołowiny w granulkach z wołowiną), produkty pochodzenia roślinnego, oleje i tłuszcze, roślinne ekstrakty białkowe, substancje mineralne, warzywa (min. 4% marchewki w granulkach z marchewką, min. 4% groszku w granulkach z groszkiem).    Zwróćcie uwagę na konkretną informację w karmie nr 1: na pierwszym miejscu „mączka z mięsa drobiowego”, której jest co najmniej 15%, bo ryż znajdujący się na drugim miejscu pozwala na wyciągnięcie takie wniosku. W karmie 2 na pierwszym miejscu nie dość, że mamy wymienione zboża, to za ta informacją czytamy mięso i produkty pochodzenia zwierzęcego, przy czym w kulkach określonych jako „wołowe” jest 4% wołowiny – jednym słowem niewielka ilość mięsa. W tym miejscu chciałam zwrócić uwagę na cenę obu karm. Za 15 kg worek pierwszej karmy zapłacimy 134 zł, a karma druga kosztuje 105 zł. Różnica 29 zł wydaje się niewielka biorąc pod uwagę jakościową przepaść między jedną a drugą karmą.  Wybierając karmę dla psa zwróćmy więc uwagę na faktyczną zawartość mięsa. Nie dajmy się zwieść marketingowym zabiegom.  W kolejnym wpisie znajdziecie informacje na temat pozostałych składników karmy.       źródło: barbety.pl; zwierzakiskawina.wix.com; vetopedia.pl; etykiety karm; vashasobaka.com.ua/  Inne wpisy z tej serii: - Jak wybrać karmę?- Jak wybrać karmę? #2 Zboża i inne składniki - Jak wybrać karmę? #3 Podsumowanie 