Shih Tzu      Galeria Psiej Rady.   Klasyfikacja FCI: Grupa IX, sekcja 5, Psy ozdobne i do towarzystwa.    Nr FCI: 208 WYGLĄD:  Shih Tzu mylony jest często z Lhasa Apso, jednak tylko z wyglądu. Te dwie rasy różnią się pochodzeniem i temperamentem. Standard rasy, utworzony przez przedrewolucyjny Pekiński Kennel Club określa, że Shih Tzu powinien mieć: głowę lwa, tors niedźwiedzia, zad wielbłąda, ogon z piórami, uszy- jak liście palmy, zęby niczym ryż i perłowy język, zaś poruszać się powinien jak rybka. Najbardziej wyróżniającą cechą Shih Tzu, jest jednak jego piękny, długi i gęsty włos. Na kufie, czesany jest on do góry. Rasa ta występuje w różnych kolorach, włączając biały, beżowy, tricolor i czasem czarny.      HISTORIA:  Nazwa Shih Tzu pochodzi z języka chińskiego i dosłownie oznacza „lwi pies”. Rasa ta powstała w Tybecie, nie wiadomo jednak kiedy dokładnie. Shih Tzu hodowane były w klasztorach i pałacach, gdzie darzono je szczególną sympatią i opieką.  Dzięki bliskim związkom politycznym i handlowym, przodkowie Shih Tzu trafili na dwór cesarki w Pekinie. Około XVII wieku, gdy do władzy doszła dynastia Manchu (Ching), w pałacu cesarskim utrzymywano dużą liczbę psów, które planowo hodowano. Dążono do uzyskania jak najmniejszych rozmiarów i jak największego podobieństwa do lwa. Szczególnie rozwinięto hodowlę za panowania cesarza Tao Kunga i cesarzowej wdowy- Tzu Hsi, w XIX wieku. Wśród doglądanych przez nią osobiście ponad setki psów, były również te, należące do odmiany tybetańskiej, przodkowie Shih Tzu. Po jej śmierci i ucieczce ostatniego cesarza hodowlę zaniedbano i wkrótce przestała ona istnieć. Część psów trafiła w ręce prywatne, a kilka „tybetańskich lewków” pokazano na wystawach w Pekinie, w latach 30 dwudziestego wieku. W 1933 roku mieszkająca tam francuska księżna D’Anjou, napisała pierwszy wzorzec rasy Shih Tzu.      TEMPERAMENT:  Shih Tzu to psy opanowane i pewne siebie. Jak koty, podążają własnymi drogami i zachowują się jakby były sporo większe. Złośliwość, czy hałaśliwość nie leżą w ich charakterze. Do szczęścia potrzebują towarzystwa ludzi, uwielbiają być w centrum uwagi.      PIELĘGNACJA:  Pielęgnacja Shih Tzu jest konieczna i, trzeba przyznać, czasochłonna. Najwięcej uwagi, należy poświęcić włosom „Lwiego Pieska”. Aby uniknąć skołtunienia, muszą być one regularnie czesane gęstą szczotką z twardego włosia, oraz traktowane specjalnymi preparatami przeznaczonymi dla Shih Tzu. Brodę, uszy i łapy należy przeczesywać grzebieniem.  Kąpiel powinna mieć miejsce nie rzadziej, niż co dwa miesiące. Należy używać do niej wyłącznie szamponów przeznaczonych dla psów długowłosych, które następnie trzeba porządnie spłukać. Szczególną uwagę, trzeba również poświęcić oczom Shih Tzu, które wymagają wyjątkowej pielęgnacji, czasem z użyciem medykamentów. Należy jednak pamiętać, że oczy Lwiego Pieska, mogą wypaść. Brzmi to niewiarygodnie, jednak jest to możliwe. W takim wypadku należy wziąć oko w wacik lub gazę i jak najszybciej udać się z psem do weterynarza.      IDEALNY DOM:  Shih Tzu nadają się zarówno do domu jak i do mieszkania. Są to jednak kanapowce, więc nie powinny spać na zewnątrz. Nie stanowią zagrożenia dla dzieci i innych zwierząt domowych - wręcz odwrotnie.      AKTYWNOŚĆ: Rasa ta nie jest bardzo energiczna i aktywna. Wystarczy jej krótki spacer i chwila zabawy.      WYCHOWANIE:  Shih Tzu to psy inteligentne, lecz dość uparte. Wychowywać należy je od szczeniaka, gdy uczą się co im wolno, a czego nie, poprzez zabawę. W późniejszym wychowaniu najlepiej sprawdzają się łagodność, konsekwencja i nagradzanie.    źródło: wikipedia.org, rasypsow.com; zdjęcie: (c) PsiaRada.deviantart.com    POLECAM KSIĄŻKI:    "Shih Tzu" wyd. Galaktyka    oraz    "Shi Tzu, Lhasa Apso i ich kuzyni" wyd. Makao Press 