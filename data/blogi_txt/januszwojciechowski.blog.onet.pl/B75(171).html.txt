Prawo i Sprawiedliwość ma już w sondażach 40 procent, pora więc na Czerskiej larum grać.  Pierwszy bujnął dzwonem redaktor Maziarski, który o PiS napisał tak: „…Kieruje nimi nie wrodzona szajba (której zresztą też im nie odmawiam), ale cynizm, egoistyczna prywata i przekonanie, że ciemny lud to kupi. Uznali, że 70. rocznica mordu wołyńskiego jest świetną okazją, by nakręcić antyukraińskie nastroje, rozbujać nacjonalistyczne emocje w narodzie i popłynąć na tej fali ku wymarzonej władzy. Dla osiągnięcia partyjnych korzyści gotowi są zakwestionować i zniszczyć największe osiągnięcie polskiej polityki końca XX wieku, jakim jest pojednanie z narodami ościennymi. Wcześniej szczuli przeciw Niemcom i bredzili o kondominium, a teraz na wszelkie sposoby szczują przeciw Ukrainie i bredzą o zbrodniczym Eneju, który chce wymordować Polaków harmoszką. „ Enej harmoszką Polaków nie mordował, tylko piłą i siekierą, ale mniejsza o szczegóły. PiS u wrót, za chwile oszalały żądzą władzy i mordu wyruszy na kolejne wojny, więc drżyjcie ościenne narody! PiS chce wyjaśniać katastrofę smoleńską – ten akt niesłychanej rusofobii doprowadzi nas niechybnie do wojny z Rosją. PiS upomina się o prawa Polaków na Wileńszczyźnie – wojna z Litwą nieunikniona! PiS mówi, że RAŚ to zakamuflowana opcja niemiecka – oszalała germanofobia, Niemcy znów się boją prowokacji gliwickiej i kolejnej polskiej napaści. PiS mówi, że rzeź wołyńska to ludobójstwo – wściekły nacjonalizm! Ukraińcy boją się kolejnej polskiej rzezi. PiS głosuje przeciw ubojowi rytualnemu – to już prawie wojna z Izraelem, Brukselą i częścią Stanów Zjednoczonych. Akt antysemityzmu nieomal na miarę Hitlera, albo i omal. A mogłoby być tak pięknie. Gdybyśmy tak, w rytm taktów z Czerskiej kajali się, przepraszali, bili pokłony, siedem razy do roku prosili o wybaczenie za Jedwabne i za akcję Wisła, przyznali się do wypędzenia Niemców z ich prastarych ziem germańskich i do współorganizacji Holocaustu, wypłacili rekompensaty, oddali majątki wraz z odszkodowaniami za bezumowne korzystanie z cudzego mienia, wystawili resztę majątku na wyprzedaż, gdybyśmy wreszcie na koniec wysmagali się nawzajem biczami i urządzili długotrwałe ogólnonarodowe katharsis – wtedy Czerska być może zarekomendowałaby ościennym narodom warunkowe odpuszczenie polskich win – pod warunkiem wszakże trwałej eliminacji PiS-u. 