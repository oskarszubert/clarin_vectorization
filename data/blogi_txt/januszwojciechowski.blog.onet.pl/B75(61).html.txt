1. Tym razem sąd administracyjny uchylił pół miliarda kary, nałożonej na spółkę J S Energy przez Agencję Rezerw Materiałowych. Przewidywałem, ze tak będzie i pisałem na moim blogu, że sprawa może mieć ukręcony łeb. Nie przez sąd, lecz przez resort gospodarki.   2. Przypomnijmy – to było tak: Spółka nie miała wymaganych rezerw paliwa. W październiku ubiegłego roku prezes Agencji Rezerw Materiałowych nałożył pół miliarda kary. W grudniu wicepremier Pawlak karę tę uchylił i sprawę umorzył. Powód – karę nałożył prezes we własnym imieniu, a powinien w imieniu agencji. Potem, nie pamiętam już, w którym miesiącu, prezes nałożył karę drugi raz, tym razem już prawidłowo, w imieniu Agencji. Wicepremier Pawlak w październiku pryncypialnie karę utrzymał w mocy. Spółka karę zapłaciła, ale odwołała się do sądu. Sąd karę uchylił, bo podobno błędnie została określona data nieprawidłowości stwierdzonych w toku kontroli. Sprawa wraca do ponownego rozpatrzenia.   3. Pół miliarda, a dokładniej 452 miliony złotych, to największa kara w historii polskiej gospodarki. Owsiak zbiera rocznie 30 milionów, więc kara dla J S to z grubsza biorąc piętnaście Wielkich Orkiestr Świątecznej Pomocy.  Kara bezspornie się należy, co potwierdził sąd, a wcześniej wykazała przeprowadzona na mój wniosek kontrola NIK. Nieumiejętność prawidłowego nałożenia tej kary to kompromitacja resortu gospodarki, kierowanego przez wicepremiera Pawlaka.    4. Rzecz jest prosta jak konstrukcja beczki. Spółka ma mieć zapasy paliwa na 3 miesiące, bo tego wymaga bezpieczeństwo państwa. Nie miała zapasów – płaci karę – wartość brakującego paliwa pomnożona przez dwa i pół raza.. Jeśli tego Agencja i Minister nie potrafią prawidłowo obliczyć i wymierzyć, to co w ogóle potrafią?   5. Zastanawiam się, czy ta kompromitująca nieumiejętność ukarania bierze się z niekompetencji, czy ze złej woli. Odnoszę wrażenie, że resort Pawlaka tak karze, żeby ostatecznie nie ukarać. Do trzech razy sztuka. Najpierw był niewłaściwy organ, teraz niewłaściwa data – ciekawe, co wymyślą za trzecim razem?   6. Panie premierze Pawlak, jak długo jeszcze będzie trwałą ta zabawa z ukaraniem J S? Proszę nie robić sobie żartów, bo to ogromne pieniądze, a przede wszystkim wielkie zagrożenie dla bezpieczeństwa energetycznego Polski. Tymi rzeczami bawić się nie wolno!    7. Na szczęście ta sprawa dzięki zainteresowaniu mediów (sprawę opisał jako pierwszy red. Piotr Nisztor w „Rzeczpospolitej”) a także dzięki spowodowanej przeze mnie kontroli NIK, już nie może być zamieciona pod dywan. A miała być pozamiatana, po cichym umorzeniu pierwszej kary w grudniu ubiegłego roku.  Wielka zabawa o pół miliarda trwa, ale publiczność patrzy i nie spuści jej z oka.   8. Ogłaszam mini-zgadulę: Jak Państwo sądzicie, czy te pół miliarda ostatecznie zostanie w państwowej kasie, czy wraz z wielomilionowymi odsetkami wróci do kieszeni prywatnej spółki?            Wesołych Świąt! 