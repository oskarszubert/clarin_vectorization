To skandal, że prezydent Kaczyński wysłał swoich agentów do Kanady, żeby sfilmowali podstępnie ślub dwóch kanadyjskich gejów, a następnie film ten wykorzystał jako ilustrację swojego orędzia. - Że co, przepraszam bardzo? Prezydent nie filmował gejów potajemnie, lecz posłużył się publicznie dostępnym filmem z ich ślubnej uroczystości?  Doprawdy? W takim razie nie rozumiem, o co kanadyjscy małżonkowie mają żal do polskiego prezydenta. Osiągnęli popularność, której chcieli. Oburza mnie inny skandal – że prezydent Kaczyński zilustrował swoje przemówienie fotomontażem przedstawiającym rzekome spotkanie kanclerz Angeli Merkel z szefową niemieckich wypędzonych Eriką Steinbach. Głowa państwa polskiego nie powinna urządzać takich prowokacji. Słucham? Zdjęcia pani Merkel z Eriką Steinbach nie były fotomontażem? Pani kanclerz faktycznie była gościem zjazdu wypędzonych? Szefowa rządu największego kraju członkowskiego Unii Europejskiej siedziała ramię w ramię z szefową agresywnej antypolskiej organizacji niemieckiej?  Niewiarygodne! W takim razie niech się wstydzi pani Merkel. 