Święta, święta – i po świętach, zimnych i śnieżnych. Na świecie wieje chłodem, za to optymizmem powiewa ze strony internetowej PSL. Oto sondaż, jaki współrządząca partia przeprowadziła wśród opinii publicznej:      Jakie pozytywne zmiany są dziś widoczne w polskiej polityce ?     Dobra współpraca koalicjantów 64% Nacisk na sprawy programowe 17%                        Podjęcie dialogu społecznego 19%                         Proszę zauważyć, że nie ma kwestii, czy w ogóle są zmiany i czy są  one pozytywne. Do wyboru są opcje wyłącznie optymistyczne, jedna bardziej od drugiej. Aktualnie prym wiedzie w sondażu dobra współpraca koalicjantów (64 %), o trzy długości przed podjęciem dialogu społecznego oraz naciskiem na sprawy programowe. Przypomina się żartobliwy sondaż z repertuaru kabaretu OTTO:Czy Pan (Pani) uważa, że zarabia: a) za dużo, b) raczej za dużo, c) zdecydowanie za dużo. Czekamy na inne podobne sondaże. Na przykład:Czy koalicja PO-PSL współpracuje: a) bardzo dobrze, b) rewelacyjnie, c) wspaniale.Czy Polacy pod rządami koalicji PO- PSL są: a ) bardzo szczęśliwi, b) nadzwyczaj szczęśliwi, c) wniebowzięci.Czy koalicja PO-PSL będzie rządziła w Polsce: a) bardzo długo, b) dożywotnio, c) wiecznie. Gorąco zachęcam do udziału w sondażach. PSL. Wszyscy pomagajmy w poprawianiu samopoczucia koalicji. 