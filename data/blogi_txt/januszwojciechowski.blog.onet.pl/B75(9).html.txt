Prasa donosi, że Polska nie ma żadnych zapasów żywności. Magazyny są puste i gdyby nie daj Boże zdarzyła się jakaś klęska żywiołowa albo na przykład blokada granic (co zresztą już mamy na wschodzie), to może zajrzeć nam w oczy głód. Co się dzieje z naszym bezpieczeństwem? Bezpieczeństwa energetycznego nie mamy, bo kurki do ropy i gazu są w Rosji, a magazyny paliwowe nie wiem czy są puste akurat w tej chwili, ale w każdym razie puste bywają, o czym świadczy nałożenie półmiliardowej kary na spółkę paliwową J S; Energy, którą to karę w niejasnych okolicznościach anulował wicepremier Pawlak. Źle się też dzieje z naszym bezpieczeństwem obronnym. Nieszczęście pod Mirosławcem, i tak wielkie, mogło być jeszcze większe i niewiele brakowało, żeby Polska straciła w jednej katastrofie prawie całe swoje dowództwo lotnicze. A teraz okazuje się, że zagrożone jest również nasze bezpieczeństwo żywnościowe. Wydawać by się mogło, że ze swoim wielkim potencjałem rolnym Polska ma bezpieczeństwo żywnościowe dane raz na zawsze.  Przynajmniej pod tym względem powinniśmy być absolutnie bezpieczni, okazuje się jednak, że i tego nam brakuje. Jak to wytłumaczyć rolnikom, którzy tak często nie mają gdzie sprzedać płodów swojej ciężkiej pracy, albo też muszą je sprzedawać poniżej kosztów produkcji?  Co mają o tym myśleć hodowcy trzody chlewnej, albo drobiarze, których sytuacja jest ostatnio dramatycznie zła? Przecież teraz właśnie powinno się odbyć intensywne uzupełnienie zapasów państwowych, dzięki czemu poprawiłaby się stan naszego bezpieczeństwa żywnościowego i przy okazji ustabilizowała się sytuacja na rynku rolnym.   Co na to wszystko rząd? Co na to odpowiedzialny za gospodarkę wicepremier Pawlak?  Czy ktoś jeszcze rządzi w Polsce? 