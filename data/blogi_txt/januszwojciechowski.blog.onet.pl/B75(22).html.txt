17 – letni chłopak w Bytowie na Pomorzu powiesił się po wycieczce szkolnej, podczas której sadystyczni koledzy przemocą rozbierali go i filmowali. Kolejna śmierć na tle szkolnej przemocy, wobec której bezradne są ofiary, ale bezradna też okazuje się szkoła. W bezpiecznym z pozoru miejscu paru podłych typów potrafi słabszym od siebie urządzić piekło na ziemi. W szkołach przemoc była zawsze. Pamiętam moją wiejską szkołę z lat sześćdziesiątych. Sielska atmosfera, życzliwi nauczyciele. Wszyscy wszystkich znają, sami swoi. Ale był tam lekko upośledzony Jasio, któremu  starsi chłopcy lubili od czasu do czasu dla zabawy ściągnąć spodnie. Komórek nie było, więc nikt tej zabawy nie filmował, ale do dziś pamiętam tego chłopaka, który rozpaczliwie próbował wyrwać się oprawcom, jakby walczył o życie. Gdzie wtedy byli nauczyciele – nie wiem. Kiedyś nie wytrzymałem psychicznie tego pastwienia się nad Jasiem i rzuciłem się z pięściami na starszego ode mnie i silniejszego prześladowcę. Pobił mnie dotkliwie. Znęcanie się nad Jasiem ustało jednak. Po moim desperackim ataku przestało być zabawne. Miałem wtedy 10 lat i to był największy, a może też jedyny w moim życiu akt odwagi. Przemoc była, ale dziś jest gorzej niż kiedyś. Szkoły są wielkie, uczniowie w dużej mierze anonimowi, nauczycieli nie panują nad sytuacją. Piszę to nie tylko intuicyjnie, pokazała to kilka lat temu kontrola NIK. Skontrolowano wiele szkół w zakresie przeciwdziałania patologii i okazało się, że szkoły zupełnie sobie z tym nie radzą. Nauczyciele potrafią zrobić straszną aferę z powodu napisu na tablicy, że woźna jest głupia, natomiast wobec szkolnych bandziorków, którzy terroryzują słabszych, rabują, ściągają haracze, nie wiedzą co robić i udają, że niczego nie widzą. Inna rzecz, że nie mają w tym zakresie prawie żadnej pomocy czy rady. Są zdani na siebie. Po Giertychu jechano jak po burej kobyle za jego pomysły przeciwdziałania przemocy w szkołach. On jednak coś próbował robić. Jednolite mundurki, zakaz przynoszenia do szkoły telefonów komórkowych, kontrole w szkołach – może to nie były leki na całe zło, ale od czegoś trzeba zacząć. Dziś Giertych pomaga żonie posła Palikota odnaleźć ukryte gdzieś podobno miliony, a nad szkolną przemocą zapanowała cisza, którą od czasu do czasu przerywa kolejna śmierć. Ze swoich obserwacji dostrzegam kilka przyczyn eskalacji szkolnej przemocy. Pierwsza z nich to gimnazja. Skoncentrowanie młodzieży w najbardziej burzliwym okresie rozwoju było błędem zasadniczym. Rozmawiałem o tym z wieloma nauczycielami. Mówią na przykład o dzieciach z małych wiejskich szkół, które znakomicie sobie radzą do szóstej klasy, a potem idą do gimnazjalnych molochów w miastach, gdzie giną w tłumie, a często też jako mniej „wycwanione” stają się ofiarami przemocy. Pierwszy przyklasnę temu, kto powie – koniec gimnazjum, wracamy do 8-klasowej szkoły podstawowej. Szkoły trzeba koniecznie rozgęścić. Uczniowie nie mogą być anonimowym tłumem przelewającym się po korytarzach. Szkół musi być więcej i muszą być mniejsze. Nie ma pieniędzy? To niech się znajdą! Mundurki? Nie wiem czy jednolity strój łagodzi obyczaje, jeśli tak, to je wprowadzić. Zakaz posiadania telefonów? Może też, niech uczniowie je deponują po przyjściu do szkoły. Poza tym profesjonalna ochrona, kamery, stałe dyżury nauczycielskie na korytarzach. Może pogadanki prokuratora, który ostrzeże, że fizyczne i moralne znęcanie się nad kolegą szkolnym to przestępstwo, za które można iść siedzieć – sądzę, że to z czasem przyniosłoby skutki. A jeśli już dojdzie do znęcania, to muszą być wyciągane konsekwencje wobec sprawców. Takie sprawy powinny być każdorazowo kierowane do sądu rodzinnego lub do prokuratora. Zawsze, a nie dopiero wtedy, gdy zdarzy się śmierć. W każdym razie nie można chować głowy w piasek. Szkoła musi wziąć pełną odpowiedzialność za powierzone jej opiece dzieci i młodzież. I musi uznać, że ma walczyć nie tylko ze ściąganiem na klasówkach (skądinąd zrobienie dobrej ściągi powinno być w szkole nagradzane), ale przede wszystkim z przemocą. Słyszałem, że jakiś sąd rodzinny chce odebrać władzę rodzicielską matce, która odprowadza własnego syna do szkoły i cały czas nad nim czuwa. Zarzucają jej nadmiar opiekuńczości. Trudno się jednak dziwić tej kobiecie w obliczu tego, co się dzieje w szkołach. Państwo musi wydać wojnę szkolnej przemocy i musi tę wojnę wygrać. Szkoła musi zapewniać poczucie bezpieczeństwa. 