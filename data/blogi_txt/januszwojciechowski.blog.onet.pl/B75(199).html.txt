Jakby mojego psa chcieli zabić, z widłami bym go bronił… 1. Dopiero dziś się o tym dowiedziałem, że jutro ma być w Irlandii uśpiony pies, należący do 9-letniego polskiego chłopca. Bo ugryzł sąsiadkę, która go ponoć wcześniej uderzyła. Pies ugryzł… mój Boże… mój ostatni kundel (bo teraz mam już tylko koty), Bąbel, najspokojniejszy i najweselszy pies na świecie też kiedyś kogoś ugryzł w tyłek i akurat miał rację… Jakby mi go za to chcieli zabić, z widłami bym stanął w jego obronie. Dawno temu, w moim dzieciństwie, pewien debilowaty myśliwy chciał zastrzelić mojego psa Puszka, który w pole ze mną chodził, krów pilnował, ale nie zrealizował groźby, mój ojciec mu pogonił kota za te groźby wobec psa. 2. Nie rozumiem tego irlandzkiego wyroku. Jeśli już – to nie można było było nakazać jakichś  specjalnych środków trzymania psa, jeśli rzeczywiście stwarzał jakieś zagrożenie, choć słyszę, że nie stwarzał, incydent był odosobniony. Oszalał ten irlandzki sąd – jakże tak można, zabrać dziecku psa i go zabić? Przecież to musi być trauma dla tego dziecka, jakby mu ojca lub matkę zabijali… Okrucieństwo wobec psa, okrucieństwo wobec dziecka… 3. Jeszcze mam nadzieję, że nie zabijesz tego psa i nie skrzywdzisz tego dziecka, Irlandio. Gdzie Unia Europejska, humanitaryzm, dobrostan zwierząt… PS. W poniedziałek znów jadę do Rumunii, w sprawie tam zabijanych tysiącami bezpańskich psów. Nie chcę tego oglądać, ale muszę, ciarki przechodzą… 