Polscy przedsiębiorcy, ofiary fiskusa jadą do Brukseli z rozpaczliwym protestem. Ponad setka przedsiębiorców transportowych z województwa łódzkiego toczy dramatyczną walkę o ich gospodarcze życie, o przetrwanie własne i kilku tysięcy ich pracowników. Jeśli przedsiębiorcy włożą wory pokutne i we łzach runą do stóp naczelnika urzędu skarbowego, ucałują pierścień, to ludzki pan może im odpuści należności. Jeśli będzie miał taki kaprys.  W 2007 wybory wygrała Platforma Obywatelska… i nastała wreszcie tak długo oczekiwana wolność, przede wszystkim gospodarcza. W tym samym czasie do ponad stuprzedsiębiorców transportowych województwa łódzkiego zapukał urząd kontroli skarbowej i zakwestionował za 5 lat wstecz odliczenia podatku VAT od zakupu paliwa. Przedsiębiorców obciążono obowiązkiem natychmiastowej zapłaty VAT-, należności szły w setki tysięcy, a nawet miliony złotych.    To jest fragment mojego wpisu na blogu z 17 maja br. Dziś tych ponad 100 przedsiębiorców wyjeżdża do Brukseli, żeby jutro,  o godzinie 11, na Placu Schumana, pod siedzibą Komisji Europejskiej,zaprotestować przeciw niszczeniu ich firm, dorobku ich życia. Będą składali petycje i skargi, bo to co wyprawiają polskie władze skarbowe jest ewidentnie sprzeczne z elementarnymi normami prawa europejskiego, które przewiduje, że aby kogoś pozbawić prawa do odliczenia VAT-u, trzeba mu wykazać oszustwo, a tego nie wykazano żadnemu z tych ludzi. Niestety polskie władze i urzędy, z Premierem,Ministrem Finansów i Ministrem Gospodarki na czele, pozostają głuche na ich błagalne prośby nie niszczcie naszych firm, nie wysyłajcie na bruk kilku tysięcy ludzi. Wspieram ten protest myślą, mową i uczynkiem, bo nie mogę spokojnie patrzeć na tę krzywdę. Dopilnuję, żeby ich skargi i petycje trafiły gdzie trzeba i zostały należycie rozpatrzone. Mam nadzieję, że przyniesie to pozytywne skutki.Warszawa jest głucha, niech usłyszy Bruksela. 