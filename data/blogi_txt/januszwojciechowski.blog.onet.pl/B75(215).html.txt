Błyskawicznie, zaledwie półtora roku po katastrofie prokuratorzy popędzili na pierwsze oględziny. No brawo… Dwa miesiące temu zadałem Prokuratorowi Generalnemu 10 pytań w sprawie śledztwa smoleńskiego. Odpowiedział mi Naczelny Prokurator Wojskowy Jerzy Artymiak, ale tylko na niektóre pytania, co do pozostałych zasłonił się tajemnicą śledztwa. A oto, co mi Naczelny Prokurator Wojskowy odpowiedział na kluczowe pytania, które mu zadałem: Kiedy zostały przeprowadzone pierwsze procesowe, protokołowane oględziny miejsca katastrofy, sporządzone przez polskich prokuratorów? Podkreślam – sporządzone przez polskich prokuratorów, nie chodzi mi o czynności wykonane w ramach pomocy prawnej przez prokuraturę rosyjską. Jaką datę nosi protokół tych pierwszych oględzin, przeprowadzonych przez polskich prokuratorów? Kiedy zostały przeprowadzone pierwsze procesowe, protokołowane oględziny wraku samolotu, przeprowadzone przez polskich (podkreślam – polskich) prokuratorów? Jaka datę nosi protokół tych oględzin? Czy w oględzinach tych brali udział polscy biegli, a jeśli tak, to jacy? Kiedy polscy (podkreślam – polscy) prokuratorzy przeprowadzili oględziny złamanej brzozy, od której wg komisji Millera miała się rozpocząć destrukcja samolotu? Z jakiej daty jest pierwszy procesowy protokół, opisujący tę brzozę? Z odpowiedzi naczelnego Prokuratora Wojskowego: Oględziny miejsca zdarzenia, w tym brzozy oraz elementów wraku samolotu Tu-154M nr boczny 101 z udziałem polskich biegłych oraz polskich prokuratorów były prowadzone wielokrotnie. Pierwsze takie oględziny odbyły się na przełomie września i października 2011 roku… Kiedy została przeprowadzona pierwsza sekcja zwłok, wykonywana przez polskich lekarzy (podkreślam – polskich) lekarzy, przeprowadzona z udziałem polskich (podkreślam – polskich) prokuratorów? Odpowiedź NPW: Pierwsza sekcja zwłok, przeprowadzona przez polskich lekarzy – po uprzedniej ekshumacji zwłok – z udziałem polskich prokuratorów, odbyła się w dniu 30 sierpnia 2011 roku….  Czy są już wyniki badań próbek pobranych z foteli samolotu na ewentualną obecność śladów materiałów wybuchowych? Chodzi tu o próbki, o których pobraniu prokuratura informowała w październiku 2012 roku, zabezpieczone w Moskwie, które miały być badane przez polskich specjalistów, a wyniki badania miały być znane za pół roku. Minęło już 14 miesięcy – co z tymi próbkami i badaniami, Panie Prokuratorze Generalny? Zostały zbadane, czy nie zostały? I jakie są wyniki tych badań? Odpowiedź NPW: W 2012 roku w Moskwie polscy biegli nie zabezpieczali żadnego materiału na obecność śladów materiałów wybuchowych. Natomiast materiał z elementów foteli wspomnianego statku powietrznego był pobierany przez polskich biegłych na przełomie lipca i sierpnia 2013 roku… Błyskawicznie, zaledwie półtora roku po katastrofie prokuratorzy popędzili na pierwsze oględziny i ruszyli z sekcjami zwłok. Próbki na trotyl z foteli – w trzy i pół roku po katastrofie… swoja droga o co był w takim razie w 2012 roku cały ten zgiełk po publikacji Gmyza, że trotylu nie było, a właściwie może był, a może nie był, albo go nie stwierdzono. Czego wtedy nie stwierdzono, skoro próbki pobierano dopiero w połowie 2013 roku? Czepiam się – przecież państwo polskie zdało egzamin, a prokuratura w szczególności… 