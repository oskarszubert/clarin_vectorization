Okłamywanym życzę prawdy, skrzywdzonym sprawiedliwości, biednym dobra, a szczęśliwym piękna!  Szanowni Czytelnicy moich wpisów, czytający je z przyjemnością czy odrazą,  Zarówno wierzący w Boga, będącego źródłem prawdy, sprawiedliwości, dobra i piękna – jak i niepodzielający tej wiary i te uniwersalne wartości wywodzący z innych źródeł,  zarówno przekonani, że Rzeczpospolita Polska jest w pełni demokratycznym państwem prawnym, urzeczywistniającym zasady sprawiedliwości społecznej – jak i niepodzielający tego przekonania i widzący w Polsce wiele niesprawiedliwości i krzywd,  zarówno przeświadczeni, że nasza wolność i niepodległość jest już zapewniona po wsze czasy i nic jej nie zagraża – jak i niepodzielający tego przeświadczenia i dostrzegający we współczesnym świecie zjawiska, które mogą być dla naszej wolności i niepodległości niebezpieczne,  zarówno ufający obecnie sprawującym władzę w Rzeczypospolitej i przekonani, że w dobrym kierunku idą wszystkie nasze polskie sprawy – jak i niepodzielający tej ufności, krytyczni wobec władzy i dostrzegający jej błędy i zaniedbania,  zarówno wierzący, że bolesna dla Polaków tragedia smoleńska została już w pełni wyjaśniona, a winę ponoszą polscy pasażerowie i piloci – jak i niepodzielający tej wiary, dostrzegający błędy i zakłamania oficjalnych raportów oraz domagający się poszukiwania prawdy i sprawiedliwości,  - Życzę wszystkim Wesołych Świąt! Niewierzącym, by ich nie urazić, życzę samych tylko Wesołych Świąt, a wierzącym – Wesołych Świąt Bożego Narodzenia! I życzę wszystkim jednakowo Szczęśliwego Nowego Roku, a w nim: Okłamywanym – życzę prawdy! Skrzywdzonym – sprawiedliwości! Biednym – życzę dobra! A bogatym i szczęśliwym – piękna! 