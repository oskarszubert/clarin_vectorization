1. Im człowiek starszy, tym mniej rzeczy powinno go dziwić, a ja mam odwrotnie. W miarę lat dziwię się coraz częściej, zwłaszcza w sprawach wymiaru sprawiedliwości. Oto czytam w gazetach, że stanął wreszcie przed sądem sławny doktor G.             2. Doktor G – dla jednych diabeł wcielony, cyniczny łapownik, kupczący zdrowiem i życiem ludzi, Dla drugich anioł, dzięki swoim talentom ratujący setki ludzi, ofiara nikczemnej nagonki ministra Ziobro.           Ale nie to mnie dziwi, bo kontrowersyjne oceny tego samego człowieka nie są czymś wyjątkowym. Zdziwiło mnie to, że razem z doktorem G. zasiadło na ławie oskarżonych 20 innych osób, które miały mu wręczać łapówki, w kwotach od 200 złotych do 3 tysięcy złotych.  ` Nic z tego nie rozumem!                      3. Byłem sędzią i mam na sumieniu tysiące skazanych ludzi. Także łapowników, Nigdy jednak nie skazałem i nigdy bym ni skazał człowieka za wręczenie łapówki lekarzowi (za leczenie oczywiście, bo co innego za lewe zaświadczenie czy obdukcję). Taką łapówkę człowiek daje w stanie wyższej konieczności. Winę ponosi wyłącznie lekarz, a pacjent pacjent lub liska mu osoba, jest wyłącznie ofiarą. 4. Stawiając przed sądem łapówkodawców lekarza, prokuratura czyni przestępców z ofiar. Dla doktora G. nie mogło być większej przysługi. Dawcy łapówek chcąc czy nie chcąć, muszą teraz go wybielać, bo w ten tylko sposób bronią siebie.             – Nie łapówki to były, tylko wdzięczne prezenty, a G. to skarb nie człowiek!           Tylko idiota na ich miejscu mówiłby inaczej. 5.. W 2003 roku prawdziwą bitwę stoczyłem w Sejmie i wywalczyłem, żeby nie podlegał karze człowiek, który dał łapówkę i to ujawnił. Wprowadzono tę ustawę, nawet mi prezydent Kwaśniewski podarował pióro, którym ustawę tę podpisał. Uczyniony został milowy krok na drodze walki z korupcją, żeby człowiek zmuszony do dawania łapówek mógł o tym mówić, nie pchająć się do kryminału. A teraz czytam o tych 20 postawionych przed sądem ofiarach doktora G. i ręce mi opadają niżej kostek. 6. Dura lex sed lex – napiszą mi niektórzy zaprzyjaźnieni komentatorzy. Twarde prawo, ale prawo! Najgorzej jest jednak wtedy, gdy dura lex weźmie w ręce durak juryst.  Zakładam, że tych 20 ludzi nie ujawniło faktu wręczenia łapówki, lecz namierzyło ich CBA, wobec czego nie „załapali się” na przywilej bezkarności. Ale jest tysiąc innych powodów, dla których ci ludzi nie powinni zostać oskarżeni. Stan wyższej konieczności – o tym już wspomniałem. Ale jest też ocena społecznej szkodliwości czynu. Moim zdaniem szkodliwość społeczna wręczenia łapówki lekarzowi, po stronie wręczającego jest żadna. Całe sto procent szkodliwości, wielkiej szkodliwości, jest po stronie lekarza.    7. Trzeba było sprawę tych 20 ludzi umorzyć, z uwagi na stan wyższej konieczności lub brak społecznej szkodliwości czynu. Stanęliby dziś przed sądem jako świadkowie i nie musieliby kluczyć we własnej obronie. Pod przysięgą zeznawaliby prawdę. Po prostu prawdę. Obawiam się, że sadzając na jednej ławie oskarżonych potencjalnego sprawcę i jego ofiary, prokuratura prawdę zamordowała i nie wiem – dywersja to była, czy gorzej – głupota?   P.S. Dywersję uważam za mniej groźną od głupoty, bo dywersja szkodzi czasem, a głupota stale. 