Jestem człowiekiem z natury spokojnym, nie tupię, nie krzyczę, nie podnoszę głosu, ale są rzeczy które mnie wkurzają. Drobne, ale denerwujące. Oto kilka spraw z mojej listy wkurzeń:   1. Zarzuty dla pedofila, zarzuty dla działacza piłkarskiego, areszt dla gwałciciela – to mnie wkurza. Zarzuty stawia się wobec! wobec!! wobec!!!. Nie dla, tylko wobec! Dla działacza piłkarskiego można dać łapówkę, ale nie zarzuty. Podobnie areszt – nie stosuje się dla kogoś, ale wobec kogoś. Gotów jestem się o to awanturować!    2. Urlop tacierzyński. Raz czy dwa można było tak napisać dla żartu, ale ta nazwa zaczyna na stałe wchodzić do języka publicznego. A przecież nie ma tacierzyństwa i matkostwa – jest macierzyństwo i ojcostwo. Urlop ojca nie jest więc tacierzyński tylko ojcowski. Ojcowski – jak park narodowy.   3. Ktoś się na coś nie godzi. Pielęgniarki nie godzą się na proponowane im warunki płacowe. Związki zawodowe nie godzą się na likwidacje emerytur pomostowych. – Nie zgadzają się! Powinno być – nie zgadzają się! Godzą się zwaśnione strony przed sadem, zawierają ugodę.  Nie godzi się poważnemu człowiekowi żłopać piwa w miejscu publicznym. Ale na warunki, na działanie, człowiek się zgadza. Albo nie zgadza. I już!   4. Ilość ludzi. Na sali sejmowej brakowało wymaganej ilości posłów. To juz abecadło – że ludzi, jako podmiotów policzalnych, określa się liczbą, a nie ilością. W odróżnieniu od mąki czy kaszy, które policzalne nie są. Także w odróżnieniu od pieniędzy, które również nie są policzalne. Zwłaszcza teraz w kryzysie trudno się ich doliczyć.     5. Połowa plus jeden głos. Gdy do podjęcia uchwały potrzebna jest bezwzględna większość głosów, objaśnia się ją jako „połowa plus jeden głos”. Dzisiaj na zjeździe piłkarskiej starszyzny plemiennej też tak mówiono – dla wybrania prezesa potrzebna jest połowa plus jeden głos. Bzdura! Większość bezwzględna to jest większość bezwzględna,  czyli głosów za musi być więcej niż głosów przeciw. Jeśli głosuje parzysta liczba głosujących, np. stu, to większość bezwzględna wynosi 51 głosów, czyli rzeczywiście połowa plus jeden. Ale jeśli głosuje 101 osób to większość bezwzględna wynosi też 51 głosów, bo 51 jest większe od pozostałych 50. I tym razem 51 to nie jest już połowa plus jeden, lecz połowa plus pół głosu. Przepraszam, juz kończę moją listę wkurzeń, bo właściwie co to Państwa obchodzi? 