Rolnicy wchodzą pod władzę aparatu skarbowego, a jest to władza absolutna i bezwzględna. Będą tysiące ofiar i tania ziemia na licytacji. 1. A jednak premier Tusk potrafi powiedzieć słowa „wieś, rolnictwo”, które w poprzedniej kadencji nie przeszły mu przez gardło ani razu. W expose pan premier ze od 2013 roku rolnicy bedą płacili podatek dochodowy.No to się zacznie na wsi cyrk…. 2. Niektórzy rolnicy mówią – nie straszcie nas podatkiem, bo dochody rolnicze są obecnie tak dziadowskie, że zapłacimy tyle, co kot napłakał. Na ich miejscu zacząłbym się jednak bać i to poważnie. Wchodzą bowiem pod władzę aparatu skarbowego, a jest to władza absolutna i bezwzględna. Znam wielu przedsiębiorców, którzy dziś chodzą po kraju z torbami, z którymi puściła ich władza skarbowa. W skomplikowanej machinie prawnej, w chaszczach przepisów wystarczy minimalny błąd i władza może rozpoczynać dzieło zniszczenia. A nawet i nie trzeba błędu. Zajmuje się sprawą kilkuset przedsiębiorców transportowych z Ziemi Łódzkiej, którzy błędu nie popełnili żadnego – kupowali paliwo z wszelkimi rygorami legalności, a potem się okazało, że paliwo było nielegalne (o czym przedsiębiorcy nie wiedzieli i nie mogli wiedzieć) i trzeba od niego zapłacić VAT za 5 lat wstecz. I zbiorowa mogiła, bo żaden przedsiębiorca nie jest w stanie na raz zapłacić podatki za 5 lat do tyłu.  3. Z rolnikami też tak będzie, tyle tylko, ze częściej niż z przedsiębiorcami, bo system obliczania dochodów siłą rzeczy będzie jeszcze bardziej skomplikowany. Trzeba będzie składać rozliczne deklaracje  tu tu coś wyschło, tam znów wymokło, a gdzie indziej wymarzło – przyjedzie kontrola, wytropi, że gdzieś pięć arów się nie zgadza – protokół, domiar – i kaplica! Będą odwołania, apelacje, kasacje, oprócz władzy skarbowej wydoją jeszcze rolnika adwokaci, a na koniec przyjedzie komornik, załaduje na samochody resztki zboża. świnie, krowy, a chłop pójdzie do stodoły się powiesić. 4. Przesadzam? Nie będzie tak?  Ależ oczywiście, że będzie! Ależ oczywiście, że będzie! I to wcale nie będą pojedyncze przypadki, tylko w setkach liczone, albo i w tysiącach.  Mafiie się bardzo szybko zorganizują, żeby chłopską ziemię drogą, coraz droższą, przejmować za bezcen metodą „kontrola-domiar-licytacja”. Elżbieta Jaworowicz nie nadąży przerabiać tych tragedii, program „Państwo w państwie” im nie podoła.   5. Wiem, wiem, jestem frustrat, czarnowidz, pisowska maruda, przegrałem siedem wyborów, zazdroszczę Tuskowi urody i władzy – to wszystko wiem. Może i wyglądam na zadowolonego z siebie bęcwała, ale mam też w sobie odrobinę samokrytycyzmu. Ale doprawdy powiadam wam – będzie dokładnie tak, jak napisałem. Będzie tak, bo są ponoć dwie rzeczy pewne – śmierć i podatki, a w Polsce jest jeszcze pewna trzecia rzecz – nadużycia władzy. 