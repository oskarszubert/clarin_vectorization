1. Wracam z Rumunii, gdzie przewodniczyłem delegacji Komisji Rolnictwa Parlamentu Europejskiego. Europosłowie wyjechali do Rumunii, żeby pogadać o przyszłości rolnictwa w Europie. Debata, z udziałem rumuńskich parlamentarzystów, ministra rolnictwa oraz przedstawicieli organizacji rolniczych, była ciekawa i jak wszyscy zgodnie stwierdzili – konstruktywna.   2. Rumunów boli to samo,co nas. Rumunia ma 9 milionów hektarów pól uprawnych, z czego 6 milionów miejscowi rolnicy jeszcze usiłują uprawiać, a 3 miliony leży odłogiem i pięknie obrasta chabrami i rumiankiem. Rumuńscy rolnicy chcą wyższych dopłat, łatwiejszych kredytów, mniejszej unijnej biurokracji – słowem tego samego , co rolnicy polscy. Zapewniłem solennie, w imieniu Europarlamentu, że nie spoczniemy, nim dojdziemy do dobrych decyzji o przyszłości rolnictwa w Europie i że jeszcze europejskie rolnictwo nie zginęło, póki my żyjemy.  Doniosła ta debata odbywała się w największym budynku świata – Pałacu Republiki. Żeby go zbudować, Ceausescu, kazał wyburzyć ćwierć Bukaresztu. Zamieszkał w tym kolosie, a potem musiał z niego uciekać. Daleko nie uciekł…  3. Po obradach odbyła się uroczysta kolacja. Napiszę o niej kilka zdań, żeby Czytelnicy wiedzieli, że obowiązki europosła nie są takie łatwe, jak je malują.    Do eleganckiej bukaresztańskiej restauracji gospodarze ściągnęli chyba chyba wszelkie rezerwy rumuńskiej kultury i sztuki. Wirtuozeria powalała z nóg. Cymbały! To dopiero jest muzyka! Rumuński cymbalista, chyba Rom, odegrał taki koncert, że lepiej zrozumiałem Mickiewicza, Pana Tadeusza no i Jankiela oczywiście.  Była też wokalistka śpiewająca rosyjskie romanse, a przygrywało jej na gitarach dwóch„szczawików”, na oko  po 16-17 lat. Cholera jasna, tak zagrali te ruskie romanse, że serce zaszczypało.. Sam też grywam na gitarze rosyjskie piosenki, ale powiem szczerze –  po tym co zaprezentowali ci dwaj chłopcy, nie wiem, czy prędko odważę się sięgnąć po gitarę.  4. Był też na kolacji rumuński agrobiznesmen, który wcześniej, podczas debaty uskarżał się na niestabilność polityki rolnej.  Bryndza!~narzekał wWielkim Pałacu. – Włożyłem 50 milionów euro w uprawę zbóż –i straciłem prawie wszystko. Włożyłem następne 50 milionów ęurow hodowlę bydła i znowu dupa! – skarżył się ów rumuńskirolnik. A propos – dupa – to słowo w Rumuni używane jest nagminnie, a oznacza :za”, „po” oraz „według”  Dupa program – mówią Rumuni, co nie znaczy, że program jest zły, tylko że po nim coś jeszcze planują. Albo – dupa rewolucja – bardzo często używane sformułowanie, bo dla nich świat zaczął się na nowo po zastrzeleniu dyktatora.    5. Tenże agrobiznesmen, ozdobiony w złoty zegarek (bardziej zegar, niż zegarek) złote spinki, łańcuchy i sygnety, na początku kolacji wetknął trębaczowi do trąby fioletowe pięćset euro. Kapela od tej pory grała jak najęta! Na widok wtykanego do trąby 500 euro niemiecka posłanka zagadnęła mnie – mam wątpliwości, czy powinniśmy wspierać wszystkich rolników bez żadnych wątpliwości. Przyznałem jej rację…  6. Nazajutrz odwiedziliśmy rolników, którzy na kilkunastu hektarach łąk, obok zamku Draculi w Bran, hodują 15 krów i 70 owiec. Rodzina –ojciec, matka, dwóch dorosłych synów, sama te krowy krowy i owce ręcznie doi, wyciska z mleka sery i sprzedają na okolicznych rynkach. Wrażenie zrobił spacerujący po zagrodzie pasterski pies, nie wiem co to za rasa, ale tak wielkiego psa w życiu nie widziałem. Pies, a ściślej suka, ma na imię „Marinica” Gospodarz mówi, że Marinica w dzień bawi się z dziećmi, a w nocy odpędza niedźwiedzie.   7. Zamek Draculi jak zamek, ani specjalnie wielki, ani straszny. Zresztą żaden Dracula w nim nie urzędował, tylko Vlad Palownik, wladca owszem, okrutny, ale nie wykraczający poza XV-wieczne bałkańskie standardy okrucieństwa. Owszem, nabijał na pal przeciwników, ale przecież inni też nabijali.  Był w zamku rumuński przewodnik, który bawił zwiedzających dowcipami. Opowiem jeden,dość ryzykowny, ale skoro szacowne europosłanki z różnych krajów śmiały się do łez i nie były zniesmaczone, to go jednak przytoczę, zwłaszcza, że dotyczy myślistwa, o którym ostatnio,za sprawą kandydata, mówi się i pisze sporo.  A więc powtarzam, za rumuńskim przewodnikiem z zamku Bran:   Zagraniczny myśliwy przyjechał do Rumunii zapolować na niedźwiedzia. Kupił sztucer,poszedł do lasu, zobaczył niedźwiedzia – trach! – zastrzelił go. Podchodzi bliżej, wyjmuje nóż, chce zdzierać skórę – a niedźwiedź nagle wstaje, kładzie swoją ciężką łapę na ramieniu przerażonego myśliwego i mówi – Chciałeś mnie zastrzelić, kolego, ładnie tak? To teraz masz do wyboru – albo cię zabiję i zjem, albo mi zrobisz „henky penky” (cytuję za Rumunem, tego angielskiego zwrotu nie znam, a znaczenia tylko się domyślam).  Myśliwy, chcąc ocalić życie zrobił misiowi „henky penky”.  Nazajutrz kupił drugi sztucer i z wściekłością pojechał do lasu, żeby niedźwiedzia już tylko zabić za swoje poniżenie, pal diabli jego skórę. Zobaczył niedźwiedzia – trach, wypalił raz, – trach! – wypalił drugi raz z drugiej strzelby! Potem wrócił do samochodu, chce odjechać, a niedźwiedź puka w szybę… – wysiadaj przyjacielu i albo cię zjem, albo mi zrobisz „henky penky”. Nie miał wyjścia- zrobił. Trzeciego dnia myśliwy kupił na ruskim bazarze karabin maszynowy, pojechał deo lasu,zobaczył niedźwiedzia – trach! trach! trach! – wystrzelał całą taśmę amunicji…  Wraca do samochodu,wsiada, przekręca kluczyk, a niedźwiedź z tylnego siedzenia puka go w ramię..- Myśliwy!  Przyznaj szczerze! Ty nie na polowanie tu przyjeżdżasz….  8. Tak mi się przypomniało, zupełnie nie a propos – Bronisław Komorowski przyrzekł, że do lasu juz nie na polowania będzie jeździł.    9.A żeby nie zakończyć żartem, tylko czymś poważnym: Sądzę, że rumuńska wizyta było w dwóch kwestiach pouczająca dla wielu europosłów, dla mnie po części też, choć Ameryki w Rumunii nie odkryłem. Otóż po pierwsze europosłowie lepiej zrozumieli, że bez większej niż obecnie pomocy dla rolników, nie tylko Rumunia,ale cała Europa zacznie porastać rumiankiem i chabrem. I po drugie- że trzeba popierać takich rolników, którzy własnymi rękami karmią i doją krowy, a nie takich, co dłonią złoconą sygnetami wkładają do trąby 500 euro.  10.Na zakończenie wizyty ustaliliśmy, ze powołamy nieformalny zespół,który wypracuje propozycje zmian, w unijnej polityce rolnej,zmierzające do większej pomocy dla gospodarstw rodzinnych. Żeby było więcej pomocy dla tych z dłońmi spracowanymi na 10hektarach, a mniej dla tych z dłońmi złoconymi na 10 tysiącach hektarów.   Łatwo nie będzie, bo lobby tych drugich jest w Europie potężne. 