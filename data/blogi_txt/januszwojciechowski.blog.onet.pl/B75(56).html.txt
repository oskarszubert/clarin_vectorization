Tragedia Polaka, zabitego na  kanadyjskim lotnisku i bezkarność sprawców tej tragedii, kanadyjskich policjantów, skłoniły mnie do wystąpienia do ministra Radka Sikorskiego o podjęcie odpowiednich działań.           Polski minister powinien naciskać na władze kanadyjskie i domagać się w celu pełnego i sprawiedliwego wyjaśnienia tej bulwersującej sprawy. Krzywda niewinnego człowieka, polskiego obywatela, nie może pozostać bezkarna. Sprawiedliwości musi stać się zadość. Poniżej treść mojego listu do ministra Sikorskiego.     Pan Radosław Sikosrki Minister Spraw Zagranicznych               1. Zwracam się do Pana M ministra o podjęcie odpowiednich działań dyplomatycznych i prawnych w sprawie decyzji organów wymiaru sprawiedliwości Kanady w sprawie śmierci polskiego obywatela Roberta Dziekańskiego na lotnisku w Vancouver w październiku ubiegłego roku.             2. Sytuacja, w jakiej doszło do tej śmierci została udokumentowana na filmie, prezentowanym opinii publicznej. Nie ulega wątpliwości, że Robert Dziekański zginął wskutek brutalnej interwencji policji kanadyjskiej, która kilkakrotnie użyła wobec niego paralizatora elektrycznego, w sytuacji braku jakichkolwiek ku temu podstaw. Robert Dziekański znajdował się na lotnisku w sprawie skrajnego wyczerpania. Nie znał języka, nie potrafił wyjść z lotniska do oczekującej go matki, a nikt mu nie udzielił pomocy. W skutek zmęczenia i bezradności zachowywał się niekonwencjonalnie, ale nikomu nie zagrażał. Czterech rosłych policjantów mogło go łatwo wyprowadzić, bez użycia drastycznej i tragicznej w skutkach przemocy.              3. W tym kontekście najwyższe zdumienie, zarówno moje jak i wielu innych ludzi, tak w Polsce jak i w Kanadzie, budzi decyzja sądu kanadyjskiego uwalniająca policjantów od wszelkiej odpowiedzialności. Przyjęta wersja, że polski obywatel zmarł wskutek zawału serca, bez związku z przebiegiem interwencji, urąga zasadom rozsądku. Tylko ktoś bardzo naiwny może uwierzyć w tłumaczenie, że akurat w momencie interwencji Polak doznał przypadkowego zawału serca. Logika wydarzeń jednoznacznie wskazuje, że śmierć nastąpiła wskutek nadużycia siły przez kanadyjskich policjantów.             4. Oczekuję, że Pan Minister nie pozostanie obojętny wobec aktu bezkarności osób, które przez swoje nadużycie siły doprowadziły do śmierci polskiego obywatela w Kanadzie. Liczę na dyplomatyczny nacisk zmierzający do skłonienia władz kanadyjskich, by ta szokująca sprawa została właściwie wyjaśniona i by sprawiedliwości stało się zadość.      Z poważaniem   Janusz Wojciechowski 