1. Do arsenału walki politycznej weszło ostatnio słowo „kurdupel”.                               2. Tylko bęcwał będzie przedrzeźniał człowieka, który się jąka, bo jąkanie jest od człowieka niezależne.            Tylko drań i łobuz może kogoś wyzywać słowem „koślawiec”, bo nikt sobie specjalnie nóg nie krzywi.            Tylko podły cymbał może kogoś wyzywać od „garbusów”, bo garbu nikt sobie nie wybiera, chociaż bywają tacy, co garb na siebie biorą.           Tylko skończony cham i niepoprawny palikot może nazywać człowieka „kurduplem”, bo nikt sobie wzrostu nie programuje.              3. Choć może i programuje. Gdybym w moim wiejskim dzieciństwie, mając czternaście lat, nie dźwigał na plecach stukilogramowych worków ze zbożem (matka mi nie pozwalała, ale ja sam się do tego rwałem), może też byłbym dziś parę centymetrów wyższy, ale dzięki Ci Panie Boże, że nie jestem. Polubiłem swoje metr siedemdziesiąt i cieszę się, że nie jestem nawet pod względem wzrostu podobny do jednego z wiceprzewodniczących Klubu Parlamentarnego Platformy Obywatelskiej. 4. Ani krzywe nogi, ani garb, ani niski wzrost nie obniżają wartości człowieka. Raczej jego wartość podnoszą, bo człowiek dotknięty tego rodzaju cechami musi stawić czoła chamom, którzy się z niego śmieją. I dzięki temu hartuje się w boju. Do Wołodyjowskiego mówił ojciec – dał ci Bóg nikczemną postać, więc jeśli nie będą się ciebie bali, to się będą z ciebie śmiali.           Szybko przestali się śmiać. Jeden, który się śmiał (na wielkoluda waść nie wyglądasz) potem prosił – kończ waść, wstydu oszczędź!           Cymbałom, którzy śmieją się z wzrostu człowieka przypomnę, że „kurduplem” był Napoleon Bonaparte.   Miał wzrostu metr pięćdziesiąt dwa.             5. A żeby sięgnąć do współczesnych i bardziej przemawiających do wyobraźni przykładów z dziedziny, gdzie wzrost odgrywa ważną rolę – proszę bardzo – piłka nożna. Poniżej 1,70 wzrostu mają lub mieli najwięksi mistrzowie tej dyscypliny, jak Pele, Maradona, Messi, Roberto Carlos, a w Polsce  Cieślik,  Gadocha czy Szołtysik.           Z innych dyscyplin dodam Baszanowskiego, Kuleja, Roberta Korzeniowskiego, no i oczywiście Małysza.             6. Skoro niski wzrost nie przeszkadza być wielkim w sporcie, to tym bardziej nie przeszkadza on być wielkim w polityce, gdzie liczy się siła rozumu a nie mięśni. Zresztą siła mięśni też nie z wzrostem nic wspólnego. Polski bokser Trela mający metr siedemdziesiąt wzrostu walczył w Meksyku jak równy z równym w wadze ciężkiej z większym od niego o dwie głowy późniejszym zawodowym mistrzem świata Foremanem 7. Z człowieka małego wzrostem może się śmiać tylko człowiek nikczemny umysłem i podły duchem.             Gogol miał dla nich takie przesłanie – z kogo się śmiejecie? Z siebie się śmiejecie!            Śmiejecie się z własnego kurdupelstwa umysłowego. 