Piątek, 12 listopada Rano porządkuję papiery w brukselskim biurze. 9,55 samolot do Warszawy.  Wieczorem spotkania przedwyborcze w kampanii samorządowej.  Najpierw w Pabianicach spotkanie z wyborcami i kandydatami PiS w wyborach samorządowych z powiatu pabianickiego. Tam popieram kandydata na prezydenta Pabianic Dariusza Wypycha. Potem spotkanie w Dłutowie koło Pabianic, gdzie popieram kandydata na PiS na wójta Dłutowa Marka Błocha. Stamtąd w samochód, 120 kilometrów i wieczorne spotkanie z rolnikami w Kocierzewie w powiecie łowickim, gdzie popieram kandydującego w wyborach lidera łowickiego PiS-u Marcina Kosiorka.  Łowicka wieś to szczególny teren. Chłopi z Księstwa Łowickiego nie znali pańszczyzny, oddawali Kościołowi dziesięcinę. Zostało im w genach poczucie szczególnej godności i dumy, została gospodarność i wielka troska o wspólne dobro. To wyjątkowo wymagający wyborcy, patriotyczni, konkretni, rzeczowi. Wygrałem u nich eurowybory, poczytuję to sobie za zaszczyt. I teraz atmosfera dla PiS bardzo dobra, natomiast wióry się sypią z PSL-u, aż musiałem ich delikatnie bronić. Był na sali miejscowy kandydat PO do Sejmiku. Sympatyczny człowiek, znam go od wielu lat, szanujemy się nawzajem, ale łatwego zadania na tym spotkaniu nie miał. Obrona polityki PO na wsi to sprawa beznadziejna.   13 listopada, sobota Rano wizyta na targowisku miejskim w Tomaszowie Mazowieckiem, wspólnie z Marcinem Witko, kandydatem PiS na prezydenta Tomaszowa. Rozmawiamy z wieloma ludźmi. Marcin cieszy się tu dużą popularnością, jako radny ostro zwalczał nieprawości poprzednich władz miasta, ludzie szanują go za to. Po południu spotkanie z mieszkańcami Brzezin, gdzie popieram kandydata PiS na burmistrza Marcina Plutę. A wieczorem spotkanie z mieszkańcami Gałkowa Dużego  w gminie Koluszki, gdzie popieram kandydata na burmistrza Koluszek Jana Widulińskiego . Organizatorem spotkania był radny PiS i kandydatn na następna kadencję Łukasz Szymański.  W Gałkowie Dużym na sali ponad 200 osób, którzy jednak przyszli chyba nie tylko ze względu na politykę. Owszem, rozmawialiśmy o polityce i wyborach, ale była też część artystyczna. Kilka pieśni zaśpiewał tenor Romuald Spychalski, z własnym repertuarem wystąpili miejscowi muzycy, w końcu i mnie zmuszono do wzięcia gitary do ręki. Zaśpiewałem dwie piosenki Okudżawy, jedną Brassensa i naszych „Szwoleżerów”.    Niedziela, 14 listopada Grzech – nie byłem w kościele! Przez cały dzień seria spotkań z wyborcami na Ziemi Wieluńskiej, gdzie mam swoje biuro poselskie i gdzie popieram kandydatke PiS na burmistrza Wielunia Anne Rozmarynowską. Na spotkaniach w Osjakowie w Wierzchlesie,  w Czarnożyłach i w Skomlinie popierałem kandydatów PiS na wójtów – Borysa Bartkowiaka, Sylwię Wrzała i Elżbietę Siudmak i Kazimierza Ciężkiego, Popierałem też PiS-wskich kandydatów na radnych. Odważni ludzie. Dziś w niejednej gminie za sympatię do PiS można sobie ściągnąć na głowę szykany. Zwłaszcza wójtowie z PSL na konkurencję polityczną patrzą wilkiem. Po jednym z tych wieluńskich spotkań jeden z radnych powiedział mi dyskrecjonalnie, że polityki PSL-u ma dość i chętnie przeniósłby się do PiS-u.      Poniedziałek, 15 listopada O 11 wstąpiłem do PiS-u. Po drodze mi było. Po południu spotkania z wyborcami w Uniejowie i Poddębicach. Na spotkaniu w Uniejowie starszy pan, który przedstawił się jako sympatyk Platformy, zarzucił mi, ze niepotrzebnie obraziłem kiedyś Pana Prezydenta Komorowskiego, określając go słowem „hrabia”, uważanym powszechnie za obelżywe. Musiałem się tłumaczyć.    Wtorek, 16 listopada, Jestem w Brukseli. Spotkanie z ministrami przemysłu Malezji i Indonezji, którzy wspólnie lobbuja przeciw przygotowywanej obecnie dyrektywie unijnej, zagrażającej eksportowi oleju palmowego do Europy.  Zainteresował mnie ten problem, bo podobno alternatywa dla oleju palmowego ma być olej z soi genetycznie modyfikowanej. Wieczorem spotkanie z polskim ministrem rolnictwa Markiem Sawickim, który przedstawił polskie stanowisko w sprawie reformy wspólnej polityki rolnej.  Minister ostro zagrzewał nas, eurodeputowanych,  do walki, tylko nie powiedział dokładnie o co. Sprawiał przy tym wrażenie oderwanego od europejskiej rzeczywistości.    Środa, 17 listopada Rano narada w grupie politycznej EKR na temat priorytetów grupy politycznej . Uczestniczyłem w debacie na temat priorytetów we wspólnej polityce rolnej. Główne priorytety to wyrównanie dopłat i zmniejszenie biurokracji. Potem uczestniczyłem w Konferencji Europejskiej Organizacji Hodowców Koni. Chodzi o to, żeby konie miały lepszą przyszłość w Europie. Na Konferencji poznałem Pana Marka Grzybowskiego, znawcę koni, który niegdyś prowadził słynne aukcje koni arabskich w Janowie Podlaskim. Opowiedział mi o ciekawej inicjatywie dyrektora Zakładu Poprawczego w Studzieńcu, który kupił dla zakładu kilka koni, żeby wychowankowie mieli z nimi kontakt. Znajomość z koniem uszlachetnia. Z panem Markiem Grzybowskim planujemy konferencję na temat przyszłości koni w Polsce. …Czy konie mnie słyszą?  Po południu spotkałem się na cmentarzu… przepraszam…spotkałem się na korytarzu z lobbystami europejskiego biznesu gier hazardowych. Skarżyli się na polski rząd, że  oszalał i z niewiadomych powodów rozwalił im legalny i uczciwy biznes. Za aferą hazardową nie mieli do czynienia, nie znają Rycha ani Zbycha, a jednak dostali po głowie. Wyraziłem im umiarkowane współczucie i poradziłem, żeby złożyli skargę do Komisji Europejskiej,  Potem spotkałem się z przedstawicielami irańskiej opozycji, którzy wywalczyli zalegalizowanie swojej działalności w Europie, a teraz szukają wsparcia dla zalegalizowania ich działalności w USA. Zbierane są podpisy pod deklaracją pisemną w tej sprawie. Po południu uczestniczyłem w konferencji frakcji EKR, organizowanej przez prof. Legutko, dotyczącej rodziny, a wieczorem byłem na służbowej kolacji z uczestnikami konferencji na temat ochrony zwierząt.   Czwartek, 18 listopada Rano udzieliłem wywiadu dla Radia Maryja na temat Wspólnej Polityki Rolnej. Potem wraz z moim szkockim kolegą Struanem Stevensonem prowadziliśmy przez kilka godzin obrady konferencji na temat głównych wyzwań europejskich dotyczących ochrony i dobrostanu zwierząt. Było kilku ciekawych prelegentów, działaczy ochrony zwierząt, a także kontrowersyjny prof. Campbell, współtwórca sklonowanej owcy Dolly.  O problemach dyskutowanych na tej konferencji napiszę więcej innym razem.  Po południu długo oczekiwane posiedzenie Komisji Rolnictwa Parlamentu Europejskiego, z prezentacją komisarza Ciolosa na temat przyszłości Wspólnej Polityki Rolnej. Prezentacja Ciolosa mało konkretna, ale z drugiej strony trudno się dziwić, bo nie ma jasności co do przyszłego budżetu Unii. Kierunki reform dobre, na przykład skierowanie pomocy do rolników aktywnych, większe premiowanie ochrony środowiska. Zabrałem głos w dyskusji, powiedziałem, że w nowej polityce Unia ma być już jedna, bez podziału na starą i nową, a rolnicy musza być traktowani na równych prawach.   Wieczorem wracam do Polski. Piątek, 19 listopada, (jutro) Wybieram się do Łodzi, na skromna uroczystość poświęcona pamięci Marka Rosiaka. W  miesiąc po jego tragicznej śmierci wspomnimy Go w miejscu tej tragedii. Po południu przewiduję udział w ogólnopolskiej konferencji producentów owoców w Nałęczowie, a wieczorem wracam na Ziemię Łódzką na ostatnie dwa spotkania wyborcze w Rokicinach – gdzie popieram obecnego wójta, a przed laty znakomitego prokuratora Jana Klepacza. I na koniec ostatnie spotkanie wyborcze w Rawie. ….i tak zajęty człowiek jeszcze pisze dla was bloga! 