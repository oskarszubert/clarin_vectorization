Konsekwentnie będę teraz przynudzał o rolnictwie, choć wiem, że ciekawiej czyta się teksty o biciu w pysk, kurdupelstwie i temu podobne.            26 stycznia w senackiej Komisji Rolnictwa i Rozwoju Wsi odbyła się debata na temat przyszłości Wspólnej Polityki Rolnej w Unii Europejskiej. Nie mogłem na niej być wiec wysłałem list, o treści jak poniżej.    Pan Przewodniczący Jerzy Chruścikowski Szanowni Państwo Senatorowie Członkowie Senackiej Komisji Rolnictwa i Rozwoju Wsi   Szanowny Panie Przewodniczący, Szanowni Państwo Senatorowie,             1. Szczerze żałuję, że z powodu ważnego dla mnie posiedzenia Komisji Rolnictwa i Rozwoju Wsi Parlamentu Europejskiego (na którym będzie między innym rozpatrywana ważna dla Polski sprawa przyszłości uprawy tytoniu w Unii Europejskiej) nie mogę wziąć udziału w wyznaczonym na 26 stycznia br. posiedzeniu Senackiej Komisji Rolnictwa i Rozwoju Wsi na temat przyszłości Wspólnej Polityki Rolnej.            Pozwolę sobie tą drogą przedstawić kilka tez do tej debaty, wynikających z moich doświadczeń z Parlamentu Europejskiego.             2. Wszystko wskazuje na to, że Wspólna Polityka Rolna będzie kontynuowana po 2013 roku. Osłabła polityczna presja na likwidację WPR. Otwarta jest natomiast kwestia, jaki będzie budżet UE po 2013 roku, a tu niestety silna jest presja na jego zmniejszenie.           Polska powinna domagać się w Unii większego budżetu, używając między innymi takiego argumentu politycznego, że Unia po wzmocnieniu politycznym, które dał jej Traktat Lizboński, potrzebuje teraz wzmocnienia finansowego, które powinna dać jej nowa perspektywa finansowa na lata 2014-2020.             3. Mam wrażenie że słabnie też presja polityczna na renacjonalizację WPR. Przeciwko temu wypowiadał się zarówno odpowiedzialny za budżet p. komisarz Lewandowski jak i odpowiedzialny za rolnictwo p. komisarz Ciolos.            Polska oczywiście powinna być przeciwna renacjonalizacji, prowadziłaby do nierówności i zakłócenia konkurencji. Bogate kraje pomagałaby swoim rolnikom więcej, a biedne mniej.             4. Wielkim wyzwaniem, dla nas najważniejszym, jest kwestia rzeczywistego wyrównania poziomu unijnej pomocy dla rolników.            Opracowanie dr Kuźmiuka jasno pokazuje, że tzw. kryterium historyczne w naliczaniu tej pomocy na poszczególne kraje członkowskie prowadzi no dużej skali nierówności, od ponad 600 euro na ha w Grecji, do mniej niż 100 euro na Łotwie.           Polskę można porównać do Niemiec, gdzie warunki geograficzne są zbliżone, a różnice w kosztach produkcji zacierają się w szybkim tempie. Otóż Polska miałaby otrzymywać po 2013 roku około 180 euro na 1 ha, podczas gdy Niemcy prawie 350 euro.            W sytuacji, gdy Unia przeszłą już zasadniczo z systemu dopłat do produkcji na system dopłat obszarowych takie różnice nie mają żadnego uzasadnienia i są po prostu rażąco niesprawiedliwe, a przy tym zakłócają warunki konkurencji wewnątrz Unii,           Polska powinna stanowczo domagać się zmiany tej sytuacji wskazując na jej głęboką niesprawiedliwość, polegającą na tym, że bogatsze i lepiej rozwinięte gospodarczo kraje dostają   na swoje rolnictwo więcej niż kraje biedne.                      5. Rysuje się polityczna szansa na skuteczne podjęcie kwestii wyrównania pomocy. Opowiedział się za tym między innymi nowy komisarz UE do spraw rolnictwa p. Dacian Ciolos z Rumunii. Na przesłuchaniu w Parlamencie  Europejskim 15 stycznia br. w odpowiedzi na moje pytanie jednoznacznie opowiedział się za potrzebą rzeczywistego wyrównania pomocy i stwierdził też, że kryterium historyczne nie może mieć zastosowania. Polska powinna podjąć teraz polityczną ofensywę w sprawie wyrównania poziomu pomocy po 2013 roku. Doskonałą sposobność stanowić będzie polska prezydencja w II połowie 2011 roku, podczas której zapadać będą zasadnicze decyzje budżetowe na lata 2014-2020. Polska może mieć w tej sprawie dużo do powiedzenia. Polska powinna uznać sprawy Wspólnej Polityki Rolnej, w tym zwłaszcza kwestię wyrównania pomocy dla rolnictwa za swój priorytet w ramach prezydencji i już teraz powinna zabiegać o uzyskanie poparcia politycznego dla tej idei. Nasza postawa musi być stanowcza – nie zgadzamy się na niesprawiedliwość i dyskryminację.              6. Na podstawie debat i rozmów w Parlamencie Europejskim odnoszę wrażenie, że stanowcza postawa Polski w tym zakresie ma wielkie widoki powodzenia. Stare kraje członkowskie nie mają argumentów, by negować potrzebę wyrównania rolniczej pomocy. Warto też podkreślić, że poziom pomocy jest niższy od średniej unijnej nie tylko w Polsce i innych nowych krajach członkowskich, ale także w niektórych starych krajach (Hiszpania, Portugalia, Wielka Brytania, Austria, Szwecja, Finlandia).              7. Sugeruję Państwu Senatorom podjęcie uchwały zawierającej apel do Rządu o to, aby Rząd uznał sprawy Wspólnej Polityki Rolnej za priorytet w ramach polskiej prezydencji w UE, a ramach tego priorytetu by zadbał w szczególności o zapewnienie właściwego, możliwie najwyższego finansowania Wspólnej Polityki Rolnej a także doprowadzenie do równych i sprawiedliwych zasad podziału środków na wsparcie rolnictwa między państwa członkowskie.             8. Uzasadniając potrzeb ę uznania spraw rolniczych za polski priorytet w UE pragnę zwrócić uwagę, że Polska jest o bardzo wysokim potencjale rolniczym w UE.: Mamy największą w UE liczbę gospodarstw rolnych (ok, 1,5 mln na ogólną liczbę niespełna 6 milionów, największy odsetek ludności zawodowo czynnej w rolnictwie (ponad 10 procent, jedyny dwucyfrowy wskaźnik w UE), mamy trzecią w UE powierzchnię gruntów ornych i sadów (po Francji i Niemczech). O ile gospodarska polska jako całość zajmuje w UE 6 miejsce pod względem wielkości PKB, to w produkcji rolnej w większości działów jesteśmy na podium albo tuż poza nim.  W tych okolicznościach Polska nie tylko może, ale musi aktywnie wpływać na kształt i rozwój Wspólnej Polityki Rolnej UE.                      9. I jeszcze jedna refleksja: W Parlamencie Europejskim chcemy być skuteczni w sprawach dotyczących żywotnych interesów polskiej wsi. Ta skuteczność jest jednak ściśle powiązana z postawą polskiego Rządu i Parlamentu. Nie wywalczymy w Brukseli ani jednego centa, jeśli najpierw nie zażąda go Polski rząd, nie uzyskamy żadnego pozytywnego rozstrzygnięcia, jeśli o to rozstrzygnięcie nie zabiega aktywnie polski rząd i Parlament, a także reprezentujące rolników organizacje. Nasze wysiłki muszą być ściśle połączone i skoordynowane, ponad politycznymi podziałami.           Dlatego szczerze się cieszę z aktywności Senackiej Komisji Rolnictwa i Rozwoju Wsi w tej ważnej sprawie. 