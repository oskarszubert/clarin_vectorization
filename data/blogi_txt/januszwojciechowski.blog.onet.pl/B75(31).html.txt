Kandydat PiS Stanisław Zając okazał się koniem wyścigowym i krośnieńskie wybory do Senatu wygrał w cuglach, pokonując połączone (a jakże!) siły Platformy i PSL w stosunku 48 do 26 procent. Nawet uwzględniając podkarpackie „odchylenie prawicowe”, rozmiary zwycięstwa PiS okazały się druzgocące i przeczące sondażom, niezmiennie dającym Platformie dwukrotną przewagę nad PiS. Zwycięstwo PiS próbuje się bagatelizować, bo frekwencja była mała, bo tylko 84 tysiące osób głosowało i temu podobnie. Mówi się, że podkarpackie wybory to taki niemiarodajny sondaż. A moim zdaniem to jest najbardziej miarodajny sondaż, w którym głosowało 84 tysiące osób w lokalach wyborczych, a nie, jak w typowych sondażach, tysiąc osób indagowanych przez telefon. Platforma i PSL dostały od wyborców solidnego i w pełni zasłużonego kopa. I bynajmniej nie jest to kop w górę. 