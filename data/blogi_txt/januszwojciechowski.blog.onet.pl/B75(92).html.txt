Chcieliście komercjalizacji szpitali, a to wstęp do prywatyzacji. Po waszych reformach szpitale masowo przechodziłyby w prywatne ręce. Więc teraz sądami nie straszcie. 1. Czy Bronisław Komorowski, autor programu politycznego Platformy Obywatelskiej…. Czy Bronisław Komorowski….proszę się nie śmiać, bo mnie wasz śmiech zaraża! Proszę się uspokoić! Bronisław Komorowski właśnie że jest autorem programu Platformy i co z tego, że nie odróżnia deficytu budżetowego od długu plicznego, że twierdzi, iż Norwegia należy do Unii Europejskiej, a Polska jest w Unii płatnikiem netto, że chce wydobywać gaz z łupków metodą odkrywkową. Ten miłośnik polowań i koneser urody duńskich kobiet figuruje jako autor czy współautor programu PO. Może mu teść pomagał albo zięć, nie wiem, w każdym razie podpis jest jego własny.   2. No więc wracam do mojego przerwanego przez wasz śmiech pytania – Czy Bronisław Komorowski i jego Platforma chcieli kiedykolwiek prywatyzacji szpitali? Ależ skądże!Ależ co tam! Ależ nigdy w życiu! Wierutne kłamstwo PiS-u! Nawet pan premier się oburzył i oszczerstwu powiedział stanowcze nie! Sprawa zapowiedziana została do sądu!   3. Owszem, Platforma nigdy nie chciała prywatyzacji szpitali. Oni chcieli jedynie komercjalizacji, którą im zawetował śp. prezydent Lech Kaczyński. Komercjalizacja, prywatyzacja – ale w zasadzie jaka to różnica?  Komercjalizacja szpitala polega na przekształceniu go w spółkę i podaniu regułom prawa handlowego. Chlebak, jak sama nazwa wskazuje służy żołnierzowi do noszenia amunicji, a spółka, jak sama nazwa wskazuje, jest po to, żeby osiągać zysk. Jeśli go nie osiąga, to bankrutuje i idzie z torbami, a jej majątek obejmuje syndyk i wyprzedaje, przeważnie za grosze, na zaspokojenie wierzycieli.   4. Premier Tusk oburzony tłumaczył, że wiele jest szpitali, które po przekształceniu w spółki znakomicie funkcjonują. Odpowiem jak w szmoncesie – że one znakomicie funkcjonują, to ja wierzę, ale że one leczą chorych, to ja nie wierzę. Pozostawiły sobie najlepsze, najbardziej intratne oddziały, zlikwidowałay te, które przynosiły straty i funkcjonują – czemu nie? Spółka jest w dobrej kondycji, ale w jakiej kondycji są pacjenci? W jakiej kondycji są zwłaszcza ci chorzy ludzie, którzy chcieliby zostać pacjentami, ale nie mogą,bo przekształcony w spółkę szpital właśnie zlikwidował oddział dla niuch potrzebny, ale dla siebie deficytowy?   5. Szpitalom najogólniej biorąc opłaca się leczyć ludzi zdrowych, takich co to wpadną na chwilę, usunie im się jakąś przejściowa dolegliwość i wypuści. Gorzej z przewlekle, obłożnie chorymi, na przykład z cierpiącymi nowotwory czy choroby serca, których trzeba trzymać w szpitalach dla przedłużenia ich życia. Szpital, który będzie się nimi przejmował, zbankrutuje w trymiga i pójdzie pod młotek, po czym trafi w prywatne ręce.  6. Mój śp. ojciec, sterany rolniczą pracą, z płucami zniszczonymi od kurzu i pyłu, w ostatnich latach życia, co rusz potrzebował szpitala, żeby go tam choć trochę postawili na nogi. Który skomercjalizowany szpital zechce się certolić z takim starym, schorowanym rolnikiem, górnikiem czy choćby z mającym zdarte gardło nauczycielem? Zbankrutuje na takim leczeniu raz dwa. 7. Niech się Platforma zarzeka, niech pan Komorowski się zapiera i po sądach prowadza, niech pani Sawicka łzami rzewnymi się zalewa – nic z tego, przejrzeliśmy wasz plan. Komercjalizacja szpitali to miał być wstęp do prywatyzacji  i do kręcenia lodów także. Cześć pamięci Lecha Kaczyńskiego, który wam ten plan udaremnił. 