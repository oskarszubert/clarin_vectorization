1. Wczoraj media rozgrzewała wiadomość, że poseł SLD Witold Gintowt-Dziewałtowski przekroczył prędkość, a od mandatu opędził się immunitetem. Skandal, przy którym zbladły inne wydarzenia. 2. A właściwie to jak powinien zachować się poseł, którego policja zatrzymuje?  Stawiam to pytanie na podstawie przypadku europosła Witolda Tomczaka, który jak juz Państwo wiecie, z powodu zajścia z policją postawiony został przed sądem. Tomczak immunitetem się nie opędzał, wobec czego został potraktowany przez policję jak zwykły obywatel, czyli brutalnie. Wywleczony z samochodu, zakuty w kajdany, a następnie oskarżony o znieważenie policjantów.  Tomczak zniewagom zaprzecza, ale w konfrontacji policjant–obywatel, rację ma zawsze policjant. Obywatel nie ma racji nigdy i to jest zasada bezwzględnie obowiązująca.     3. W sprawie Tomczaka prokurator Agata Kobiela-Kurczaba wydała postanowienie, w którym napisała, że „…zaistniałą sytuację w pewnym stopniu spowodował sam W. Tomczak…. nie okazując na wezwanie dokumentów, w szczególności legitymacji poselskiej. Uchroniłoby go to od wszelkich niedogodności, których doznał”. 4. Jeszcze ostrzej ocenił Tomczaka Sad Rejonowy w Ostrowie Wielkopolskim, w osobie pani sędzi Marii Siwek-Walczak, który zaklepując postanowienie prokuratora, tak był łaskaw stwierdzić: „…podkreślić należy nieracjonalne zachowanie w trakcie całego zajścia samego Witolda Tomczaka, który posiadając przy sobie legitymacje poselską, nie okazał jej ani na etapie zajścia przy ul. Ledóchowskiego, ani po pościgu na ul. Kościuszki lecz dopiero po przetransportowaniu go do Komendy Powiatowej Policji w Ostrowie Wielkopolskim.”.   5. Poseł SLD zachował się racjonalnie, w myśl wytycznych Sądu w Ostrowie Wielkopolskim – to z kolei prasa go ściga. Nie pokazał legitymacji – źle, pokazał – też niedobrze. Byłoby dobrze, gdyby trzecia i czwarta władza uzgodniły stanowisko.             6. Pomocne mogłoby być ustalenie, kiedy okazują legitymacje prokuratorzy i sędziowie. Na gorącym uczynku, czy dopiero po pościgu? 