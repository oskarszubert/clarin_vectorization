Prawo i Sprawiedliwość wnosi projekt ustawy dającej Ministrowi Sprawiedliwości prawo wnoszenia kasacji w sprawach karnych i przez to wpływ na sprawiedliwość 1. Władza sądowa to największa władza, jaka człowiek może mieć nad drugim człowiekiem. To władza, która może odbierać człowiekowi wolność, majątek, dzieci. Ta władza pozbawić człowieka życia nie może, ale zmarnować czyjeś życie, jeśli zechce – to może. Znam niestety wiele przykładów, ze zmarnowała. Ta władza wyłączona jest spod wszelkiej odpowiedzialności i kontroli. Wyższy sąd może co prawda uchylać bądź zmieniać wyroki sądu niższego, ale nad tym wyższym sądem nie ma już nikogo. A poza tym instancyjna kontrola wyroku nie przekłada się na żadną odpowiedzialność. Nawet jeśli sędzia swoim wyrokiem skrzywdził kogoś, żadnej odpowiedzialności za to nie poniesie, nikt go nie pozbawi funkcji, nie zdegraduje, nie zmniejszy wynagrodzenia. Dwudziestokilkuletni człowiek, z dyplomem prawa i odbytą aplikacją zakłada togę i od tej chwili może praktycznie bez kontroli wykonywać nad ludźmi taka władzą, który tylko trochę jest mniejsza od władzy Pana Boga. Może przy pomocy tej władzy czynić sprawiedliwość, ale może też, świadomie bądź nieświadomie, przy pomocy tej władzy wyrządzać ludziom krzywdę. I czasem wyrządza. A skargi na te krzywdy można adresować na Berdyczów. Odpowiedź jest zawsze jedna i ta sama, składająca się z dóch punktów: Punkt pierwszy – sad ma zawsze rację, punkt drugi – jeśli sąd nie ma racji, patrz punkt pierwszy. 2. Władza sądowa to jest też władza, na której powołanie społeczeństwo nie ma żadnego wpływu. Sędziowie wybierają się sami, a wybrany przez społeczeństwo prezydent jest jedynie notariuszem sędziowskich aktów powołania. Kiedyś społeczeństwo miało pewien, nawet dość istotny wpływ na sędziowska władzę. Miało go przez ławników, którzy mogli sędziego nawet przegłosować i przesądzić wyrok. Dziś w sprawach karnych ławników już prawie nie ma. Jeszcze do niedawna społeczeństwo miało też wpływ na sądy przez prokuraturę. Społeczeństwo wybierało Sejm, Sejm wybierał rząd, a w tym rządzie był Minister Sprawiedliwości, będący równocześnie Prokuratorem Generalnym – i tenże Minister-Prokurator mógł, za pośrednictwem podległych sobie prokuratorów zaskarżać złe wyroki i poszukiwać tego, co zawarte jest w nazwie jego urzędu – sprawiedliwości. Dziś za sprawa obecnej koalicji, prokuratura też jest od społeczeństwa niezależna, tez wybiera i rządzi się sama i do niej również można pisać skargi na Berdyczów. Odpowiedź, jeśli w ogóle jest, też zazwyczaj składa się z dwóch punktów. Powiedzmy sobie wprost – my obywatele, tyle mamy wpływu na sprawiedliwość, co Minister Sprawiedliwości, czyli nic. Minister Gowin, zorientowawszy się najwyraźniej, że jego urząd ze sprawiedliwością nie ma nic wspólnego, zabrał się z zapałem do rozregulowania taksówkarzy i innych zawodów, bo w sprawach sprawiedliwości nic od niego nie zależy. 3. Prawo i (coraz bardziej deficytowa) Sprawiedliwość chce ten stan choć trochę zmienić i ułatwić poszukiwanie zaginionej sprawiedliwości. Chcemy uzbroić Ministra Sprawiedliwości w nowe uprawnienie. Posłowie Prawa i Sprawiedliwości wnoszą do Sejmu projekt ustawy, który wyposaża Ministra Sprawiedliwości w uprawnienie do wnoszenia, w szerokim zakresie, kasacji od niesprawiedliwych wyroków w sprawach karnych. Tylko w sprawach karnych, gdzie władza sądowa nad człowiekiem jest największa i gdzie najłatwiej o wielkie krzywdy. Chodzi o to, żeby ludzie skrzywdzeni mogli się domagać od Ministra Sprawiedliwości wnoszenia kasacji od niesprawiedliwych wyroków. I żeby Minister Sprawiedliwości mógł odpowiedzieć człowiekowi coś więcej, niż tylko sakramentalne zdanie, ze sąd ma zawsze rację. Przy okazji chcemy też rozszerzyć zakres kasacji, które mogą wnosić Prokurator Generalny, Rzecznik Praw Obywatelskich i Rzecznik Praw Dziecka. Chodzi o to, ze jeśli te urzędy angażuja w sprawę swój autorytet, to zakres tego zaangażowania nie powinien być limitowanymi formalnymi ograniczeniami. Ta swoista „kasacja nadzwyczajna” powinna mieć podstawy takie, jak apelacja. Wprowadzenie takiej zmiany pozwoli Ministrowi, temu czy każdemu następnemu reagować na najbardziej jaskrawe niesprawiedliwości i krzywdy. Niezawisłości sędziowskiej to nie narusza, wszak i tak rozstrzygnie Sad Najwyższy, któremu trzeba dać dodatkową szansę na poszukiwanie zaginionej sprawiedliwości. Poniżej zamieszczam tekst projektu ustawy, który dziś zostanie publicznie przedstawiony w Sejmie.   Ustawa z dnia… o zmianie ustawy Kodeks postępowania karnego (projekt) W ustawie z dnia 6 czerwca 1997 r. Kodeks postępowania karnego (Dz. U. Nr 89 z 1997 r., poz. 556 z późniejszymi zmianami, wprowadza się następujące zmiany: 1) W art. 521   1 otrzymuje brzmienie:   1. Minister Sprawiedliwości, Prokurator Generalny, a także Rzecznik Praw Obywatelskich może wnieść kasację od każdego prawomocnego orzeczenia sądu, kończącego postępowanie. 2) W art. 523: a)   4 otrzymuje brzmienie:   4. Ograniczenia przewidziane w   2 i 3 nie dotyczą kasacji wniesionej z powodu uchybień wymienionych w art. 439. b) dodaje się   5 w następującym brzmieniu:   5. Do kasacji wniesionej na podstawie art. 521 nie stosuje się ograniczeń określonych w   1 – 3. 3) W art. 524   2 otrzymuje następujące brzmienie:   2. Terminu do wniesienia kasacji, wskazanego w   1, nie stosuje się do kasacji wnoszonej przez Ministra Sprawiedliwości, Prokuratora Generalnego, Rzecznika Praw Obywatelskich i rzecznika Praw Dziecka. 4) W art. 526   2 otrzymuje następujące brzmienie:   2. Jeżeli kasacja nie pochodzi od prokuratora, Ministra Sprawiedliwości, Prokuratora Generalnego, Rzecznika Praw Obywatelskich albo Rzecznika Praw Dziecka, powinna być sporządzona i podpisana przez obrońcę lub pełnomocnika będącego adwokatem albo radcą prawnym. Uzasadnienie 1. Proponowane zmiany w Kodeksie postępowania karnego zmierzają do wprowadzenia następujących nowych rozwiązań: Po pierwsze – nadania Ministrowi Sprawiedliwości uprawnienia do wnoszenia kasacji od prawomocnych wyroków w sprawach karnych. Po drugie – do rozszerzenia dopuszczalnego zakresu kasacji wnoszonej w trybie art. 521 przez Prokuratora Generalnego, Rzecznika Praw Obywatelskich oraz Rzecznika Praw Dziecka, a także Ministra Sprawiedliwości na wszystkie te sytuacje, w których możliwe jest wniesienie apelacji. 2. W aktualnym stanie prawnym, który nastąpił po rozdzieleniu funkcji Ministra Sprawiedliwości i Prokuratora Generalnego, Minister Sprawiedliwości nie ma uprawnień do wnoszenia kasacji i jest to zdaniem wnioskodawców sytuacja ułomna. Minister Sprawiedliwości jest bowiem politycznie odpowiedzialny za funkcjonowanie wymiaru sprawiedliwości i powinien mieć narzędzia do skutecznej interwencji prawnej w sytuacji, gdy wymiar sprawiedliwości popełnia błąd, którego nie można naprawić w zwykłym trybie. Do Ministra Sprawiedliwości zwracają się ludzie ze skargami na funkcjonowanie sądów, minister dysponuje też aparatem wizytacyjnym do badania skarg. Niestety w dotychczasowym stanie prawnym Minister Sprawiedliwości nie ma żadnych możliwości prawnych do działania w wypadku stwierdzenia ewidentnych błędów w orzecznictwie sądowym, stwierdzonych na przykład w wyniku badania skargi. Dziś w zasadzie minister po zbadaniu skargi może jedynie poinformować skarżącego, że sąd jest niezawisły i mimo stwierdzonych błędów, nie może na nie zareagować. Można powiedzieć, że ma tu zastosowanie dwupunktowa reguła: punkt pierwszy – sąd ma zawsze rację, punkt drugi – jeśli sąd nie ma racji, patrz punkt pierwszy. To jest bardzo niedobra sytuacja, gdy minister sprawiedliwości, mający przegląd sytuacji w wymiarze sprawiedliwości, a nade wszystko politycznie za ten wymiar sprawiedliwości odpowiedzialny, nie ma żadnych instrumentów wpływu na orzecznictwo sądowe. 3. Chodzi tu również o polityczną odpowiedzialność ministra, jak członka rządu, za właściwą politykę zwalczania przestępczości, której ważnym elementem powinna być polityka karna sądów. Minister Sprawiedliwości powinien mieć wpływ na tę politykę, nienaruszający niezawisłości sędziowskiej i niezależności sądów, czyli właśnie przez wnoszenie nadzwyczajnego środka odwoławczego jakim jest kasacja. Wnioskodawcy chcą ten stan zmienić, przez uprawnienie ministra sprawiedliwości do wnoszenia kasacji. 4. Proponowana zmiana w niczym nie narusza niezawisłości sędziowskiej ani zasady trójpodziału władz. Minister sprawiedliwości byłby jedynie stroną wnosząca kasację, na identycznych zasadach jak Prokurator Generalny i Rzecznik Praw Obywatelskich. Warto wspomnieć, ze do niedawna Minister Sprawiedliwości miał uprawnienie do wnoszenia kasacji, gdyż był równocześnie Prokuratorem Generalnym i nikt nie kwestionował zgodności tego uprawnienia z konstytucją. 5. Druga kwestia to rozszerzenie zakresu kasacji, wnoszonej na podstawie art. 521 przez Prokurata Generalnego, Rzecznika Praw Obywatelskich, Rzecznika Praw dziecka, a w myś proponowanej zmiany – także Ministra Sprawiedliwości. Zdaniem wnioskodawców wąski zakres kasacji, ograniczony w zasadzie do rażących błędów proceduralnych, uzasadniony wobec stron, nie ma uzasadnienia do kasacji wnoszonych w nadzwyczajnym trybie przez takie organy jak Prokurator Generalny, Rzecznik Praw Obywatelskich czy Rzecznik Praw Dziecka, a także Minister Sprawiedliwości. Te organy interweniują w sprawach sądowych w nadzwyczajnych sytuacjach i zakres ich uprawnienia nie powinien być limitowany tak jak dla stron. Intencja wnioskodawców jest, by kasacja wnoszona przez każdy z wymienionych organów mogła opierać się na wszystkich tych przesłankach, które są właściwe dla apelacji (wnika to z ogólnej zasady zawartej w art. 518). 6. Zmiany w art. 524 i 526 mają charakter legislacyjny i są następstwem nadania Ministrowi Sprawiedliwości uprawnienia do wnoszenia kasacji. 7. Projekt spowoduje pozytywne skutki społeczne w postaci zwiększenia możliwości reagowania na zasadne skargi obywateli dotyczące funkcjonowania wymiaru sprawiedliwości. 8. Projekt nie spowoduje zwiększenia wydatków z budżetu państwa, gdyż nie wymaga zwiększenia aparatu urzędniczego Ministra Sprawiedliwości ani innych instytucji. 9. Projekt jest zgodny z prawem Unii Europejskiej, gdyż dotyczy materii leżącej w wyłącznej gestii państwa członkowskiego. 