Biłem się ostatnio w cudze piersi, pora grzmotnąć się we własne. Czytelnicy wytykali mi na forum niektóre moje grzechy, więc czas je samemu też wyznać. Wyznaję, że nie byłem obiektywny. Jeśli krytykowałem, to rząd i koalicję, a opozycji, czyli PiS-u nie tykałem, chociaż raz zaczepiłem Dorna. Usprawiedliwia mnie częściowo okoliczność, że mój blog jest polityczny, a polityka jest z istoty swej stronnicza. Obiektywny to ja byłem jako sędzia, potem jako prezes NIK. Jako polityk obiektywny być nie muszę, a wręcz nie mogę. Obiecuję jednak rząd pochwalić od czasu do czasu, jeśli oczywiście będzie za co. Na razie nie ma. Niektórzy Czytelnicy zarzucają mi, że dyszę rządzą odwetu wobec PSL. Fakt, czepiałem się PSL-u może i za często i chyba jakaś zadra we mnie tkwi, że mnie nieładnie wyrzucili. Zdecydowaną większość dawnych kolegów jednak szanuję, nawet jeśli bez wzajemności. Też obiecuję pochwalić PSL, jeśli będzie za co. Już chwalę. W sprawie ratyfikacji Traktatu Reformującego PSL zachowuje się rozsądnie, a Kłopotek tak przyłożył Niesiołowskiemu, że miło było słuchać… stop, znowu grzeszę, ciesząc się ze sporu w koalicji. Moja wina. Popierałem PiS, co jest obecnie traktowane jako ciężki grzech politycznej niepoprawności. Niektórzy pytali wręcz za ile się sprzedałem. Odpowiadam, że popieram PiS z przekonania, co może jest grzechem jeszcze większym. Mea culpa. Poprawy jednak nie przewiduję na razie. Występowałem w mediach ojca dyrektora, a to dla wielu grzech  niewybaczalny. Wiem, że nie ma dla mnie usprawiedliwienia, poza tym, że mówiłem tam o sprawach rolniczych, które żadnych innych mediów nie obchodzą nic a nic. Psa z kulawą nogą nie obchodzi, co Parlament Europejski uchwalił w sprawie przyszłości rolnictwa w Europie. Tylko Toruń zgłosił zainteresowanie. I pojadę do Torunia znowu, jeśli zaproszą. Wypowiadałem się o Niemcach (jako państwie) w tonie, który mógł być uznany za nie dość jednoznacznie pochlebny, co też uraziło niektórych Czytelników i pozwoliło dostrzec u mnie typowe polskie kompleksy. Chyba się z nich nie uleczę. Nic nie poradzę, że moja wiara w miłość Niemiec do Polski nie jest bezgraniczna. Przyznaję się do grzechu zacofania, występowałem bowiem przeciwko wpuszczeniu do Polski upraw genetycznie zmodyfikowanych. Popadłem w ten sposób w konflikt z nowoczesnym nauczaniem wielkich koncernów biotechnologicznych oraz arcybiskupa Życińskiego. Na razie nie przewiduję, zmodyfikowania moich poglądów w tej sprawie.  Jeden z Czytelników słusznie zarzucił mi, że jestem częściowo rudy. Muszę to jakoś zmienić. Sposoby są możliwe dwa – osiwienie lub wyłysienie. Farbowanie, jako zbyt aluzyjne, wykluczam. Więcej grzechów nie pamiętam, za niektóre umiarkowanie żałuję i obiecuję niewielką poprawę. 