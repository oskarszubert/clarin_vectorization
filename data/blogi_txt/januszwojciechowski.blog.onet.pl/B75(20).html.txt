Sąd był szybki, nawet mniej niż 24-godzinny. Od zatrzymania w ogrodzie Getsemani do egzekucji na Golgocie wypadki toczyły się błyskawicznie. Proces był niewątpliwie polityczny. Żydowskie elity chciały pozbyć się Jezusa, bo mówił rzeczy z ich pozycji niepokojące i groźne. Piłatowi Jezus specjalnie nie wadził, ale chciał mieć spokój w okupowanej prowincji, żeby się kontrola z Rzymu nie czepiała, więc umył ręce i nie skorzystał z prawa łaski. Zaś tłum z jerozolimskiego bazaru krzyczał „na krzyż z nim”, bo chciał mieć igrzysko. Tłumy wszędzie na świecie lubiły i lubią krwawe widowiska. Wisielca każdy ujrzeć chce. I ślepcy też – śpiewał nieoceniony Brasseens. Duchowy wymiar jerozolimskiej tragedii sprzed 1978 lat nie mnie publicznie rozważać. Trzeba mi to tylko w osobisty sposób przeżyć. Ale dla mnie ta tragedia ma też bliższy wymiar. Społeczno-prawny. Patrzę na sąd nad Jezusem jako człowiek mający doświadczenie w sądzeniu innych. Po pierwsze lekcja jerozolimska uczy nas, że procesy polityczne są złe. Polityka i sprawiedliwość przeważnie nie mieszkają pod jednym dachem. Polityka i niesprawiedliwość owszem tak. Po drugie – proces jerozolimski pokazał, że co nagle to po diable. Sprawiedliwość zbyt rychliwa szczególnie łatwo się myli. Sądzenie wymaga namysłu i rozwagi. I po trzecie – płynie z tego procesu nauka, że sprawiedliwość nie powinna wsłuchiwać się w głos tłumu, bo w sprawach sprawiedliwości tłum przeważnie się myli. Pomylił się w Jerozolimie i nie wykluczam, że się pomylił też w angielskim mieście Exeter, gdzie na długo przed ławą przysięgłych wydał swój wyrok na oskarżonego o gwałt młodego Polaka. Sprawiedliwy sąd słucha tylko głosu własnego sumienia. Przeżyjmy Wielki Piątek w skupieniu, a potem cieszmy się z Wesołych Świąt! 