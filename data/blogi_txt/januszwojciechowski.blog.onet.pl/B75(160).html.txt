Uznanie, że obozy śmierci były nazistowskie, zmienia niewiele, albo zgoła nic. Kłamstwo na chwile zostało zastąpione ćwierćprawdą. 1. Po zamieszaniu z wypowiedzią Obamy świat usłyszał, że obozy śmierci nie były polskie, tylko nazistowskie. Nawet przewodniczący Europarlamentu Marin Schulz jako Niemiec autorytatywnie stwierdził, że nie można obwiniać Polski, która w rzeczywistości była ofiarą reżimu nazistowskiego. Nie Polska była winna, tylko Nazistan. 2. Nie pada ani słowo, kim byli naziści ani gdzie był ten Nazistan. Gdzie Żydów zapędzono do getta warszawskiego, gdzie był Auschwitz, gdzie była Treblinka? Wystarczy spojrzeć na mapę – wiadomo w Polsce! Więc za rok, dwa, pięć, ktoś znowu napisze albo palnie na jakiejś akademii – polskie nazistowskie obozy śmierci – i będziemy protestować i tłumaczyć od nowa. Uznanie, że to naziści, w gruncie rzeczy zmienia niewiele, albo zgoła nic. Kłamstwo na chwile zostało zastąpione ćwierćprawdą. 3. Jakże mądre były słowa mojego żydowskiego przyjaciela Samuela Dombrowskiego – nie było państwa Hitleria, nie było państwa Nazistan. Były Niemcy, a zbrodniarze byli funkcjonariuszami perfekcyjnie działającej machiny państwa niemieckiego. Machiny, którą Niemcy stworzyli, Niemcy wybrali i Niemcy popierali, do ostatniego tchu, a nawet kilka dni dłużej, bo przecież Hitler się zabił 30 kwietnia, a niemiecki opór trwał do 8 maja. Bez złości, biez nienawiści, bez jakiejkolwiek niechęci do współczesnych Niemców, bez obciążania wnuków za winy ich dziadków – ale powinniśmy mówić wprost – niemieckie obozy śmierci, niemieckie zbrodnie, niemieccy zbrodniarze. I mówmy światu wprost – German camps – żadne tam German nazi… Odeślijmy tych mitycznych nazistów do nieistniejącego Nazistanu, bo inaczej zostaniemy z nimi na zawsze, a świat będzie nami straszył – nie jedź na mecz do Polski, bo wrócisz w trumnie… 