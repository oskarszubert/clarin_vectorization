1. Zbigniew Kuźmiuk, startujący w okręgu radomskim z 2 miejsca na liście PiS w wyborach do Sejmiku Mazowieckiego zdobył prawie 30 tysięcy głosów! To najlepszy w Polsce wynik kandydata nie będącego liderem listy. Wynik osiągnięty przy bardzo skromnej, prawie niewidocznej kampanii. 2. Wynik Zbyszka Kuźmiuka cieszy mnie nie mniej, niż moje własne 56 tysięcy głosów też z 2 miejsca na liście PiS w ubiegłorocznych wyborach do Europarlamentu. Przyjaźnimy się od lat. Razem próbowaliśmy zmieniać PSL, razem wygrywaliśmy i przegrywaliśmy, razem wyrzucano nas z PSL i stawiano przeciw nam straże, żebyśmy nie wdarli się z powrotem. I razem, po długich przemyśleniach, wstąpiliśmy do Prawa i Sprawiedliwości, widząc w nim ostatnią polityczną nadzieję dla tej części Polski, która jest biedna, zaniedbana, pokrzywdzona. Takiej, jak Ziemia Radomska. Wyborcy pozytywnie ocenili nasz wybór, najpierw mój, a potem Zbyszka, obdarzając zaufaniem, o jakim wcześniej nam się nie śniło. I to zaufaniem osobistym, bo takie oznacza wybór z dalszych miejsc na listach.  3. To dobrze, że Kuźmiuk wraca do polityki, na razie regionalnej, a niedługo, mam nadzieję, także i krajowej. Ma znakomita wiedzę, zwłaszcza ekonomiczną, jest bystrym obserwatorem i świetnym komentatorem, zwłaszcza spraw z zakresu polityki gospodarczej. Na swoim blogu codziennie krytycznie, ale też merytorycznie i rzeczowo recenzuje poczynania, albo raczej brak poczynań rządu. Nie bije w czambuł, lecz analizuje, stawia diagnozy i formułuje precyzyjne wnioski. 4. W Sejmiku Mazowieckim PiS będzie w opozycji, ale ostrzegam – marszałek Struzik (o ile ponownie zostanie marszałkiem) nie będzie miał z Kuźmiukiem lekko. Ten człowiek o finansach samorządowych wie wszystko. Sam zresztą jako poseł te finanse tworzył. Ustawy potężnie wzmacniające samorząd województwa i stwarzające imperium władzy obecnych marszałków wyszły spod jego ręki. – Trzeba mi tę rękę teraz uciąć – żartował kiedyś Kuźmiuk, widząc bezeceństwa wojewódzkiej władzy. Teraz będzie miał możliwość patrzeć jej na ręce.     5. Mieszkańcy Ziemi Radomskiej – dziękuję Wam za te głosy oddane na Kuźmiuka. Wiem, że nie będziecie ich żałować. PS. Mandat do Sejmiku Małopolskiego zdobył też startujący z ostatniego miejsca na liście PiS Bogdan Pęk. To chyba jedyny przypadek wyborczej wygranej z ostatniego miejsca. Pęk ożywi ten Sejmik bez dwóch zdań. Mandat do Sejmiku Łódzkiego zdobył również startujący z 3 miejsca na liście PIS Witold Witczak, też ludowiec, który odszedł ze mną z PSL. Ludowcy w Prawie i Sprawiedliwości nie zginęli… 