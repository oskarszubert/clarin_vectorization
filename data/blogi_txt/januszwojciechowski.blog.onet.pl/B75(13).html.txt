Mamy sukces! Parlament Europejski przyjął deklarację broniącą ludzi przed nadużyciami wielkich sieci handlowych. Cieszę się tym bardziej, że jestem jednym ze współautorów tej deklaracji. W październiku ubiegłego roku wraz z czworgiem posłów do Parlamentu Europejskiego: panią Caroline Lucas z Wielkiej Brytanii, panią Helene Flautre (Francja), panem Harlem Desir (Francja) oraz panem Gyula Hegyi (Węgry) rozpoczęliśmy akcję zbierania podpisów pod deklaracja pisemną w sprawie ukrócenia nadużyć, jakich dopuszczają się wielkie sieci handlowe w stosunku do konsumentów, dostawców, a także pracowników. Deklaracja, zawiera dwa zasadnicze punkty. Po pierwsze wezwanie Komisji Europejskiej, aby pilnie zbadała wpływ koncentracji handlu detalicznego na sytuacje rynkową. Chodzi między innymi o to, że ceny produktów spożywczych rosną, podczas gdy dochody rolników nie tylko nie wzrastają, ale wręcz spadają. Organizacje rolnicze alarmują, że wielkie sieci handlowe wykorzystują swoją dominującą pozycję na rynku i dyktują własne nieuczciwe warunki handlowe, między innymi bardzo długie terminy płatności. Drugi punkt deklaracji wzywa do wprowadzenia odpowiednich regulacji unijnych, które ucywilizują działalność hipermarketów i zapewnią ochronę konsumentów, dostawców i pracowników przed nadużyciami wielkich sieci. Deklaracja pisemna podlega procedurze, iż w ciągu 3 miesięcy zbiera się pod nią podpisy posłów i jeśli podpisze się ponad połowa posłów (co najmniej 393) to staje się ona oficjalnym dokumentem Parlamentu. I tak się właśnie stało z naszą deklaracją. Właśnie dziś, w ostatnim dniu akcji, przekroczyliśmy liczbę 400 podpisów, a to oznacza, że deklaracja jest już oficjalnym stanowiskiem całej Izby. Parlament Europejski stanowczo staje w obronie ludzi przed nadużyciami hipermarketów. Cieszę się z tego bardzo. Tym bardziej, że zebranie podpisów jest bardzo trudne i na 115 deklaracji zainicjowanych w 2007 roku, tylko 8 zakończyło się sukcesem. Bardzo dziękuję wszystkim posłom, którzy poparli deklaracje. Byli wśród nich prawie wszyscy posłowie z Polski. Bardzo dziękuje organizacjom rolniczym oraz producentów żywności, z całej Europy, którzy wspierali starania o przyjęcie deklaracji. Z organizacji krajowych mocno nam pomogła Polska Federacja Producentów Żywności, Międzynarodowa Koalicja dla Ochrony Polskiej Wsi a także Izba Gospodarcza „Polskie Mięso”. Co dalej? Teraz czekamy na to, co przygotuje i przedstawi Komisja Europejska, który musi zareagować na inicjatywę Parlamentu. Konieczne też będą działania na szczeblu krajowym. Deklaracja Parlamentu Europejskiego powinna stanowić zachętę dla władz krajowych, aby skontrolowały działania wielkich sieci handlowych i zaproponowały też odpowiednie rozwiązania krajowe. Trochę mnie martwi, że działania w kraju idą akurat w odwrotnym kierunku, bo w Sejmie słyszę o inicjatywie większości sejmowej, która chce zmiany prawa w kierunku ułatwienia lokalizacji i działalności wielkich obiektów handlowych. Nie jest to zgodne z tendencjami europejskimi. Do tego tematu będę jeszcze wracał.    PS. Tyle się w Parlamencie Europejskim dzieje ważnego, że nie starcza czasu, by to opisać. Wspominałem już o moich pracach nad Strategią zdrowia zwierząt. Pracujemy też intensywnie nad przeglądem Wspólnej Polityki Rolnej. Do raportu w tej sprawie przygotowanego przez niemieckiego posła pana Goepela zgłoszono ponad 700 poprawek, ja tez zgłosiłem kilkanaście, dotyczących wielu spraw ważnych z punktu widzenia rolnictwa polskiego. Więcej napiszę o tym innym razem.   Pełny tekst przyjętego Oświadczenia, posiadajacego status oficjalnego dokumentu Parlamentu Europejskiego, znajdą Państwo na mojej stronie internetowej www.januszwojciechowski.pl w dziale „Publikacje”. 