Udało się na przykład przełamać martwiący premiera trend, że Platforma nie z kim przegrać. Już ma, już przegrywa…  Sukcesów władzy PO-PSL w mijającym roku było wiele, warto przypomnieć niektóre z nich:  1. Udało się wyhodować największa aferę III RP – teleinformatyczną. Wydawało się, że SLD z jej Rywinem nic już nie przebije, okazuje się jednak, ze Platforma potrafi.  2. Udało się twórczo rozwijać reformę emerytalną. Po wcześniejszym wydłużeniu wieku emerytalnego, władza PO-PSL wykonała następny reformatorski krok – przejęła pieniądze z OFE i wrzuciła do budżetowej czarnej dziury. Wszystko dla dobra społeczeństwa oczywiście.  3. Udało się znaleźć nowy sposób na przezwyciężenie bezrobocia. Na razie tylko lokalnie na Dolnym Śląsku i tylko w szeregach Platformy Obywatelskiej, ale każde miejsce pracy się liczy. W tym przypadku warunkiem stworzenia nowego miejsca pracy było głosowanie na Jacka Protasiewicza.  4. Udało się zakupić wreszcie najszybszych w dziejach Polski pociąg „pendolino” za 3 miliardy złotych i przy jego pomocy, mimo braku odpowiednich torów, pobić rekord prędkości na kolei, należący do przedwojennej, parowej „Lux-torpedy”  5. Udało się Platformie Obywatelskiej przełamać długotrwały trend i powód zmartwień premiera Tuska, że Platforma nie ma z kim przegrać. W 2013 roku okazało się, ma z kim przegrać i wzorcowo przegrała w Rybniku, w Elblągu i na Podkarpaciu.  6. Udało się Platformie wykreować nową wizję demokracji obywatelskiej, opartą na założeniu, że to władza, a nie społeczeństwo, wie lepiej, co jest dla społeczeństwa dobre. W ramach tej nowej wizji Platforma wzywała obywateli, żeby nie głosowali w referendum oraz wyrzuciła do kosza milion podpisów obywateli w sprawie 6-latków,  7. Udało się usprawnić ściganie przestępstw, zwłaszcza najgroźniejszych, do tego stopnia, że w sprawie o zabójstwo generała Papały prokuratury w Warszawie i w Łodzi równocześnie oskarżały o to samo zabójstwo dwa zupełnie różne komplety oskarżonych. Jedna prokuratura twierdziła, że chodziło a zabójstwo na zlecenie, druga natomiast uznała, że generał zginął z powodu starego samochodu espero.  8. Udało się uniewinnienie byłej posłanki Sawickiej, niesłusznie jak się okazuje złapanej podczas przyjmowania walizki z łapówką. Rzecz została uwieczniona na filmie i wydawało się, że Sawickiej nic już przed odpowiedzialnością nie uchroni, a jednak pod rządami PO wymiar sprawiedliwości wykonał zadanie, wydawać by się mogło niemożliwe.  9. Udało się władzy rozwiązać problem miejsca na multipleksie dla Telewizji Trwam i to w taki sposób, że Telewizja Trwam ma już koncesję i ponosi opłaty, ale nadal nie ma miejsca na multipleksie. Telewizja Trwam płaci, ale nie nadaje… po prostu majstersztyk władzy PO!  10. Ponadto Platforma (z przyległościami) odniosła też wiele innych sukcesów, na przykład w dziedzinie mody (zegarki ministra Nowaka), literatury (Małgorzata Tusk), czy rzeźby (styropianowa rzeźba Donalda Tuska objeżdża kraj)  W sumie był to udany rok dla władzy. Ciut mniej dla społeczeństwa… 