Kiedy czytałem komentarze do mojego poprzedniego wpisu, sugerujące, że eurofederacja nie jest zła, a Niemcy lepiej  się o nas zatroszczą, niż my sami – nie oparłem się skojarzeniom, że podobnie było pod koniec XVIII wieku.  Wtedy też wielu Polaków uważało, że zaborcy lepiej będą rządzić Polską niż Polacy, a Rejtan powszechnie uważany był za debila, szaleńca i oszołoma. W końcu przecież caryca Katarzyna to była kobieta nawet na dzisiejsze standardy nowoczesna (parady równości to szkółka niedzielna w porównaniu z tym, co się ponoć działo na jej dworze),  a król pruski Fryderyk Wilhelm i cesarzowa Maria Teresa to była prawdziwa Europa, a nie tam jakiś zacofany nasz polski, słynący szeroko w Litwie dobrzyński zaścianek. Wielu Polaków, chyba nawet większość, uważało, że nie warto szamotać się  i bić o tę durną niepodległość.  Targowica nie była osamotniona. 