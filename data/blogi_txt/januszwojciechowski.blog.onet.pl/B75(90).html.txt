Prokuratura jest dziś niezawisła, niezależna i nieodpowiedzialna przed nikim, nawet przed Bogiem i historią.  1. 29-letnia kobieta znaleziona została martwa w swym mieszkaniu. Przyczyną śmierci było zatrucie cyjankiem potasu. Ciało zmarłej pokryte było sińcami i zadrapaniami, które zdaniem prokuratora spowodowane były jej upadkami na skutek boleści wywołanych trucizną. Prokurator wykluczył też, żeby ktoś zadał kobiecie truciznę siłą. Śledztwo zostało umorzone. Oficjalna wersja – śmierć w wyniku samobójstwa.    2. Rodzice zmarłej w samobójstwo nie wierzą i są przekonani, że ich córka została zamordowana. Podejrzewają, że mógł stać za tym jej poślubiony kilka miesięcy wcześniej mąż. Na kilka dni przed śmiercią ubezpieczył on żonę, a po jej śmierci odebrał wysokie odszkodowanie. Dziwne było jego zachowanie po jej śmierci – niby lamentował, ale palcem nie kiwnął, żeby wyjaśnić śmierć żony, mało tego, atakował rodziców za to, że drążą okoliczności śmierci córki. Po pogrzebie ktoś dziwnie zdewastował grób zmarłej i zdemolował jej mieszkanie. Jakiś diabeł widocznie w kimś się szamotał.  Zmarła miała być w domu sama, ale sąsiedzi słyszeli przez ścianę odgłosy rozmów,męskie i damskie głosy, o potem hałasy. Prokurator uznał, że to pewnie z telewizora.  Zaangażowany przez rodzinę znany jasnowidz miał jednoznaczną wizję – dziewczyna została zamordowana…  3. Na mój sędziowski nos umorzenie było pochopne. Rażąco pochopne. Dopatrzyłem się w protokole sekcji zwłok, ze wbrew twierdzeniom prokuratury, na ciele zmarłej jednak były obrażenia na szyi, policzku i wardze, mogące świadczyć o przytrzymywaniu za głowę, otwieraniu ust i wlewaniu trucizny siłą. Jest też otwarte pytanie, skąd cyjanek u dziewczyny, która wcześniej nie zdradzała żadnych skłonności samobójczych? W torebce go ze sobą raczej nie nosiła.    Kto by wreszcie zadawał sam sobie śmierć cyjankiem potasu, której towarzyszą potworne męczarnie?   4. Umorzenie jest prawomocne, ale Prokurator Generalny mógłby podjąć śledztwo na nowo. Zrozpaczeni rodzice prosili mnie o pomoc, nie mogłem odmówić.Napisałem obszerne pismo do Prokuratora Generalnego. Wyłuszczyłem wszystkie moje wątpliwości i poprosiłem, żeby zbadał sprawę i rozważył wznowienie śledztwa. Prokurator Generalny poinformował mnie, (pismo PG. II Dsa 74/10 z 30 kwietnia 2010 roku) że sprawę przekazał do prokuratury, tej samej, do której rodzice mają pretensję, że zignorowała śmierć ich córki.   5. Zgaduję, że prokuratura nie przyzna się do żadnych błędów i zapewni jeszcze raz, że dziewczyna otruła się sama. Przypuszczam tak tym bardziej,że prokuratorzy niestety traktowali rodziców zmarłej nie jak ludzi dotkniętych nieszczęściem, lecz jak natrętnych intruzów. Jeden z prokuratorów podobno zagroził ojcu dziewczyny, że jak się nie uspokoi, to zostanie zamknięty.  6. Odpowiadając na moje pismo Prokurator Generalny nie zapomniał dodać, że w świetle dokonanych ostatnich zmian w ustawie o prokuraturze żaden poseł niema prawa wtrącać się w niezależne śledztwa. Oczywiście, Panie Prokuratorze Generalny! Oczywiście, wiem, że żaden poseł, wybrany przez ludzi, nie ma prawa wtrącać się do pańskiego urzędu. Wiem doskonale – bo protestowałem przeciw zmianom w ustawie – że prokurator może obecnie robić albo nie robić co mu się podoba  i że jest on sam sobie sterem, żeglarzem, okrętem. Wiem, a jakże, że prokuratura jest niezawisła, niezależna i nieodpowiedzialna przed nikim, nawet przed Bogiem i historią.       6. Dura lex sed lex –jak mawiali starożytni, zakuci w hełmy Rzymianie. Niech Pan, Panie Prokuratorze „olewa” mnie i tych, którzy mnie wybrali –trudno! Ale niech Pan nie lekceważy krzywdy ludzi. Gdzieś tam stąpa po świętej ziemi bezkarny morderca młodej kobiety. I gdzieś tam w bezsilnej rozpaczy cierpią jej rodzice. Zresztą nie będę owijał w bawełnę – nie gdzieś, tylko w środku Polski, w Skierniewicach. Panie Prokuratorze Generalny – proszę Pana nie jako poseł, ale jako człowiek współczujący drugiemu człowiekowi w jego nieszczęściu – niech się Pan zajmie tą wielce prawdopodobną zbrodnią! Naprawdę bardzo wiele wskazuje, że ta dziewczyna nie zabiła się sama.  PS. Za kilka dni planowane jest posiedzenie sądu, który ma zdecydować, że rzeczy osobistej zmarłej kobiety, które mogą zawierać ślady zbrodni,zostaną wydane jej mężowi, jako osobie najbliższej.  Zadzwoniłbym do prokuratora, z prośbą o wstrzymanie tej zdumiewającej decyzji. Ale oni są teraz niezależni i od posła telefonu nie odbiorą.  Włożę to co napisałem do koperty i wyślę do Prokuratury Generalnej. Jak będą mieli kaprys, to przeczytają. 