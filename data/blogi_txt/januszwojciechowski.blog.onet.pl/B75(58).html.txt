1. Dyskretnie i bez rozgłosu powstaje w Polsce nowa wielka korporacja. Pracownicy samorządowi. Kilkusettysięczna rzesza urzędników gminnych, powiatowych i wojewódzkich od 1 stycznia zamyka się od środka i wejść do niej z zewnątrz będzie niesłychanie trudno.              2. Zarzuca się koalicji, że nic nie robi. Nieprawda! Robi, ale się tym nie chwali. Nowa ustawa o pracownikach samorządowych, została przygotowana i uchwalona tak dyskretnie, że mało kto o niej wiedział. Media w każdym razie nie zajmowały się nią wcale, może z wyjątkiem przepisu o gabinetach politycznych wójta.  Opozycyjny PiS też niewiele pisnął, choć drzeć się powinien wniebogłosy.. 3. Pozornie wszystko jest jak najbardziej demokratyczne, otwarte i jawne. Otwarty dostęp do stanowisk, ogłoszenia, komisje, konkursy – a jakże! Ale wszystko to okazuje się lipą, gdy się przeczyta przepis mówiący o tym, co to jest wolne stanowisko w urzędzie władzy samorządowej. Otóż jest to takie stanowisko, na które nie został przeniesiony jakiś inny urzędnik, z tego samego lub z innego urzędu.  Dziękuje uprzejmie! Setki tysięcy młodych, wykształconych ludzi, a i starszych też, nawet nie powącha tych otwartych konkursów, bo ich nie będzie! A w każdym razie będą rzadko, bo w obsadzeniu samorządowych posad pierwszeństwo będą mieli dotychczasowi urzędnicy, na zasadzie „przesuwu”. 4. Będziesz chciał, Kolego zostać na przykład kierownikiem jakiegoś wydziału w starostwie. Jest akurat wolne stanowisko, bo stary kierownik odszedł na emeryturę. Masz kwalifikacje, funkcja dla ciebie wymarzona, więc składasz papiery – a tu niespodzianka! Nie, proszę Pana, żadnego konkursu nie będzie! Właśnie starosta powołał na funkcję kierownika dotychczasowego referenta. Dziękujemy za zainteresowanie.            Bo i po co miałby starosta ogłaszać otwarty konkurs na funkcję kierownika? Nie wiadomo kto się przez taki konkurs wciśnie do urzędu. Lepiej awansować referenta, już znanego, który właśnie zapisał się do słusznej partii pana starosty, a za nominację będzie dozgonnie wdzięczny.              5. Może i ten referent jest od Ciebie lepszy, Szanowny Kolego. Ale powinniście mieć obaj równą szansę w otwartym konkursie. Tymczasem referent dostaję posadę bez konkursu, a ty odchodzisz z kwitkiem. Wkurzasz się i masz przyjacielu rację! Bo to jest niezgodne z konstytucją, z zasadą równości wobec prawa. O dostępie do stanowisk powinny przesądzać tylko i wyłącznie kwalifikacje, a nie dotychczasowe zatrudnienie i koneksje z nim związane.  To jest również „nieeuropejskie”, gdyż Rada Europy wyraźnie zaleca otwarty dostęp do zajmowania publicznych stanowisk.           Ale co ja o tej konstytucji i Europie. Tu o interes polityczny idzie, a nie państwowy. 6. Tyle kubłów już wylano na korporacje prawnicze, sędziowską na przykład. Ale przecież nie są to korporacje aż tak zamknięte, jak ma być zamknięta korporacja samorządowo-urzędnicza. Na stanowisko sędziego sądu okręgowego może kandydować każdy, kto ma do tej funkcji odpowiednie kwalifikacje – adwokat, profesor, czy docent. Nie jest tak, że pierwszeństwo ma sędzia rejonowy. A w samorządzie tak będzie. Obsadzenie referenta wyeliminuje wszystkich innych kandydatów. Profesorów i docentów też. 7. Jest więcej „kwiatków” w tej ustawie o pracownikach samorządowych, na przykład przymusowe stanowisko sekretarza w gminie. Dotychczas wiele gmin takiego stanowiska nie wprowadzało, a teraz będzie to obowiązkowe.  No i wspomniane już gabinety polityczne. Wójt będzie mógł sobie od ręki zatrudnić pięciu dowolnie wybranych doradców i asystentów. W małych gminach gabinet polityczny to będzie prawie połowa urzędu.  Wójt w otoczeniu swego gabinetu politycznego – no panisko! Całą gęba! 8. PZPR miała po dwóch ludzi na etatach w każdej wiejskiej gminie – pierwszego sekretarza i sekretarkę. PSL będzie mieć na publicznych gminnych etatach siedmiu ludzi. Wójt, zastępca i pięciu doradców, sprawujących opiekę polityczną nad sołtysami. Nikt im w gminie nie podskoczy!  Taki wójt będzie rządził wiecznie, a przynajmniej dożywotnio.    9. Do PSL-u pretensji o tę ustawę nie mam żadnych, bo PSL walki z korporacjami nie obiecywało i słowa dotrzymuje. Ale Platforma obiecywała!. Miała to zrobić mądrzej i lepiej niż PiS. Pełne gęby miała Platforma frazesów o otwartości, jawności, konkursach, że tylko kwalifikacje, żadne tam koneksje, żadne partyjne układy!  Dziś Platforma rządzi i robi coś dokładnie odwrotnego wobec własnych obietnic. Buduje korporację, jakiej jeszcze w Polsce nie było. Korporację, obejmującą setki tysięcy urzędników, od największych miast, po najmniejsze gminy.   10. Ta korporacja już zadba, aby jej dobroczyńcy, Platforma i PSL, władzy raz zdobytej nie oddali nigdy! 