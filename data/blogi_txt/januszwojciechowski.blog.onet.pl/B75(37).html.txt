1. Koalicja platformersko-farmerska przeprowadza wielką operację odrolnienia Polski. Za jednym zamachem około milion  hektarów guntów rolnych straci z mocy prawa swój rolniczy status i stanie się gruntami przeznaczonymi pod asfalt, stal i beton. Totalny „odrol”, wymyślony w komisji Palikota, już przeszedł przez Sejm, a za chwilę jak burza przeleci przez Senat.             2. Na świecie żywność systematycznie drożeje. Ludzi przybywa, a ziemi pod uprawę jest coraz mniej. Miasta rozrastają się coraz większych przestrzeniach, kosztem pól uprawnych. Nowe grunty pod uprawę uzyskuje się w świecie tragicznym wręcz kosztem niszczenia lasów tropikalnych, przez co układ oddechowy świata staje się coraz mniej wydolny. Możliwości intensyfikacji plonów z wolna się wyczerpują. Mówi się w Europie i świecie z coraz większym niepokojem, że ludzkości zagląda w oczy głód, Polsce jeszcze nie zagląda, ale też zajrzy.            I w tej sytuacji producent taniego wina Palikot jednym cięciem pozbawia Polskę miliona hektarów uprawnej ziemi. A posłowie koalicji głosują posłusznie i jeszcze się cieszą, że zwalczają biurokrację. Panie Boże, widzisz i nie grzmisz!             3. Odrolnieniu podlegają wszystkie grunty rolne w granicach administracyjnych miast.. Wszystkie, nawet te najlepsze, pszenno-kapuściano- buraczane. Jakie są granice administracyjne miast każdy widzi. Jest tabliczka z napisem „Łódź”, ale do rogatek miasta jest jeszcze dziesięć kilometrów. Jeśli ktoś nie wierzy, niech wybierze się do łódzkiej dzielnicy Nowosolna. Wiecie państwo jak się nazywa najbardziej rolniczy powiat w województwie łódzkim? Nazywa się miasto Łódź. Tam jest najwięcej gruntów, rolników, a nawet krów jest w mieście Łodzi  więcej niż w jakimkolwiek innym powiecie.    4. Nie inaczej jest w obrębie innych dużych miast. Napisane jest „Kraków”, a wokoło szczere pole. Na Śląsku to zdaje się w ogóle nie ma wsi, same miasta. A Warszawa? Widziałem na zdjęciu, jak kombajn kosi zboże, a w tle widać Pałac Kultury.    5. Rolnictwo w obrębie aglomeracji miejskich jest bardzo potrzebne, nie tylko ze względów gospodarczych, ale przede wszystkim przez wzgląd na zdrowie publiczne i ochronę środowiska. Miasto dzięki temu łatwiej oddycha. Podobno jeden hektar uprawianego pola więcej daje miastu tlenu niż pięć hektarów parku. Pomysł, żeby wszystko przeznaczyć pod beton, jest jak z koszmarnego snu. To jest pomysł antyludzki.   6. Już kilka razy krytykowałem na moim blogu szaleństwa Palikota, które niestety zaczynają się materializować w postaci ustaw. Sejm posłusznie głosuje wszystkie pomysły tego pana. W sprawie odrolnienia Polski nikt nie protestuje, no bo kto? Właściciele gruntów? Dla nich to lepiej, wszak odrolnienie zwiększa rynkową wartość gruntów, a poza tym oszczędza biurokratycznej mitręgi.w sytuacji odrolniania na indywidualny wniosek. Ale jakie będą społeczne koszty takiego pomysłu, że budować będzie można praktycznie wszędzie. Czy ktoś o tym w ogóle myśli?   7. Przede wszystkim czy o tym mysli rząd? I co on w ogóle robi. Ustawy zdrowotne wnieśli posłowie, rząd nie musiał się trudzić uzgodnieniami i konsultacjami. Ustawy z komisji Palikota też przechodzą gładko bez rządowego trybu opiniowania i uzgadniania. Bardzo bym chciał wiedzieć, co na to minister rolnictwa odpowiedzialny za wyżywienie Polaków. Co na to minister środowiska odpowiedzialny za ochronę otaczającej nas przyrody. Czy im też się podoba zasada,  że wszystko pod beton?   8. Po odrolnieniu pora na „odlesienie” i „odparczenie”. Tylko patrzeć, jak Sejm na wniosek Palikota uchwali, że lasy i parki w obrębie miast „się ścina i się rżnie” bez jakiegokolwiek zezwolenia, bo przecież są potrzebne tereny inwestycyjne, a biurokracji wszyscy mamy dość.    9. Czarno to wszystko widzę. Premier Tusk umacnia przyjaźń polsko-chińską, wicepremier Pawlak zapadł się pod ziemię, bo mu Kwaśniewski powiedział, że jak będzie siedział cicho, to może zostać prezydentem – no i w tej sytuacji władza przeszłą w ręce Palilkota, z jego pomysłami, jakże dobrymi dla cwaniaków, dla handlarzy ziemią, co nakupili gruntów rolnych, żeby je  z wielokrotnym przebiciem sprzedawać pod inwestycje. Oni na rękach mogą nosić i głaskać Palikota. za to, co dla nich zrobił.  Ale dla Polski i Polaków Palilkot robi źle i chciałbym, żebyście Państwo to wiedzieli. 