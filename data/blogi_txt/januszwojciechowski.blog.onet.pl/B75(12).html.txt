Nie chcę, ale muszę jeszcze raz wrócić do sprawy decyzji wicepremiera Pawlaka w sprawie umorzenia prawie półmiliardowej kary dla spółki J S Energy. Muszę, bo sprawa jest bardzo poważna, a zainteresowany próbuje ją nieudolnie bagatelizować. Na swoim blogu napisał, że on właściwie niczego nie skasował, bo nie można skasować czegoś, czego nie ma. Nie chcę, ale muszę napisać wprost i po imieniu – Waldek, nie ściemniaj! Że niby co – jeśli kara została nałożona nieprawidłowo przez prezesa Aleszczyka, który zamiast napisać „wymierza” napisał „wymierzam” karę – to ma znaczyć, że kary nie było? No to już jest tłumaczenie cyniczne, żeby nie powiedzieć bezczelne. Jak to nie było? To od czego Spółka się odwoływała? Przecież gdyby nie pomocna dłoń i przyjazna decyzja ministra gospodarki, to spółka musiałaby płakać i płacić te 461 milionów! Jak za zboże! Pokrętne tłumaczenia Pawlaka są podobne do tych, które pamiętam ze sprzedaży siedziby PSL przy ulicy Grzybowskiej. Nie można wystawić na przetarg czegoś, czego się nie ma – tak odpierał moje ówczesne zarzuty o sprzedaż bez przetargu ponadhektarowej działki PSL w centrum Warszawy, dziś wartej „circa about” 300 milionów złotych. Nie miał, ale sprzedał to, czego nie miał. I tu podobna logika – skasował decyzję, ale tak właściwie to nie skasował, bo decyzja była, ale właściwie to jakby jej nie było. Nie było, ale uchylił, żeby nie było jeszcze bardziej. Przykro słuchać tych wykrętów, a pamiętajmy, że dotyczą one sprawy o fundamentalnym znaczeniu dla bezpieczeństwa państwa. Kurek do ropy jest jak wiadomo w Rosji i jedyne, co możemy zrobić dla naszego bezpieczeństwa, to zmusić firmy handlujące do utrzymywania niezbędnych zapasów zakupionego paliwa. Do tego są potrzebne te wielkie kary, żeby nikomu nie przyszło do głowy migać się od obowiązku utrzymywania rezerw. A tu proszę, firma kpi sobie w żywe oczy z tego obowiązku, a wicepremier odpowiedzialny za gospodarkę i bezpieczeństwo energetyczne państwa, rozgrzesza ją i błogosławi. Nad tą decyzją unoszą się opary. I to nie benzyny, bo zbiorniki puste. 