1. Kilka miesięcy temu w Berlinie została zamordowana 20-letnia Karina, która przyjechała z Cieszyna do stolicy Niemiec na studia. Morderca podstępnie wtargnął do jej mieszkania i tam ją zabił, w okrutny sposób. Podpalił ją, gdy jeszcze żyła.    2. Niemieccy sąsiedzi nawet słyszeli straszny krzyk mordowanej za ścianą dziewczyny, ale nie zareagowali. Nawet policji nikt nie powiadomił, chciaż podobno Niemcy na policję dzwonią chętnie. Wiele mówi się o znieczulicy w Polsce. Ta berlińska okazałą się znacznie większa.                              3. Oskarżonym o mord jest 22-letni Nikaraguańczyk. Na procesie podobno milczy. Prokuratura chce dla niego dożywocia i pewnie na taką karę zostanie skazany, oczywiście jeśli jego wina zostanie udowodniona. Dożywocie za okrutny mord na przypadkowo spotkanej polskiej dziewczynie będzie karą najwyższą z możliwych. Wyższej kary w Europie poza Białorusią nie ma. Chyba,  że dożywocie podwójne, co jednak dla skazanego różnicy nie czyni. 4. Podwójne dożywocie otrzymał w Anglii 25-letni Polak Jakub T. Nikogo nie podpalił, nie zabił. Sąd brytyjski uznał, że zgwałcił kobietę. Gwałt jest czynem strasznym, ale z zabójstwem równać go nie można. Bliscy i znajomi Jakuba nie wierzą w jego winę, wskazują, że proces toczył się w atmosferze histerycznej nagonki brytyjskiej prasy. Brytyjskiego wyroku w kwestii winy nie osądzam, bo nie znam wszystkich okoliczności, ale to podwójne dożywocie budzi mój głęboki sprzeciw. Człowiek, który nikogo nie zabił, ani nawet nie chciał zabić, nigdy nie powinien być skazany na dożywotnie więzienie.                     5. Pisałem już o tym, że sąd polski potwierdził dożywocie dla Jakuba, co uważam za błąd i niebezpieczny precedens naruszający konstytucję. O tym już pisałem. Teraz zestawiam sprawę zabójstwa Kariny z przestępstwem przypisanym Jakubowi T. jedynie po to, żeby unaocznić sytuację, w której wymiar sprawiedliwości, nasz czy obcy, stawiając na równi zabójstwo i gwałt, idei sprawiedliwości zaprzecza. 