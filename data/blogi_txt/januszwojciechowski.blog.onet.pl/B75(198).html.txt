Skazali niewinnego biedaka, a prawdziwy morderca zabił drugi raz. Nikt za to nie odpowiedział… 1. Media piszą dziś o wyroku w sprawie o dokonane 11 lat temu zabójstwo 10-letniego Marcina, we wsi Lisewo pod Malborkiem. Piotr T. morderca chłopca, został skazany na dożywotnie pozbawienie wolności. Media, zwłaszcza tabloidy piszą, że Piotr T. to diabeł w ludzkiej skórze. Marcina zabił w 2002 roku, jednak wtedy nie udało się o złapać. Wpadł dopiero po drugim zabójstwie – 3 lata później. Zabił wówczas 11-letniego Sebastiana. Zatrzymano go dzięki rolnikowi, który widział jak morderca uciekał z miejsca zbrodni. W czasie procesu beznamiętnie opisywał szczegóły swojego czynu – jak zwabił, zgwałcił, a potem zamordował bezbronnego chłopca. Ze sprawą śmierci Marcina zaczęto go kojarzyć, gdy śledczy z policyjnego Archiwum X postanowili jeszcze raz przeanalizować materiały. Wpadli na to, że zbrodni dokonał ten sam człowiek. Siedzący w więzieniu Piotr T. przyznał się do kolejnej zbrodni. Opowiadał jak siłą zrzucił chłopca z siodełka roweru, którym jechał. Jak dźgał go nożem…  2. Gdzieś na marginesie tej informacji przemyka inna wiadomość. Otóż za zabójstwo Marcina w Lisewie zapadł już w przeszłości jeden wyrok. Za te zbrodnię na karę 15 lat więzienia został skazany Tomasz K. Niepełnosprawny, lekko upośledzony psychicznie młody człowiek, wzięty w ogień policyjnych przesłuchań, przyznał się do zbrodni, której nie popełnił, z która nie miał nic wspólnego. Policja wymusiła przyznanie się do winy, prokuratura wniosła oskarżenie, sąd okręgowy skazał na 15 lat, sąd apelacyjny wyrok utrzymał w mocy, a Sad `Najwyższy odrzucił kasację od wyroku. Tomasz K. przesiedział w więzieniu 4 lata. Upośledzony, bezradny, bezsilny wobec górujących nad nim zatwardziałych przestępców, w więzieniu przeszedł piekło. Bo więzienie to nie jest miejsce dla ludzi słabych. Na szczęście dla niego…. tragicznie brzmią te słowa… ale to prawda – na szczęście dla Tomasz` K., zbrodniarz Piotr T., prawdziwy zabójca, w 2005 roku zabił drugie dziecko – 11-letniego Sebastiana. Złapany przyznał się, że zabił też wcześniej Marcina, za którego zabójstwo siedział już w więzieniu niepełnosprawny Tomasz K. 