Jest taka chińska anegdota: Naprzeciw klasztoru męskiego stoi klasztor żeński. Nie ma w tym nic złego. Ale może być. Waldemar Pawlak anulował spółce paliwowej pół miliarda złotych kary. Nie ma w tym nic złego. Ale może być. Decyzję Pawlaka o anulowaniu kary dla J S Energy można tłumaczyć na trzy sposoby: 1) kara została nałożona niesłusznie, 2) kara została nałożona słusznie, lecz nieudolnie, 3) kara została nałożona została prawidłowo, lecz uchylona bezpodstawnie. Wariant pierwszy – kara została nałożona niesłusznie. Spółka J S Energy była bez winy, odkładała wymagane zapasy paliw, a prezes Aleszczyk z Agencji Rezerw Materiałowych niesłusznie się do niej przyczepił. W takim razie powinna spaść głowa Aleszczyka, a w dodatku powinien się nim zająć prokurator, bo takie gnębienie Bogu ducha winnej firmy może mieć korupcję w tle. Wariant drugi – nieudolność. Spółka była winna, bo nie odkładała koniecznych zapasów paliw, wobec tego powinna być ukarana, ale prezes Aleszczyk zrobił to niekompetentnie i jego decyzja nie może być skuteczna. W takim razie – patrz pkt.1 – też powinna polecieć głowa Aleszczyka i również powinien wejść do akcji prokurator, żeby sprawdzić, czy przypadkiem Aleszczyk przypadkiem nie rozmyślnie tak karał Spółkę, żeby jej broń Boże nie ukarać. W tym wariancie też korupcja jawi się w tle. Poza tym błędna decyzja powinna być uchylona, ale sprawa powinna wrócić do ponownego rozpoznania. Kara powinna być nałożona jeszcze raz prawidłowo. I wreszcie wariant trzeci – bezpodstawne umorzenie. Spółka była winna i prezes Aleszczyk ukarał ją prawidłowo, a minister Pawlak zrobił Spółce przysługę, wartą pół miliarda złotych i od kary ją uwolnił. W tym trzecim przypadku spaść musi głowa Pawlaka, jakkolwiek by nie była politycznie cenna, a co do prokuratora i korupcji – patrz punkt pierwszy i drugi. Dwa pierwsze warianty wykluczył sam Pawlak, bo nie ściął głowy Aleszczyka. Pozostaje niestety wariant trzeci. Typy na ten wariant Pawlak zresztą umacnia, bo mówi, że Spółka uzupełniła zapasy paliwa i teraz wszystko jest w porządku. Nie jest w porządku! Te zapasy mają być zawsze, a nie dopiero uzupełniane po nałożeniu kary. To jakby anulować karę za jazdę samochodem po pijanemu, bo kierowca już wytrzeźwiał. Pawlak mówi też, że nie wszystkim firmom handlującym paliwem takie kary będzie anulował. To jeszcze gorzej! Pytam wobec tego, którym firmom anuluje, a którym nie i dlaczego? Czy to jego kaprys ma decydować, czy inne argumenty? Jeszcze raz oświadczam: Nie twierdzę, że za życzliwością Waldemara Pawlaka wobec Spółki J S Energy kryje się korupcja. Mogła to być przecież życzliwość bezinteresowna. Pan Pawlak musi jednak zdjąć maskę, spojrzeć ludziom w oczy i wyłożyć karty na stół. Niech odpowie, dlaczego karę nie tylko uchylił, ale i definitywnie umorzył. Dlaczego przeszedł do porządku nad faktem, że Spółka J S Energy nie wypełniała swoich obowiązków o znaczeniu fundamentalnym dla bezpieczeństwa państwa. Jeśli tego nie zrobi, opary korupcji unosić się będą nad jego decyzją coraz większe. 