1. Wojsko wytłumaczy się z wydatków – informuje „Rzeczpospolita”. – Pierwszy w historii audyt polskiej armii ma przeprowadzić zewnętrzna firma audytorska lub NIK – Jeszcze nigdy nie sprawdzano budżetu MON w ten sposób, To będzie bezprecedensowe przedsięwzięcie – mówił wojskowy ekspert komisji generał Koziej I dodał, że do tej pory tylko Ministerstwo Finansów miało tak głęboki wgląd w budżet MON. Posłowie z Komisji Obrony Narodowej spierali się, czy ów zewnętrzny audyt wojska zlecić prywatnej firmie audytorskiej, czy może lepiej NIK.            Czytam to i oczy przecieram ze zdumienia. 2. Czy posłowie z Komisji Obrony Narodowej nie widzieli nigdy dokument pod tytułem „Analiza wykonania budżetu państwa”? Przecież corocznie Najwyższa Izba Kontroli wykonuje drobiazgową wręcz kontrolę wykonania budżetu wszystkich instytucji państwowych, w tym MON. Generał Koziej, przy całym szacunku dla jego wężyków i lampasów, duby smalone bredzi, mówiąc że tylko Ministerstwo Finansów głęboko wzierało w budżet MON. Był wiceministrem obrony i co, nigdy nie widział w resorcie kontrolerów NIK?             3. O kontrolach NIK w resorcie obrony z ostatnich lat oczywiście wiem mniej, ale z czasów mojej kadencji (1995-2001) pamiętam wiele kontroli dotyczących wojska i to naprawdę wnikliwych i szczegółowych. Przypomnę choćby kontrolę zakupu izraelskich rakiet do wyposażenia polskich śmigłowców, aferę związaną z zakupem samochodów terenowych, czy aferę zakupu bez przetargu kurtek wojskowych dla pilotów w firmie stanowiącej własność Bogusława Bagsika, czy wreszcie awanturę o niegospodarne wydatki MON, które z wojskowych pieniędzy zakupiło do nie pamiętam już czyjego basenu sprzęt wojenny określony jako „kaczki tryskające wodą”.  Nie wiem jak jest teraz, ale za mojej kadencji z raportów NIK o wydatkach na wojsko wiadomo było wszystko.             4. Najgłośniejszym z raportów „wojskowych” był jednak ten z 1999 roku, który dotyczył warunków odbywania służby wojskowej, tolerowania „fali”, karygodnych warunków lokalowych w koszarach, braku właściwych warunków higienicznych. Kontrola wykazała, że w polskim wojsku brakuje nie tylko samolotów i rakiet, ale przede wszystkim mydła, a żołnierze mieli możliwość kąpieli raz na tydzień. Kiedy napisaliśmy o tym napisała w raporcie, generalicja była wściekła.  – My tu wciągamy na maszt sztandar NATO, a NIK wciąga na maszt brudne gacie – tak mówił w telewizji któryś generał. Nawet prezydent Kwaśniewski grzecznie zwrócił mi uwagę, że z powodu tego raportu mogą być problemy z przyjęciem Polski do NATO. Ja jednak wychodziłem z założenia, że NIK jest od tego, żeby prawdę wyciągać na wierzch, nawet jeśli przy tym wychodzą na wierzch brudy.                       5. Rozumiecie już państwo, że po tylu kontrolach dotyczących wojska, po tylu bojach i tylu szarżach wykonanych przeciw zwartym szykom generałów, gdy dziś czytam, że potrzebny jest audyt, bo poza Ministerstwem Finansów nikt budżetu MON nie kontroluje, to szlag mnie trafia. Chyba że ja o czymś nie wiem! Chyba że mój następca w NIK, a obecnie poseł PO Mirosław Sekuła przestał kontrolować wojsko albo kontrolował je niezauważalnie, tak że nikt o tych kontrolach nie wie? Polecam  jego uwadze pomysły rodzące się w Komisji Obrony, wskazujące, że ostatnio kontrole NIK w ogóle nie są posłom znane.             6. Jeśli dziś posłowie zastanawiają się, czy wojsko ma być kontrolowane przez NIK czy przez firme audytorską, to znaczy że wszystko już się w państwie pomieszało. Jak w ogóle można snuć podobne dywagacje? NIK to jest konstytucyjny, najwyższy organ kontrolny w państwie, mający własne, bardzo silne kompetencje do kontroli całej sfery publicznej. Zestawienie go w jednym rzędzie z firma audytorską, jest obrazą konstytucyjnej roli NIK i również kontrolnej roli Sejmu, która na NIK się opiera. Pomysł, żeby wojsko było kontrolowane przez firmy audytorskie jest równie dobry jak ten, żeby koszar pilnowały firmy ochroniarskie. Ta ostatnia sprawa też była niegdyś ustalona w jednej z kontroli. Tak jest, proszę państwa, pilnowaniem koszar zajmowali się nie żołnierze- wartownicy, lecz wynajęci ochroniarze. A teraz budżet wojska mają sprawdzać prywatna firma. Cholera jasna (o wojsku piszę, to i zakląć mogę) – co się w Polsce porobiło!             7. Szanowni posłowie, Wysoka Komisjo Obrony Narodowej. Uprzejmie zwracam uwagę że to Najwyższa Izba Kontroli ma i prawo i obowiązek corocznie kontrolować budżet MON. I ona wam corocznie przysyła gruntowne raporty. Przeczytajcie je! Jeśli czegoś w nich brakuje, to zwróćcie się do NIK o uzupełnienie, wskażcie te obszary, które waszym zdaniem powinny być zbadane bardziej szczegółowe. Dodam jeszcze, że to przecież w NIK są doświadczeni kontrolerzy, mający dopuszczenie do największy tajemnic, sprawdzeni, mający status i odpowiedzialność funkcjonariuszy państwowych, gwarantujący przestrzeganie zasad tajemnicy państwowej, jakże ważnej w przypadku spraw wojskowych. A wy chcecie firmy audytorskie do wojska wpuszczać.? Przypadkowych wynajętych rotmistrzów…tfu! – rachmistrzów? Porąbało was? Na miejscu obecnego prezesa NIK Jacka Jezierskiego, zrobiłbym Komisji Obrony karczemną awanturę. Bo to, co się tam kluje, nie tylko podważa kompetencje kontroli państwowej, ale też urąga jej powadze. 