Historia jak z koszmarnego snu. 26 – letnia Polka na londyńskiej ulicy rozmawiała przez telefon komórkowy z siostrą w Polsce. Nagle rozległy się strzały i kobieta w Polsce usłyszała w słuchawce ostatnie tchnienie swej siostry. Mieszkająca w Londynie zginęła, zastrzelona podczas wymiany ognia między młodocianymi gangsterami. Wczoraj sąd londyński wydał wyrok w sprawie o zabójstwo Polki. Winowajcą okazał się 17-letni Armel Gangano, Londyńczyk pochodzący z Sierra Leone. Sąd ustalił, że był on uczestnikiem strzelaniny, w której zginęła młoda Polka. Kto strzelał oprócz niego, nie wiadomo. Czarnoskóry młodzieniec tego nie ujawnił. Nie wiedział, a może tylko nie chciał powiedzieć, a najpewniej bał się powiedzieć. Armel Gangano został skazany na dożywocie. Z informacji prasowych wynika, że w toku procesu ustalono, iż Gangano brał udział w strzelaninie, ale z pewnością to nie jego pocisk zabił Polkę. Zginęła od kuli innego sprawcy. Sąd londyński uznał jednak, że 17-letni Gangano strzelał, miał zamiar zabicia innego uczestnika wymiany ognia, a zatem odpowiada za śmierć przypadkowej ofiary. Strzelał by zabić i z wymiany ognia, w której uczestniczył, zginął człowiek. Związek przyczynowy między jego zachowaniem, a śmiercią dziewczyny istnieje, choć nie jest on bezpośredni. W świetle prawa polskiego Gangano odpowiadałby pewnie za usiłowanie zabójstwa nieznanej osoby, do której strzelał. Jako 17-latek nie mógłby dostać dożywocia, co najwyżej 25 lat. Wobec wykluczenia, że dziewczyna  zginęła od jego kuli, Gangano nie odpowiadałby za jej zabójstwo. Myślę, że dla rodziny zabitej dziewczyny satysfakcja z wyroku jest połowiczna. Byłoby lepiej, gdyby za zbrodnię odpowiedział rzeczywisty jej sprawca. Cóż, surowej brytyjskiej sprawiedliwości stało się zadość. Jest ofiara, jest skazany sprawca, który chociaż nie zabił, odpowiada jakby zabił. 17-letni Afrykańczyk z Sierra Leone resztę życia spędzi w więzieniu. Na tle tej sprawy zastanawiam nad współpracą polskiego i brytyjskiego wymiaru sprawiedliwości. Niedawno młody Polak Jakub T. został skazany na dożywocie za gwałt, bez zabójstwa ofiary. W Polsce zostałby za to skazany maksymalnie na 12 lat. Jego proces w mieście Exeter toczył się w warunkach ksenofobicznej nagonki prasowej przeciwko polskiej społeczności. Moim zdaniem oba te procesy młodego Afrykańczyka i młodego Polaka wskazują, że brytyjskie standardy sprawiedliwości niezupełnie zbliżone są do polskich. Nie życzę nikomu, żeby go sąd brytyjski sądził. Powiem szczerze – wolę polską sprawiedliwość. 