Właśnie zakończyłem w Parlamencie Europejskim moje prace przygotowawcze nad  Strategią zdrowia zwierząt, jako sprawozdawca Parlamentu w tej sprawie. To jest bardzo ważny dokument, którego celem jest zapewnienie lepszej ochrony zwierząt przed chorobami i złym traktowaniem. Chodzi w nim jednak nie tylko o same zwierzęta, ale też, a może przede wszystkim o ludzi. Bo nasze zdrowie jest ze zdrowiem zwierząt związane bardzo blisko. Mahatma Gandhi powiedział, że wielkość cywilizacji poznaje się po jej stosunku do zwierząt. W naszej kulturze chrześcijańskiej mamy św. Franciszka, który nazywał zwierzęta braćmi mniejszymi i okazywał im wrażliwość i troskę. Że już nie wspomnę o zwierzętach w Stajence Betlejemskiej. Ochrona zwierząt jest cywilizacyjnym i kulturowym wyzwaniem Europy XXI wieku. – taką ideę staram się upowszechniać w moich pracach w Parlamencie Europejskim. W wyniku mojej poprawki znalazła się już ona w jednej z ważnych rezolucji. W Strategii wracam do tej idei.Wykorzystujemy zwierzęta gospodarczo, zabijamy je czasem, ale nie możemy być dla nich okrutni. W hodowli, w transporcie, w rzeźniach, wszędzie gdzie się ich los od nas zależy, powinniśmy zaoszczędzać im zbędnych cierpień. Nawet, jeśli to powoduje koszty, to one nie powinny przesłaniać nam człowieczeństwa. Kogo nie wzrusza krzywda konia czy też psa, tego krzywda człowieka na ogół nie wzrusza również. Są tacy, którzy mówią, żeby nie zajmować się zwierzętami, tylko ludźmi. Ci najczęściej ani zwierzętami ani ludźmi się nie zajmują. *** Zdrowie zwierząt jest sprawą ważną nie tylko dla samych zwierząt, ale i dla ludzi, bo choroby po pierwsze przenoszą się na ludzi, o po drugie powodują wielkie straty. Lepiej zapobiegać chorobm zwierząt, niż je potem kosztownie leczyć, a tym bardziej niepotrzebnie zabijać. Temu celowi – ograniczeniu liczby zwierząt zabijanych w ramach zwalczania chorób – służy między innymi moje sprawozdanie, które wkrótce będzie głosowane w Komisji Rolnictwa, a następnie w całym Parlamencie. Główne elementy strategii to szczepienia ochronne, mniejsza koncentracja zwierząt, ograniczenie transportu, większe wsparcie dla niezbędnych badań naukowych. Także uporządkowanie prawa, żeby lepiej było wiadomo, na co można z Unii liczyć. Starałem się moje sprawozdanie napisać tak, żeby było możliwie najlepsze dla ludzi i dla zwierząt. Pełną treść mojego sprawozdania jak i komunikatu Komisji znajdą Państwo na mojej stronie internetowej www.januszwojciechowski.pl w dziale „Dokumenty”. Zainteresowanych zapraszam do lektury jak i do przedstawienia sugestii i uwag, o które proszę na adres janusz.wojciechowski@europarl.europa.eu Szanujmy zwierzęta. Szanujmy przez to nasze własne człowieczeństwo. 