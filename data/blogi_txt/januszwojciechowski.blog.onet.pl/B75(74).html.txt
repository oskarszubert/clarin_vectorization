W polskiej opinii publicznej, zarówno tej salonowej, jaki tej powszechnej, krążą pół i ćwierćprawdy na temat polskiej wsi i jej miejsca w Unii Europejskiej. Nierzadko na temat wsi krążą pospolite bzdury, niestety bardzo szkodliwe, a bez ich odkłamania trudno jest bronić spraw wsi gdziekolwiek, zwłaszcza w Unii Europejskiej.   Bzdura pierwsza – Polska wieś jest w ogonie Europy. Wielu tak uważa, że polskie rolnictwo jest jednym z najmarniejszych w Europie. Bzdura totalna. Polskie rolnictwo ma w Unii Europejskiej pozycję silniejszą niż reszta gospodarki. O ile cała gospodarka z trudem wdrapała się na szóste miejsce pod względem wielkości PKB (ostatnio ponoć wyprzedziliśmy Holandię), o tyle w wielu działach produkcji rolniczej mamy miejsce na podium, czyli w pierwszej trójce, a prawie w niczym nie spadamy poniżej 4-5 miejsca.  Polska ma trzeci pod względem wielkości areał gruntów rolnych i sadów (po Francji i Niemczech). Zajmujemy 3 miejsce w Unii pod względem produkcji zbóż oraz buraków cukrowych, 4 miejsce pod względem produkcji owoców i warzyw. W produkcji owoców miękkich i jabłek jesteśmy absolutnymi liderami. W większości innych działów produkcji rolniczej, w tym w produkcji zwierzęcej Polska zajmuje 4-5 miejsce w UE, Biorąc pod uwagę, że pod względem ogólnego potencjału gospodarki i wielkości PKB można śmiało powiedzieć, że polskie rolnictwo jest naszym silnym atutem w europejskiej konkurencji, silniejszym niż inne działy gospodarki.  Polscy rolnicy dzięki swej ciężkiej pracy i zdolnościom, skutecznie konkurują w Europie .   Bzdura druga – polska wieś jest zacofana Wciąż pokutuje wizerunek bezzębnego polskiego chłopa, jadącego na rozwalającej się furmance, zaprzężonej w chudego konia. W rzeczywistości furmanek już prawie nie ma, koni tez niewiele (a żal!), polscy rolnicy tak jak niemieccy czy francuscy orzą pole traktorami, koszą zboże kombajnami a krowy doją elektrycznymi dojarkami. Jest w Polsce dziesiątki, a może i setki tysięcy gospodarstw, które poziomem zorganizowania spełniają najwyższy unijny poziom i w niczym nie ustępują gospodarstwom francuskim czy niemieckim. Na przykład gospodarstwa sadownicze to jest przecież europejska ekstraklasa.  Należy dodać, że dzisiejsze rolnictwo wymaga już dużej wiedzy teoretycznej i praktycznej, rolnik musi się znać nie tylko na agrotechnice, ale musi sporo wiedzieć o ekonomii, o prawie. To nie jest już dziś zajęcie dla prostych ludzi bez wykształcenia i odpowiedniej wiedzy.  Wbrew potocznym sądom polskie rolnictwo jest bliżej europejskiego poziomu niż polski przemysł czy usługi. Jeśli mi wstyd za coś w Europie, to bardziej za polską kolej niż za polską wieś. Bzdura trzecia – rolnicy są uprzywilejowani, bo dostają dopłaty. To była i jest szczególnie szkodliwa bzdura, bo osłabiała i osłabia nadal starania o równoprawne traktowanie polskiej wsi w Unii Europejskiej. Pamiętam takie wypowiedzi ludzi z pozoru wykształcony i mądrych – my dziennikarze nie dostajemy z Unii żadnych dopłat, to dlaczego rolnicy mają je dostawać. A jak już dostali ćwierć, to i tak dobrze, nich biorą ochłapy i się cieszą.  Otóż polscy dziennikarze, szewcy czy kucharze nie dostają dopłat, bo niemieccy czy francuscy dziennikarze, szewcy i kucharze też dopłat nie dostają. Nasi są więc z innymi na równych prawach.  Natomiast rolnicy polscy dostają dopłaty, ale trzy, cztery razy mniejsze niż rolnicy francuscy czy niemieccy. Nie tylko, że nie są uprzywilejowani, ale wręcz przeciwnie – są dyskryminowani.   Bzdura czwarta – źle, że polska wieś się się nie restrukturyzuje. Słychać narzekania, że dopłaty tylko utrwalają nieefektywna strukturę wsi, że nie zmniejsza się liczba gospodarstw i nie wzrasta ich powierzchnia. Niektórzy już chcieliby widzieć polską wieś „sfarmeryzowaną”, jak w Ameryce. A przecież to byłoby nieszczęście. Farmerski model wsi zupełnie do nas nie pasuje, on również nie pasuje do celów europejskiej polityki rolnej, w której rolnictwo ma spełniać funkcje ochrony środowiska i krajobrazu. Jeśli chcemy nadal mieć tu i ówdzie bursztynowy świerzop i grykę jak śnieg białą, jeśli chcemy nadal oglądać „pola przepasane jakby wstęga miedzą, na których z rzadka polne grusze siedzą”, to brońmy małych gospodarstw rodzinnych, które są dla środowiska o wiele bardziej przyjazne niż wielkie farmy. Zwłaszcza że nasila się w Europie i na świecie popyt na produkcje ekologiczną, a gdzie ona może być lepiej prowadzona, niż w niewielkich gospodarstwach rodzinnych? Bzdura piąta – wieś jest przeludniona Niektórzy nadziwić się nie mogą, ze na wsi wciąż mieszka tak wielu ludzi, że tak wielu jest rolników, którzy jeszcze ze wsi nie uciekli. A niby dlaczego mieliby uciekać i dokąd? Faktem jest, że Polska ma najwyższy w Europie wskaźnik ludności zawodowo czynnej w rolnictwie (ponad 10 procent, jedyny dwucyfrowy wskaźnik w UE). A przecież nikomu nie powinno zależeć, żeby tych ludzi odciągnąć od rolnictwa i wyciągnąć ze wsi. Wręcz przeciwnie, polityka rolna UE jest przecież ukierunkowana, żeby ludzi na wsi zatrzymać, a nie ich stamtąd wyciągnąć. Bardzo dobrze, że duży odsetek Polaków mieszka na wsi i że połowa Polaków nie mieszka już w Warszawie, tak jak połowa Greków mieszka w Atenach, a jedna trzecia Węgrów w Budapeszcie. Poza tym gdzie mieliby odejść ludzie ze wsi, gdzie na nich czekają inne zajęcia – w górnictwie, w fabrykach włókienniczych, na kolei?  Dzięki Bogu, że są ludzie, którzy jeszcze trzymają się wsi i w interesie całego społeczeństwa leży, żeby im pomóc i żeby trzymali się wsi nadal. Niczego lepszego do zaproponowania dziś nie mamy.   Bzdura szósta – rolnikom doskonale się powodzi. Niektórzy jednym tchem mówią, ze wieś jest zacofana, ale jednocześnie chłopom doskonale się powodzi z powodu tej unijnej kasy, która do nich płynie strumieniami. Pławią się w niej, na pieniądzach śpią, nawet jak im w polu nic nie rośnie.  Otóż jest dokładnie odwrotnie – wieś nie jest zacofana, ale powodzi jej się dzisiaj bardzo źle, Można powiedzieć, że nie powodzi jej się wcale. Koszty produkcji są już europejskie, czasem nawet wyższe (niektóre nawozy sztuczne kosztują w Polsce więcej niż w Niemczech), a ceny produktów rolnych są niskie jak nigdy. Praca rolnika jest dziś wynagradzana bardzo nisko, a należne im dochody odpływają dziś z jednej strony do producentów nawozów czy maszyn, którzy nieustannie podnoszą ich ceny, a z drugiej strony do firm przetwórczych i do sieci handlowych, które wykorzystują swoja potęgę na rynku i dyktują warunki wobec dostawców. Podobnie zakłady przetwórcze. To zresztą jest ogólnoeuropejski problem, udział dochodów rolnika w cenie, która płaci konsument za żywność systematycznie spada. Nic też dziwnego, że coraz mniej młodych ludzi decyduje się na wybór zwodu rolnika. W Unii Europejskiej mamy zaledwie 6 procent młodych rolników poniżej 35 roku życia. W Polsce ten wskaźnik jest podobny.   Bzdura siódma – ten zły KRUS. Nie przemija, a wręcz nasila się ciągota, żeby chłopom zabrać, a przynajmniej ograniczyć dotacje do KRUS. Im większa dziura budżetowa, tym ciągota silniejsza. Nie bolą dziesiątki miliardów złotych dopłacane rocznie do ZUS, a kilkanaście miliardów dopłacanych do KRUS jest solą w oku wielu polityków i sporej części opinii publicznej. Tymczasem likwidacja czy znaczące ograniczenie dotacji do KRUS spowoduje, ze na wieś powróci nędza. Głodowe emerytury rolnicze, znacznie przecież niższe od pracowniczych, służą utrzymani minimalnej równowagi społecznej na polskiej wsi i dlatego wszelkie zakusy na likwidację KRUS są po prostu nieodpowiedzialne.  Nie szkodzić, wspierać, bronić Odkłamując bzdury i uwalniając się od stereotypowego myślenia można dopiero określić podstawowe zasady polskiej polityki wobec wsi. Moim zdaniem powinny to być zasady następujące: Po pierwsze – nie szkodzić. Nie pogarszać tego, co jest, porzucić myśli o odbieraniu dotacji do KRUS, o wprowadzaniu na wieś jakichś nowych podatków. Wieś balansuje bowiem na cienkiej linie egzystencji i wszelkie dodatkowe obciążenia mogą sprawić, że z tej liny po prostu spadnie.  Po drugie – wspierać. Wspieraniem na szczęście zajmuje się Unia Europejska, a polska racja stanu wymaga, aby to wsparcie było jak największe. Dlatego powinniśmy walczyć o możliwie najwyższy budżet Unii Europejskiej, a w nim o odpowiednio wysokie nakłady na rolnictwo. No i oczywiście powinniśmy za wszelką cenę walczyć o wyrównanie poziomu pomocy, tak żeby polscy rolnicy nie byli dyskryminowani. Mamy żądać równych dopłat. Żądać, a nie prosić. I po trzecie – bronić rolników. Polski rząd mocą swego aparatu państwowego powinien bronic rolników przed nadużyciami ze strony sektora przetwórczego czy handlowego, tak by rolnicy nie byli zmuszani do sprzedaży swoich produktów poniżej cen opłacalności, czy nawet kosztów produkcji. Rząd ma wiele instrumentów do takiej obrony i jest tylko kwestią woli politycznej, czy z nich korzysta, czy nie.  Zanim zgaśnie światło Jeśli polityka wobec polskiej wsi rzeczywiście będzie się opierała na tych zasadach, to można mieć nadzieję, że polska wieś przetrwa, że młodzi ludzie będą zostawać na wsi i że przyszłości nadal jeść będziemy smaczny polski chleb Jeśli natomiast polska polityka będzie nadal prowadzona plecami do rolników i zostawi ich na pastwę losu, to nieodległy jest dzień, gdy ostatni polski chłop zgasi w gospodarstwie światło. Gorzko wtedy wszyscy zapłaczemy. 