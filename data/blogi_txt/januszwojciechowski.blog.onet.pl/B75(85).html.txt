Nie śmiejcie się internauci, bo jak przeczytacie o co chodzi, to padnie na was blady strach, was to bowiem dotyczy.   1. W 2007 roku Polacy przerazili się policyjnego państwa PiS, które miało dopuszczać się masowych aresztowań. W gruncie rzeczy skutecznie aresztowany został jeden lekarz oskarżony o łapówki, ale podniosło się ogromne larum w jego obronie, więc gdy potem pewną posłankę zdybano na gorącym uczynku przyjmowania grubej łapówy, nikt już nie miał odwagi, żeby ją aresztować. Zwłaszcza, że się zalałą łzami i zemdlałą na sejmowych schodach. I tak się skończyły policyjne represje w państwie PiS-u  2. A w państwie rządzonym przez PO możliwe, że będziemy szli do kryminału milionami.  Nie śmiejcie się internauci, bo jak wam napiszę, o co chodzi, to padnie na was blady strach, was to bowiem dotyczy. Ale po kolei.  3. Policja w Polsce chwilowo zajmuje się ratowaniem powodzian i chwała jej za to, ale tak w ogóle to jest od łapania przestępców. Chciałaby – i znowu jej chwała –nałapać tych przestępców jak najwięcej. Wymaga tego od nich statystyka. Nałapać jak najwięcej i możliwie najmniej się przy tym napracować. No i zanadto nie narazić, bo na przykład łapanie gangsterów – powiedzmy sobie szczerze, nie jest tak całkiem bezpieczne.  Jest kilka metod  skutecznego poprawiania policyjnej statystyki.  4. Jedną z nich jest metoda „na rowerzystę”. Policjanci jadą gdzieś na wiejskie, albo zgoła na polne drogi i tam zasadzają się na podchmielonych rowerzystów. – Za zakrętem stali, rower mu zabrali – jak śpiewał Rosiewicz. Rower zabrali i skierowali do sądu oskarżenie o przestępstwo prowadzenia roweru w stanie nietrzeźwości. Co ciekawe – ten, ktona prawdę prowadził rower, akurat nie jest sądzony, natomiast za prowadzenie sądzi się tych, którzy rzeczywistości jechali rowerem, a nie go prowadzili. Ot. taki paradoks językowy. Dzięki tym działaniom policji około3 tysięcy rowerzystów gnije obecnie w kryminałach, a my,obywatele Rzeczypospolitej czujemy się niewątpliwie umocnieni w poczuciu bezpieczeństwa.  5. Druga metoda – na rolnika. Rolnicy dostają, jak wiadomo unijne dopłaty. Na te dopłaty składają wnioski, w których deklarują powierzchnie upraw. Powierzchnie podają według urzędowych map geodezyjnych. A potem przychodzi kontrola, która mierzy powierzchnię działek za pomocą zdjęć satelitarnych. I okazuje się czasem, że na zdjęciu powierzchnia działki okazuje się mniejsza, niż zadeklarowana przez rolnika.  Bingo! Wystarcza różnica 3 procent – i jest przestępca! Oszust! Wykrywalność oszustwa – 100 procent !Liczba wszczętych spraw dokładnie pokrywa się z liczbą aktów oskarżenia. Potem rolnik dostaje propozycję nie do odrzucenia – dobrowolne poddanie się karze. Sąd proponuje karę w zawieszeniu. Jeśli nie, to będziemy pana sądzić, ale wtedy zawieszenie już nie jest pewne, może być odsiadka. I rolnik się godzi na karę w zawieszeniu. A potem powódź zaleje mu zbiory, nie zapłaci grzywny i idzie siedzieć. Aby takich rolników ukarać możliwie najwięcej, podobno policja negocjuje z kierownikami agencji rolnej miesięczne kontyngenty spraw. Nie za dużo, nie za mało, żeby było w sam raz, na przykład 10 miesięcznie.  6. Trzecia metoda – na przechodnia. Ludzie sobie latami przechodzą przez ulicę z poczty do sklepu, wmiejscu formalnie biorąc niedozwolonym, ale jak się uważa, to bezpiecznym. Aż tu nagle akcja – łap – cap –wykroczenie! Zdumiony człowiek coś powie w zdenerwowaniu – cholara jasna, ludzie, dajcie spokój – znieważenie funkcjonariusza! Sięgnie w strachu po portfel do kieszeni –korupcja! Jest wykryta? Jest! Po co tropic jakąś aferę w prywatyzacji. Tam wykrywalność 1 procent, a tu gwarantowane 100!   7. I czwarta metoda – teraz drżyjcie internauci! – na komputer!  Doścignąć przestępcę posiadającego nielicencjonowane oprogramowanie. Ręka do góry, kto nie ma takiego oprogramowania? Widzę pojedyncze rączki, ale radziłbym najpierw sprawdzić. Idę o zakład, że macie jakieś nielegalne programy,tylko o tym nie wiecie. I niech teraz policja pod byle pretekstem dorwie wasz komputer w swoje śledcze dłonie – biada wam, oj biada!  Znam taką sprawę. Pewien młody człowiek został posądzony o kradzież piły. Takiej, co to sięścina i się rżnie. Policja wkroczyła do zagrody podejrzanego,chwilę pokręciła się po drewutni, ale tam rzeczonej piły nie znalazła, kto wie, czy ją w ogóle szukała, a potem zaraz wkroczyła do domu i zarekwirowała komputer. Na nim żadnych informacji o skradzionej pile oczywiście nie znalazła, ale nielegalny plik owszem tak. No i jest przestępca! Trafiony,zatopiony! Przestępca skądinąd nie wiedział o rewizji, bo pracuje na zmywaku w Zjednoczonym Królestwie. Ma być zanim wydany europejski nakaz aresztowania i rozesłane zostaną listy gończe.    8. Myślę, że jak metoda na komputer się rozwinie – a rozwinie się na pewno, gdyz statystyka policyjna nagli – nie Orliki będziemy budować w każdej gminie, tylko więzienia. Z dziesięć milionów ludzi to można za te programy zamknąć w ciemno od razu.  Dziesięć? Więcej! Jak się dodatkowo oskarży domowników o współsprawstwo. to będziemy siedzieć prawie wszyscy. Klawiszy zabraknie, z fortepianu trzeba będzie uzupełniać.   Ale póki co cieszmy się wolnością, pod rządami Platformy Obywatelskiej. 