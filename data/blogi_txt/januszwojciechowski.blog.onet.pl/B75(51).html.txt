1. A ja wiem, dlaczego lot do Brukseli został odwołany! Premier zaniepokoił się, że na pokładzie był europoseł Jan Masiel. Mój kolega ze Stronnictwa „Piast”.            Pamiętacie państwo dramatyczna relację posła Masiela z hotelu „Taj Mahal” w Bombaju, gdy trwał atak terrorystyczny? – Widzę ogień, czuję dym, słyszę strzały i musze przyznać, ze jestem trochę zaniepokojony – relacja Masiela powtarzana jest w Europarlamencie z wyrazami podziwu dla zimnej krwi kolegi posła. Mimo wszystko nie dziwię się premierowi, że lotu z Masielem nie zaryzykował.              2. Dla Pana Premiera, który uwielbia rejsowe samoloty, mam taką praktyczną radę, dziś juz spóźnioną, ale dobrą na przyszłość, gdyby znowu odwołali poranny lot do Brukseli, z powodu posła Masiela albo innej ważnej przyczyny. Radzę lecieć 9,45 tranzytem przez Zurych. Parę razy to ćwiczyłem. Bilety nie są drogie, nawet w ostatniej chwili można kupić klasę ekonomiczna w granicach tysiąca złotych, co dla Pana jako polityka oszczędnego, zapewne ma znaczenie.  Przesiadka w Zurychu może być nerwowa, bo jest niewiele czasu na dotarcie do terminalu A, a ponadto trzeba przejść przez ponowną kontrolę bagażu. Ale jeśli odlot z Warszawy nie jest spóźniony, to nie ma problemu.             3. Z Zurychu do Brukseli startuje pan o 12,40, o 14 jest Pan na lotnisku. Odbiór bagażu 15 minut, drugie 15 minut na wyjście z lotniska – czyli samochód może pan spokojnie zamówić na 14,30, a o piętnastej jest Pan w Radzie. Naprawdę dobre połączenie! Nawet tłoku na ogół nie ma na pokładzie, bo od czasu powołania CBA, ludzie nie latają już tak często do Szwajcarii sprawdzać konta numeryczne.              4. Aha, proszę na wszelki wypadek zabrać paszport, bo Szwajcaria jest poza strefą Schengen i dowód osobisty nie zawsze wystarcza przy kontroli.              5. Wysokich lotów, Panie Premierze! 