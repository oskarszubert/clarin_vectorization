1. Nie będzie oskarżenia wobec policjantów, za śmierć Polaka na lotnisku w Vancouver. Kanadyjska niesprawiedliwość uznała, że 40-letni Polak nie zmarł w wyniku ataku policjantów, lecz na zwyczajny zawał.    2. Co za niezwykły zbieg okoliczności! Człowiek doznaje zawału dokładnie w tym momencie, w tej sekundzie, gdy kanadyjscy policjanci porazili go paralizatorem i powalili na ziemię. Zawał pozostawał z akcją policjantów bez żadnego związku! Gdyby nie paralizator, gdyby się na nieszczęśnika tych czterech drabów nie zwaliło kolanami jak na zarzynanego wołu, i tak dostałby by zawału w tej samej sekundzie i by umarł. Więc panowie policjanci, niewinni jak te lilie polne, mogą brać gaz, pałę i paralizator i wracać na lotnisko. Może tam znowu ktoś nie znajdzie tabliczki z napisem „Exit”. Pomogą mu usłużnie.   3, Słuchaj, ty Kanado! Widzieliśmy wszystko na filmie i nie damy się oszukać twojemu wymiarowi niesprawiedliwości. Człowiek miotał się bezradnie, szukał pomocy, ale przecież nikogo nie atakował, nikomu nie zagrażał. Policjanci, draby dwumetrowe, mogli bez problemu wziąć człowieka pod ręce, zaprowadzić do kantorku i wyjaśnić, o co chodzi. A oni rzucili się na niego jak sępy. Bez zdania racji, bez najmniejszej potrzeby. Oj, żebym ja was sądził, panowie…   4. Dla mnie Kanada już nie jest pachnąca żywicą. To jest Kanada pachnąca przemocą i cuchnąca niesprawiedliwością. Za rok w Vancouver będzie zimowa olimpiada. Nie będę mógł oglądać jej spokojnie bez przykrego wspomnienia o Polaku, zamordowanym w tym mieście przez bezmózgowych kanadyjskich policjantów.   5. Kanadyjska Królewska Konna Policja – do niedawna nazwa ta brzmiała pięknie, także w polskich uszach. Szkoda, że nie było konia z tymi oprawcami na lotnisku w Vancouver. Może by ich kopnął i powstrzymał. 