Prasa donosi o odwołaniu prokuratora Woźniaka, pogromcy największych polskich gangów. Kilkunastu bandytów doprowadził do skazania na dożywocie. Dla prokuratora Woźniaka może to i dobrze. Spokojniej będzie żył. Wiem coś o tym, bo sam kiedyś sądziłem najcięższych zbrodniarzy. Ale dla Polski, dla nas, to źle, bardzo źle, jeśli zahartowany w boju prokurator odchodzi z głównej linii frontu do przechowalni. Nie daję, póki co, posłuchu pogłoskom, że odwołanie prokuratora Woźniaka ma związek z prowadzeniem przez niego sprawy korupcyjnej byłej posłanki SLD. Mam nadzieję, ze to nie ta przyczyna, ale w takim razie, jaka? Minister Ćwiąkalski powinien jak najszybciej to wyjaśnić. Pan Minister chętnie podkreśla, że nie wtrąca się w śledztwa prokuratorów, nie wydaje im poleceń. Będzie też rozdzielał. funkcję Ministra Sprawiedliwości i Prokuratora Generalnego. W imię niezależności prokuratury, żeby zwierzchnik nie wydawał odgórnych poleceń. Cóż to jednak za niezależność prokuratury, skoro jedna decyzja zwierzchnika i szast, prast – nie ma prokuratora! Co z tego, że wydaje mu się poleceń co do konkretnych czynności śledczych, skoro jednym pociągnięciem pióra można go odsunąć na raz od wszystkich śledztw, które prowadził.  Prokurator Woźniak nie jest pierwszy i zdaje się nie będzie ostatni. Dotychczasowa synteza ministrowania Ćwiąkalskiego to antyteza ministrowania Zbiory. Wycofał z Sejmu wszystkie „Ziobrowe” projekty zmian prawa karnego. Pamiętam, że w jednym z wywiadów prasowych, gdy nie był jeszcze ministrem, ośmieszał te projekty argumentami dość populistycznymi. Kiedy opinia publiczna zbulwersowana była zwolnieniem z więzienia kilku „arcyzbrodniarzy od obcinania palców”, pan minister w telewizji zupełnie się tym nie przejął, choć moim zdaniem powinien. Po adwokacku, zdał się na roztropność sądu. Rozdzielenie funkcji Ministra Sprawiedliwości i Prokuratora Generalnego ma nastąpić jeszcze w tym roku. Minister nie będzie już prokuratorem. Ale co z rozdzieleniem funkcji Ministra Sprawiedliwości i  Adwokata Generalnego? 