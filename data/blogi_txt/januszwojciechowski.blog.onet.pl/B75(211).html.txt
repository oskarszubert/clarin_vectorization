Wczoraj Gruzja, dziś Ukraina, jutro państwa bałtyckie, a pojutrze Polska…   Gdy w marcu 1938 roku Hitler przeprowadził Anschluss Austrii – Europa nie protestowała. W końcu Austria to właściwie Niemcy, Austriacy po niemiecku gadają… Gdy we wrześniu 1938 roku zajmował czeskie Sudety, konfuzja owszem była, ale podpisany został pakt w Monachium – hurra, mamy trwały pokój! W marcu 1939 roku Hitler zajął całe Czechy… no cóż, nie ma Czech, trudno, nie róbmy afery, za to jest Słowacja… Gdy 1 września uderzył na Polskę , zachód jeszcze ze dwa dni kombinował – cholera, może by Polska jednak oddała ten Gdańsk i korytarz, dostanie ten wariat, to się uspokoi, po co tyle zamieszania…. Historia się powtarza i to wcale nie jako farsa. Gdy Rosja pacyfikowała Czeczenię – było cicho. W końcu Czeczenia to część Federacji, Rosja miała prawo… Gdy zajmowali Abchazję, gdy rosyjskie czołgi szły na Gruzję – Europa z trudem się odezwała, a konkretnie Sarkozy, ale dopiero po dramatycznej akcji Prezydenta Lecha Kaczyńskiego. Jeszcze zgrzyta w pamięci ten szyderczy śmiech z Prezydenta Kaczyńskiego, szyderca nie wiedział, że śmieje się z siebie… No ale w końcu to była tylko Gruzja, dawny Związek Radziecki, rosyjska strefa wpływów… Teraz Rosja wzięła Krym – no tak, ale Krym, to – jak przekonywała w niedzielę posłanka PO Pitera – to taka rosyjska perła w koronie. Rosjanie są do Krymu przywiązani, trzeba to zrozumieć. Potem wezmą całą Ukrainę, w końcu Kijów to kolebka rosyjskiej państwowości. Aż wreszcie przyjdzie kolej na Warszawę, a zachód dalej będzie kombinował, jakby tu załagodzić sprawę… Nie mamy armat, nie mamy armii, która moglibyśmy wysłać demonstracyjnie na manewry nad Bugiem. Ale mamy słowa, które nam zostawił w pamięci Lech Kaczyński – dzisiaj Gruzja, jutro Ukraina, pojutrze państwa bałtyckie, a w końcu i Polska. I dodajmy jeszcze – że na Polsce to się wcale nie zakończy. Jak mantrę musimy to powtarzać w Europie. Na tyle nas chyba jeszcze stać… 