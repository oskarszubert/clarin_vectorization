Prawdziwy rolnik dba o swoje zwierzęta i nie chce, by zbędnie cierpiały.  1. PSL kolejny raz przywdziewa fałszywe szaty obrońców polskiej wsi i wmawia jej rzecz podłą – że polscy rolnicy chcą uboju rytualnego. Według kreowanego przez PSL obrazu, polscy rolnicy o niczym innym dziś nie marzą, tylko o długotrwałym i okrutnym zarzynaniu polskich krów. Ktoś, kto nie zna wsi i słucha dziś polityków PSL oraz ogląda ich plakaty, może sobie wyrobić najgorszy obraz polskiej wsi – jako siedliska okrutników i sadystów, myślących tylko o nabijaniu kabzy kosztem cierpienia zwierząt. Rzeźnicy z PSL przywołują fałszywy obraz wsi z dość podłej piosenki „Chłop żywemu nie przepuści”. 2. Polska wieś, polscy rolnicy to najczęściej ludzie o wysokiej wrażliwości. Prawdziwy rolnik dba o swoje zwierzęta i nie chce by niepotrzebnie cierpiały. Prawdziwy rolnik widząc cierpienie zwierząt, sam cierpi razem z nimi. I prawdziwy rolnik nie chce, żeby jego zwierzęta, troskliwie przez niego wypielęgnowane, które musi sprzedać, były zabijane w sposób okrutny ponad miarę. 3. Prawdziwy rolnik nic też nie korzysta na uboju rytualnym. To jest biznes paru rzeźników, którzy podszywają się pod interes polskiej wsi, a sami, jeśli tylko mogą, kantują chłopów na skupie zwierząt, ile wlezie. Obrońcy wsi się znaleźli, psiakrew! Prawdziwy rolnik mógłby skorzystać bardzo wiele, gdyby dzięki promocji polskiego mięsa, z kraju bez uboju rytualnego, udało się zdobyć rynki europejskie. To się zresztą już zaczęło dziać, sam minister Kalemba przyznał, ze od początku roku eksport mięsa wołowego na rynku UE wzrósł o 25 procent, a to znaczy, że zyski z eksportu do Europy są większe niż strat z braku eksportu na Bliski Wschód. Przy zręcznej, mądrej promocji, efekty gospodarcze mogą być coraz większe. 4. Niech więc rzeźnicy z PSL, skrzętnie zabiegający o własne biznesy, nie podszywają się pod interes polskich rolników i niech nie obrażają godności polskiej wsi. Niech się raczej wytłumaczą, ile przez nich polska wieś straciła w UE. Co najmniej sześć miliardów Euro według moich obliczeń… Fałszywi obrońcy wsi, którzy od dawna już jej nie reprezentują… 