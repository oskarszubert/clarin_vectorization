Wymiar sprawiedliwości? Nie, raczej wymiar prawa…   1. Sąd sie pomylił. Tak zamienił starym, schorowanym ludziom dożywocie na rentę, że pozbawił ich prawa do mieszkania w ich gospodarstwie, które nie mając dzieci, przekazali sąsiadowi. Starzy gospodarze maja teraz zabierać swoje kury, psy i koty i wynosić sie pod most. Sad się pomylił, nawet się do pomyłki przyznał, ale krzywdy nie naprawi. Rzecznik prasowy sądu rozkłada ręce – trudno, stało się, ludzie nie mieli w sądzie szczęścia. Czy sądowi jest chociaż przykro? Nie… takie jest prawo, ze nic sie nie da zrobić… Da się zrobić, można było zwrócić się do Rzecznika Praw Obywatelskich czy do Prokuratora Generalnego, którzy maja przydatne w tej sprawie środki prawne, ale sąd się pomylił i woli siedzieć cicho. Nie chce mu się naprawiać własnej niesprawiedliwości. Automat nie został zaprogramowany na naprawę krzywdy.    2. Urzędy skarbowe biora się za małe firmy transportowe, kwestionuja im odliczenia podatku VAT za pięć lat wstecz. Bo zdaniem władz skarbowych kupowali trefne paliwo, choć Duch Święty by nie wiedział, że to było paliwo bez akcyzy. Zamiast wziąć się za oszustów z mafii paliwowej,  władza skarbowa niszczy  i puszcza z torbami ich ofiary, drobnych transportowców, a sądy administracyjne, z NSA na czele, to puszczanie z torbami zatwierdzają. Bo tak stanowi prawo. Sprawiedliwości nawet nie próbują się doszukiwać, nie obchodzi ich.  3. Firma odzieżowa „wisi” chwilowo z płatnościami ZUS i choć zaległość jest niewielka i w cigu 2-3 miesięcy zostałaby spłacona – ZUS zgłasza upadłość do sądu, a sąd w trymiga upadłość ogłasza. Firma do kasacji, 60 ludzi na bruk, właścicielka firmy pod most, bo syndyk wyprzedaje za bezcen nie tylko firmę, ale i prywatny majątek właścicielki.  Że krzywda?, Że strata? Że państwo nie odzyskała przez dwa lata ani złotówki, tylko dostało 60 bezrobotnych na utrzymanie – sądu to nie obchodzi. Prawu stało się zadość, a sprawiedliwość… co to jest sprawiedliwość?  4. Sąd odbiera matce dziecko, bo tatuś uznał, że lepiej jest brać alimenty, niz je płacić. Postanowienie w trybie zabezpieczenia na czas postepowania, jakby o rower chodziło, nie o dziecko. Na pytanie – czy sąd wziął pod uwagę miłość, zwykłą ludzka miłość matki do dziecka, a przede wszystkim dziecka do matki – pani sędzia jest zdziwiona. Miłość? Tego nie ma w kodeksach…  5. My, prawnicy – bo do siebie też to biorę – jesteśmy wykuci na blachę paragrafów, sentencji i formułek. Zwłaszcza młodzi prawnicy mają wiedzę potwierdzoną dziesiątkami zdanych naprawdę trudnych testów. Aplikacje i zawodowe egzaminy prawnicze są obecnie supertudne i zdać je są w stanie tylko najlepsi adepci prawa. Ale sprawiedliwości nikt ich nie uczy… Gdy czytam niektóre uzasadnienia wyroków, mam wrażenie, że pisał je automat prawniczy, a nie człowiek. Paragrafy sypia się z rękawa, orzeczanie Sądu Najwyższego wklejane jedno po drugim, w związku ze sprawą albi bez związku, zgrabne okrągłe formułki – tylko ludzkiej wrażliwości w nich za grosz. Piszę do prezesa jednego z sądów z pytaniem – dlaczego rolnika, skazanego na więzienie za wypadek drogowy (pisałem juz o tej bardzo kontrowersyjnej sprawie) sąd nie wezwał po ludzku do stawienia się w więzieniu, żeby się człowiek do tego nieszczęśćia przygotował, dlaczego tego spokojnego człowieka na rozkaz sądu policja zabiera z domu w nocy, na oczach żony, przerażonych dzieci, starych rodziców, pytam, czy naprawdę trzeba sie było nad tym człowiekiem tak patwić psychicznie i nad jego rodziną – w odpowiedzi otrzymuję stek paragrafów. Zero wrażliwości, zero ludzkiego współczucia.  Nie człowiek to pisał, lecz automat prawniczy…  6. Automat prawniczy, w todze z łąńcuchem, siedziza siędziowskim stołem, ale prawie go nie widać, bo jest schowany za ekranem komputerowego monitora. Mówisz do niego, ale nawet nie wiesz, czy cię słucha, bo nie widzisz jego twarzy, twoje słowa odbijajasię od szarej płyty monitora. Automat prawniczy gapi się w ekran i sprawdza, czy sekretarka protokół dobrze pisze, ten protokół jest dla niego ważniejszy niz twoje słowa.   Automat siedzi za stołem sam. Kiedyś tam siedział sędzia i dwaj ławnicy, jak się mówiło „wysoki sądzie”, miało to sens, wysokość sądu tworzyło trzech ludzi, jak jeden się gapił w sufit, to była szansa, że drugi może słuchał. Dzis mówisz „wysoki sądzie” do automatu zajętego obserwacją monitora.  Potem ten automat wydaje na ciebie wyrok w imieniu Rzeczypospolitej. Polskiej.   7. Wymiar sprawiedliwości to prawo plus sumienie sędziego. Na studiach i aplikacjach uczą prawa, ale sumienia juz nie.  Władza sędziowska jest wielka, tylko Bóg może z człowiekiem zrobić więcej, niż sędzia. Sąd może zabrać człowiekowi wolność, dzieci, majątek. I powiedzmy sobie szczerze – jest to władza bez odpowiedzialności i praktycznie bez kontroli.    Jeśli ta władza trafi w ręce człowieka który ma nie tylko nabitą paragrafami głowę, ale także serce, wypełnione sumieniem, można liczyć na wymiar sprawiedliwości.  Jeśli ta władza powierzona zostanie automatowi prawniczemu, z sumieniem nieuzywanym i sercem jak je Pan Bog stworzył, wtedy można liczyć co najwyżej na wymiar prawa. 