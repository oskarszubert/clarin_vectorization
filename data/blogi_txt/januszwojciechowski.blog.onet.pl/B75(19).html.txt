Wojna o Traktat Reformujący odgrzała polski kompleks eurowstydu. Co o nas pomyślą, co powiedzą?! Ten nieznośny PiS, ci Kaczyńscy, to Radio Maryja – jaki wstyd w Europie! Nawet premier nie mógł normalnie rozmawiać na salonach, bo biedak musiał się wstydzić. Niech kto tylko bąknie, że Unia Europejska nie jest idealna – od razu wstyd, od Malty po śnieżną Laponię. Oprócz Polski nie widzę, by się w Europie ktoś podobnie wstydził. W 2004 roku ówczesna Komisja Europejska pod przewodnictwem Prodiego przyniosła do Parlamentu Europejskiego bardzo europejski projekt budżetu Unii na lata 2007-13. Miało być ponad bilion Euro, ale Niemcy, największy płatnik, pokazali gest Kozakiewicza i bez skrupułów zrobili z tego budżetu kaszankę. Obcięli go o 200 miliardów EURO. Nasze „fikołki” w sprawach traktatowych to pryszcz w porównaniu z tym, co wyrabiali Niemcy z budżetem. Jakoś nikt wtedy nie kazał się im wstydzić, że nie rozumieją wielkich wyzwań europejskich i rozwalają integrację. Niemcy też nie okazywali zażenowania faktem, że mieli na czele rządu takich oryginałów, jak Schroeder i Joszka Fischer, nie jest im wstyd, że z Rosją ręka w rękę budują antypolski gazociąg ani też się nie wstydzą, że działa u nich legalnie finansowana z budżetu faszystowska partia NPD, która oficjalnie żąda zaboru Śląska i Pomorza. W Unii nikt się specjalnie nie wstydzi, ani za swoich polityków, ani za swoje społeczeństwo. Nie widzę, żeby Hiszpanie, nawet ci najbardziej prawicowi, spuszczali głowy ze wstydu, że naród wybrał skrajnie lewicowego premiera Zapatero. Francuzi wcale nie chowają się po kątach z powodu coraz większych dziwactw Sakozy’ego. Skrajnego narodowca Le Pena popierało swego czasu ponad 20 procent wyborców – zero wstydu! W Strassburgu dwa lata temu szalała zadyma, że strach było samochód postawić, żeby go zaraz nie spalili – myślicie państwo, że jakiś Francuz się za to wstydził? Gdzie tam! Węgrzy mają takie problemy z rządem Gyurcsany’ego, że nasze przy nich to chleb z pasztetem i jakoś nikt nie każe im się wstydzić. Prezydent Klaus co rusz wali w Unię Europejską jak w mokre zboże, a Czesi na luzie śpiewają sobie o Jozinie z bazin, a rumieńce mają co najwyżej od piwa. Żeby sięgnąć dalej – prezydent Izraela odchodził z urzędu pod zarzutami z podobnego paragrafu co poseł Łyżwiński, ale też nie dostrzegłem zawstydzenia Żydów z tego powodu. Tylko Polska nieustannie się wstydzi. Jak byśmy byli pępkiem świata, jakby wszyscy wokół wstrzymywali oddech w oczekiwaniu, co strasznego zrobi Kaczyński, albo co powie ojciec Rydzyk. W rzeczywistości nasze wewnętrzne sprawy mało kogo ziębią albo grzeją. I bardzo dobrze. Wstyd mi w za ten polski wstyd. Na obrady Parlamentu Europejskiego przemknę chyłkiem. 