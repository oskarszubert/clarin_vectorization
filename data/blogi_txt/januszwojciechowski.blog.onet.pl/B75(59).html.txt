1. Moje skromne biuro poselskie w Rawie Mazowieckiej powoli zamienia się w USB – Urząd Spraw Beznadziejnych. Przyjeżdżają ludzie z całej Polski. Gdy już wszystkie instancje zawiodą, przyjeżdżają do mnie. Po pomoc, albo żeby przynajmniej się wyżalić. A żalić się mają na co, oj mają! 2. Przyjechał do mnie rolnik, ze starymi rodzicami i ze łzami w oczach. Nieszczęście! Ma iść siedzieć dwa i pół roku w więzieniu. Szczoteczka do zębów, pasta, autobus, bilet w jedną stronę i dwa i pół roku odpoczynku w celi, wśród bandytów. Ów rolnik zdaniem sądu spowodował straszny wypadek.    3. Jak go spowodował? Otóż jechał sobie ciągnikiem z pługiem, z pola do domu, po kujawsko-pomorskiej szosie. Rolnik był trzeźwy, traktor nowy, oświetlony jak należy i jechał prawą strona drogi, co potwierdził sąd. Nagle z tyłu trzasnęło w pług audi, którym sześcioro młodych ludzi jechało na dyskotekę. Według biegłego jechali setką, ale skutki wypadku wskazywały na więcej. Samochód miazga, trzy trupy, troje ciężko rannych.            Rolnik też był ranny, jego traktor stanął dęba i choć ważył kilka ton, uderzenie odrzuciło go na kilkanaście metrów.              4. Wydawać by się mogło, że w sytuacji, gdy samochód najechał od tyłu na prawidłowo jadący i prawidłowo oświetlony ciągnik, to sto procent winy ponosi kierowca samochodu. Tak wskazuje logika, która jednak w wymiarze sprawiedliwości nie zawsze jest obecna. Prokuratura i sąd uznały, że całkowita winę za wypadek ponosi rolnik. Jak to możliwe? Zadecydowały zeznania dwóch dziewczyn, które przeżyły wypadek. Mimo, że w samochodzie jechało sześć osób, doskonale wszystko widziały, a mimo szoku powypadkowego znakomicie wszystko zapamiętały. Według nich ciągnik najpierw odbił w lewo, potem w prawo, kierowca próbował go ominąć, ale niestety nadział się na pług. Traktorzysta winien, bo zmusił kierowcę auta do niebezpiecznych manewrów.            Dobili rolnika biegli, którzy fachowo wyręczyli sąd w ustaleniu, że winę za wypadek w całości ponosi traktorzysta. Po stronie kierowcy audi biegli nie znaleźli winy żadnej. Zero procent przyczynienia się do wypadku!             5. Prokurator chciał skazania rolnika 2 lata pozbawienia wolności (co dawało możliwość zawieszenia kary). Sąd dał dwa i pół roku bez zawieszenia. I jeszcze z własnej hojności dołożył zakaz prowadzenia pojazdów, w tym traktora, na 3 lata. Dla rolnika niemożność prowadzenia traktora oznacza niemożność prowadzenia gospodarstwa. W mojej ocenie ten wyrok jest skrajnie niesprawiedliwy. Po pierwsze z ofiary zrobiono sprawcę, a po drugie sąd sięgnął po karę nieludzką.              6. Setki ludzi wsadziłem za kratki za wypadki. Prawie wszyscy byli sprawcami wypadków po pijanemu, ale było też kilku trzeźwych, w sytuacji, gdy spowodowali ciężki wypadek ze skrajnej nieodpowiedzialności i brawury. Pruł kierowca jak wariat, staranował ludzi na chodniku – w takich przypadkach skazywałem na bezwzględne kary, także trzeźwych.  Tu, w opisanej sprawie, nawet gdyby oprzeć się na tych wątpliwych zeznaniach ocalałych ofiar (które jak znam życie niczego nie widziały i niczego nie zapamiętały) i uznać jakąś winę rolnika – to na miły Bóg – do więzienia? Młody człowiek, nigdy nie karany, znakomita opinia u ludzi, wzorowy mąż, ojciec i syn, jedyne ręce do pracy w dużym gospodarstwie – do więzienia? Między bandytów?             7. Kilka lat temu znany piłkarz Hajto jechał za szybko samochodem i w Łodzi na przejściu dla pieszych zabił prawidłowo przechodzącą starszą kobietę. Najcięższy przejaw winy w ruchu drogowym. Hajto dostał karę w zawieszeniu i nikt tego nie krytykował. Wiadomo, nieszczęście, nie chciał, wyraził żal, przeprosił.  Dwie miary sprawiedliwości. Tam był znany piłkarz, a tu jest zwykły, nikomu nieznany rolnik. Ci chłopi to zawalidrogi. Kiedyś przeszkadzali samochodom swoimi furmankami i płochliwymi końmi, teraz przeszkadzają traktorami. Najlepiej, żeby w ogóle na drogi publiczne nie wyjeżdżali, niech sobie jeżdżą po tych swoich polach.  Dwa i pół roku niech będzie nauczką – siedź chłopie w stodole i nie pchaj się traktorem na drogę, między bmw i audi, bo przeszkadzasz!             8. – Co będzie z moimi dziećmi, kto się nimi zajmie? – zapytał po wyroku rolnik, ojciec dwojga kilkuletnich dzieci. – Jak będzie trzeba, to pójdą do domu dziecka – pocieszył go sędzia. – A moje zwierzęta, krowy, świnie, kto je nakarmi? – pytał dalej zrozpaczony. – Najwyżej zdechną! – zażartował sędzia. – Pan ma jakiś taki krzywy uśmiech – dołożył trzy grosze prokurator. A adwokat, wyraźnie już zmęczony obroną, powiedział mniej więcej tak: – Panie! Idź pan do cholery, odsiedź te dwa i pół roku i nie marudź! Nie pierwszy pan i nie ostatni!             9. Wyrok wydany, apelacja oddalona, kasacja odrzucona. Modlitwa tylko została, do Pana Boga o pociechę i do prezydenta o ułaskawienie.  Napiszę list modlitewny do prezydenta, w intencji ułaskawienia rolnika.. Panie Prezydencie! Niechaj mu łaska twa pomoże….. 