Poniżej zamieszczam bez komentarza list, który skierowałem do Ministra Sprawiedliwości. Warszawa, 23 czerwca 2008 roku Pan Zbigniew ĆwiąkalskiMinister SprawiedliwościProkurator Generalny Rzeczypospolitej Polskiej   Zwracam się Pana Ministra, jako Prokuratora Generalnego Rzeczypospolitej Polskiej, z wnioskiem o zlecenie przeprowadzenia postępowania karnego, zmierzającego do wyjaśnienia okoliczności, w jakich doszło do wymuszenia przyznania do winy, a następnie oskarżenia i niesłusznego skazania Tomasza K., któremu niewinnie przypisano zabójstwo dziecka. Uzasadnienie Sprawę, o której, znam jedynie z mediów, ale jej okoliczności skłaniają mnie do zasugerowania Panu Ministrowi podjęcia odpowiednich działań prawnych, zmierzających do zbadania, czy w sprawie Tomasza K. nie mamy do czynienia z przestępczym nadużyciem uprawnień lub niedopełnieniem obowiązków. Tomasz K., mieszkaniec województwa pomorskiego, w 2002 roku został aresztowany, oskarżony i następnie skazany przez Sąd Okręgowy w Gdańsku na karę 15 lat pozbawienia wolności za zabójstwo 10-letniego chłopca. Nieletniego chłopca. Podstawą oskarżenia i skazania Tomasza K. było jego przyznanie się do zbrodni w śledztwie, odwołane potem na rozprawie. Sąd oparł się na przyznaniu ze śledztwa i wdał wyrok skazujący. Po 4 latach odbywania kary przez Tomasza K. wyszło na jaw, że przypisaną mu zbrodnię popełnił inny sprawca, przy czym  ujawnione to zostało wtedy, gdy rzeczywisty sprawca Piotr T. zamordował drugie dziecko. W sprawie  Tomasza K. nastąpiło wznowienie postępowania i został on uniewinniony. Z doniesień medialnych wiadomo mi, że obecnie wytoczył on proces o odszkodowanie za niesłuszne skazanie. Według jego twierdzeń w zakładzie karnym poddany był bardzo okrutnemu znęcaniu się przez współwięźniów. Okoliczności tej sprawy są dramatyczne z dwóch powodów. Pierwszym dramatem są cierpienia niewinnie skazanego człowieka. Drugim, jeszcze gorszym, jest fakt, że rzeczywisty sprawca pozostał na wolności i zamordował drugie dziecko. Gdyby nie karygodne moim zdaniem nadużycia w sprawie Tomasza K., to drugie dziecko dziś by żyło. Uważam za konieczne przeprowadzenie śledztwa, które powinno przede wszystkim wyjaśnić okoliczności, w jakich organy ścigania uzyskały przyznanie się Tomasza K. do niepopełnionej zbrodni. Wielce prawdopodobnym jest, że jego wyjaśnienia zostały wymuszone, a w każdym razie trzeba to sprawdzić. Do zbadania pod kątem ewentualnego niedopełnienia obowiązków jest też kwestia nadzoru prokuratorskiego nad śledztwem i w ogóle ocena roli prokuratora w tej ponurej sprawie. Nie wnikając w niezawisłość sądu, powinien Pan Minister przyjrzeć się też  postępowaniu sądowemu, czy w jego ramach nie doszło też do nadużyć w zakresie praw człowieka. Osobną sprawą jest los Tomasza K. w więzieniu. Staje tu kwestia odpowiedzialności karnej sprawców okrutnego znęcania się nad nim, ale także kwestia odpowiedzialności służby więziennej, która do tego dopuściła, która tolerowała ten stan przez długi okres czasu.  Powinny z tego wynikać istotne wnioski na przyszłość. Więźniowie też są ludźmi i w państwie prawa nie wolno dopuszczać, aby ktokolwiek się nad nimi znęcał. Panie Ministrze, toczą się obecnie spektakularne śledztwa w sprawie zaniedbań, które doprowadziły do śmierci Krzysztofa Olewnika, wskazuje się na błędy organów ścigania, które uniemożliwiły uratowanie porwanego człowieka. Tu mamy do czynienia z podobną skalą zaniedbań, a wielce prawdopodobne, że również celowych nadużyć, zmuszania niewinnego człowieka do przyznania się do niepopełnionej. Skutkiem tych nieprawidłowości były cierpienia niewinnego człowieka, a potem śmierć niewinnego dziecka. Bardzo proszę, niech Pan Minister z uwagą podejdzie do tej sprawy. Oby nic podobnego nie zdarzyło się w przyszłości. 