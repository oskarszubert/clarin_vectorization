1. Polska była na krawędzi ekonomicznej katastrofy – donosi dziennik „Polska the Times”, Polska była na krawędzi katastrofy, ale uratowało ją trzech młodych, dzielnych negocjatorów. Dziennik nie może wyjść z podziwu nad Mikołajem Dowgielewiczem, Piotrem Serafinem i Marcinem Korolcem, którzy wywalczyli dla polski wielki sukces w Brukseli. To im zawdzięczamy, że unijny pakiet klimatyczny nie jest dla Polski aż tak bardzo zły, jak się zapowiadał.            Nadal jest zły, ale mniej. 2. Negocjatorzy wspięli się na szczyty dyplomatycznego kunsztu. Jeździli po Europie, kolędowali, przekonywali, zaangażowali renomowane firmy doradcze, korzystali z najnowszych technik public relations –  wszystko po to, żeby przekonać Unię Europejską, by łaskawie nie zarzynała polskiej gospodarki już teraz, lecz zrobiła to nieco później. I o dziwo – Unia, zręcznie wymanewrowana i zmanipulowana przez naszych negocjatorów, zgodziła się! Poczeka! Likwidacja polskiej energetyki nie będzie natychmiastowa, lecz zostanie rozciągnięta w czasie. Chwała Wam, wiekopomna chwała, o młodzi dzielni negocjatorzy! 3. Tylko ciemnogród i moher będzie teraz biadał, że sukces jest wątpliwy, bo Polska bez żadnej istotnej przyczyny i tak poniesie gigantyczne koszty pakietu klimatycznego, że naszą energetykę czeka masakra, że ocaliliśmy sześćdziesiąt miliardów złotych, a straciliśmy tych miliardów dwieście, że prąd tak czy inaczej zdrożeje prawie dwukrotnie i rachunki za pakiet klimatyczny zapłacą zwykli ludzie. A jak nie zapłacą, to się im prąd odetnie.  Takie tam brednie z ciemnogrodu rodem…..   4. Miliony Polaków wstających w ostatni piątek rano i udających się jeszcze na razie do pracy nie zdawało sobie sprawy, że Polska była na skraju ekonomicznej katastrofy. Wręcz przeciwnie – miliony Polaków żyło i żyje nadal w przekonaniu, że dzięki członkostwu w Unii Europejskiej Polska stoi  na progu raju, u wrót wiecznej szczęśliwości.   Dziwnym zbiegiem jest to szczęśliwość przerywana wizją kolejnych katastrof, których skutki raz po raz łagodzi tylko i wyłącznie geniusz rządowych negocjatorów.     5. Cukrownie padają jak muchy – katastrofa!. Sprawiła ją unijna reforma rynku cukru. Przemysł chemiczny – katastrofa, za sprawą unijnego programu REACH, eliminującego znaczną część polskiej produkcji. Stocznie – wiadomo, katastrofa – bezskutecznie błagamy Brukselę, żeby ich nie likwidowała.  Rolnictwo – też katastrofa, mamy dostawać dwa-trzy razy mniej niż zachodnia Europa. Środki ochrony roślin – katastrofa! Przemysł zabawkarski – masakra! I tak dalej… I tylko geniusz rządowych negocjatorów sprawia tan cud, że jeszcze żyjemy.  Że skutki katastrof są łagodzone lub odsuwane w czasie.   6. Tak się zastanawiam, co by było, gdyby Unia Europejska zaproponowała rozwiązania, które gospodarkę dajmy na to Wielkiej Brytanii stawiałyby na krawędź ekonomicznej katastrofy.  Zgaduję, że odpowiedź byłaby krótka – przepraszam panie – fuck off!  Bez negocjatorów i wynajętych firm doradczych.    7. A teraz już zupełnie serio – wiecie Państwo, co mnie martwi? Że los polskiej gospodarki, że nasza wspólna przyszłość, zależna jest od chwilowej formy trzech młodych wilków unijnych negocjacji.  Ich sukces jest tak wielki, że aż przeraża… 