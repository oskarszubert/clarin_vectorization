Niekonstytucyjne i niebezpieczne zmiany – tak można najkrócej scharakteryzować projekt uniezależnienia Prokuratury, wniesiony do Sejmu przez rząd Donalda Tuska. Prokuratura składać się teraz będzie z niezależnego Prokuratura Generalnego oraz z kilku tysięcy niezależnych prokuratorów. Bokiem nam wyjdzie ta totalna niezależność instytucji władczo wkraczającej w prawa ludzi. Prokuratura to nie Wielka Orkiestra Świątecznej Pomocy i nie może działać na zasadzie – róbta co chceta.   Prokurator prokuratorski czy sędziowski Dziwny ma być tryb powołania prokuratora Generalnego. Po jednym kandydacie wskazywać ma Krajowa Rada Sądownictwa i Krajowa Rada Prokuratorów. Dlaczego Krajowa Rada Sądownictwa, a nie na przykład Naczelna Rada Aptekarska – nie wiadomo, bo obie te Rady mają z Prokuraturą tyle samo wspólnego, czyli nic. Z Krajową Radą Sądownictwa jest w dodatku ten kłopot, że jej kompetencje określone są w Konstytucji i nie wolno ich dowolnie rozszerzać, wobec czego jej uprawnienie do wskazywania kandydata na Prokuratora Generalnego jest moim zdaniem niekonstytucyjne. Dwie kandydatury przedstawiane są prezydentowi za pośrednictwem Ministra Sprawiedliwości, który w tym przypadku spełnia, nie wiadomo w jakim celu, rolę listonosza. Prezydent zaś może sobie wybrać, czy mu lepiej odpowiada Prokurator Generalny „prokuratorski”, czy „sędziowski”. Projekt przewiduje też przekształcenie Krajowej Rady Prokuratorów w organ zewnętrzny, na wzór i podobieństwo Krajowej Rady Sadownictwa, z włączeniem w jej skład posłów i senatorów oraz osoby wskazanej przez prezydenta. Tylko gdzie jest, pytam uprzejmie, konstytucyjne uprawnienie do utworzenia takiego organu? Powołanie, odwołanie, zamieszanie Prokurator Generalny będzie powołany na jedna tylko, 6-letnia kadencję. Odwołać go może tylko śmierć lub ciężka choroba, powodująca niezdolność do pracy, ale jest jeszcze inna możliwość odwołania, która jest dość dziwna. Otóż Prokurator Generalny ma składać coroczne sprawozdania ze swojej działalności – uwaga! – Prezesowi Rady Ministrów, który może – jeszcze raz uwaga! – sprawozdanie przyjąć albo odrzucić. Nie musi nawet uzasadniać, dlaczego odrzuca. Jeśli je odrzuci, wówczas może wystąpić do Sejmu o jego odwołanie przed upływem kadencji, a Sejm może go odwołać większością 3/5 głosów w obecności co najmniej połowy ustawowej liczby posłów. Mamy tu totalne zamieszanie i poplątanie kompetencji. Prokuratora Generalnego powołuje prezydent, odwołuje Sejm, a sprawozdania rozpatruje premier. Trzeba było jeszcze cos przewidzieć dla Prezesa Trybunału Konstytucyjnego i dla prezesa NIK-u, czemu nie? Konstytucja w twardych okładkach się przewraca. Według projektu ustawa zwykła przypisuje Sejmowi kompetencje nieznane w Konstytucji. Tworzony jest dodatkowy, pozakonstytucyjny wymóg kwalifikowanej większości głosów, co jest w oczywisty sposób z Konstytucją niezgodne. Można się tylko dziwić, że Minister-Profesor Ćwiąkalski aż tak się poplątał w materii konstytucyjnej. Dziwna niezależność Prokurator Generalny jest niby niezależny, ale może być wzywany na dywan premiera, a na życzenie premiera może być nawet odwołany. To raczej tylko teoretyczna możliwość, nie wyobrażam sobie premiera, który by wyruszył na wojnę z Prokuratorem Generalnym. Nawet Jelcyn miał z tym problem w Moskwie, chociaż szefa prokuratury sfilmowano w domu uciech nadzorowanym przez mafię. Próbował premier Tusk odwołać Mariusza Kamińskiego i się wycofał rakiem. Ale nawet teoretyczna możliwość odwołania „udziwnia” całą koncepcje niezależności. Bo skoro jednak Prokurator Generalny pozostaje pod kontrolą premiera, to po co cała ta zabawa z rzekomym uniezależnieniem. Chyba, że chodzi o zastosowanie zasady, że trzeba dużo zmienić, żeby zostało jak jest. Żeby było śmieszniej, niezależny Prokurator Generalny pozostawać ma w dziwnej zależności od podległych sobie prokuratorów, a konkretnie od Krajowej Rady Prokuratorów, w której prokuratorzy stanowią większość. Rada mogłaby bowiem wnioskować o odpowiedzialność dyscyplinarną Prokuratora Generalnego, a także opiniować wniosek o jego odwołanie. Krótko mówiąc prokuratorzy będą mogli dobrać się do skóry własnemu przełożonemu. Takie rozwiązanie instytucjonalne dotychczas nie występowało, ani w prawie, ani nawet w przyrodzie. Sam sobie sterem Według projektu prokurator ma sam sobie być sterem, żeglarzem i okrętem. Przełożony może mu wydawać wytyczne, instrukcje i polecenia, ale nie mogą one dotyczyć czynności procesowych. Szef prokuratury może zlecić podległemu prokuratorowi, żeby mu przyniósł kawę z mlekiem i bez cukru, ale już nic nie ma do powiedzenia w sprawie prowadzonego śledztwa. Nawet na piśmie nie ma prawa niczego mu zlecić. Każdy prokurator sam sobie rzepkę skrobie. Powstaje pytanie – po co w ogóle cała ta prokuratorska hierarchia, skoro w śledztwach nie ma ona nic do powiedzenia. Może od razu przekształcić prokuraturę w wolny zawód i stworzyć korporację pięciu tysięcy samodzielnych i niezależnych kancelarii prokuratorskich? Mogą notariusze, mogą adwokaci, to prokuratorzy – czemu nie? Jak niezależność to niezależność! Za likwidacja prokuratorskiej hierarchii przemawia również to, ze jej powoływanie jest skomplikowane, wymaga zwoływanie zgromadzeń prokuratorów, opiniowania, konsultowania. Po co to wszystko, skoro funkcyjni prokuratorzy i tak nie będą mieli nic do powiedzenia, będą figurantami w swoich gabinetach. Czas na niezależność policji Nie żartuję. W końcu policjanci tez prowadza śledztwa, tez ktoś może się do nich wtrącać, uprawiać polityczne naciski. Jeśli z obawy o polityczne naciski trzeba uwolnić prokuraturę z zależności, to dokładnie z tych samych powodów uwolnić trzeba też policję. Niech policjant prowadzi śledztwo lub dochodzenie jak chce, jak mu w duszy gra i niech nikt mu nie nakazuje, kogo, kiedy i za co zechce ścigać. Niech komendanta głównego policji też powołuje prezydent, a odwołuje Sejm, niech na wzór Krajowej Rady Prokuratorów powstanie też Krajowa Rada Policjantów. Absurd? Dokładnie taki sam, jak ten, który zawarty jest w projekcie zmian dotyczących Prokuratury. Niekonstytucyjny i niebezpieczny Projekt zmiany ustawy o prokuraturze po pierwsze jest niekonstytucyjny, co zdaje się już zauważyli eksperci sejmowi. Tworzy niekonstytucyjne organy (Krajowa Rada Prokuratorów) i przewiduje niezgodne z konstytucja procedury powołania i odwołania Prokuratora Generalnego. Rząd stał się zakładnikiem własnych nierozważnych zapowiedzi uniezależnienia prokuratury nie zdając sobie sprawy, ze nie jest to możliwe bez zmiany Konstytucji. Nie można ustanowić w państwie nowego niezależnego organu państwowego bez konstytucyjnego określenia jego miejsca. Próba uczynienia tego musi skończyć się legislacyjna kompromitacją i tak właśnie się kończy. Nade wszystko projekt jest jednak niebezpieczny, bo funkcjonowanie Prokuratury puszcza na żywioł. Prokuratura jest instytucja władczą, wkraczającą bardzo daleko w dobra jednostki. To nie jest Najwyższa Izba Kontroli, która jest niezależna, ale kontroluje instytucje państwowe i do obywateli nie ma nic, a prokuratura ma i to bardzo dużo. To od niej zależy, kto i kiedy postawiony zostanie przed sądem, to od niej zależy odpowiedzialność bądź bezkarność przestępców. Dlatego działania prokuratury muszą być pod kontrolą, także polityczną, bo w końcu obywatele wybierają polityków nie od parady, tylko żeby o nich dbali. Skarga na Berdyczów Dziś na leniwych prokuratorów można się skarżyć, bardziej czy mniej skutecznie, ale można się poskarżyć do Ministra Sprawiedliwości, można się zwracać o interwencje do posłów czy senatorów. Niewiele z tego przeważnie wynika, bo w Polsce mamy taki standard, ze na skargi odpowiada przeważnie ten, kogo skarga dotyczy i w związku z tym większość skarg uznawana jest za z gruntu niesłuszne. Zawsze jednak można zrobić awanturę, choćby i polityczną, zarzucić Ministrowi Sprawiedliwości, że nic nie robi, ze nie zbiera prokuratorskiego towarzystwa do galopu, można go nawet zdymisjonować z powodu złej pracy prokuratury. Teraz nie będzie można zrobić nic. Kto będzie chciał się poskarżyć na prokuratora, może pisać skargę na Berdyczów. Będzie problem już nie polityczny, czy prawny, ale zwyczajnie ludzki. Koalicja uniezależni prokuraturę, to pewne, bo przecież to jej sztandarowy projekt. Uniezależni ją od Konstytucji, od wszelkiej kontroli i od zdrowego rozsądku. Panie prezydencie, trzeba będzie wetować! 