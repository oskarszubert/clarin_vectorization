Gołym okiem widać i gołym uchem słychać, że Marszałkowi Komorowskiemu czegoś brakuje. Aż boję się pomyśleć, że inteligencji. Tej nabytej oczywiście, bo wrodzonej nie oceniam. 1. Na Wydziale Prawa Uniwersytetu Łódzkiego prawo rzymskie oraz historię doktryn politycznych i prawnych wykładał kiedyś docent K. który bezlitośnie tępił u studentów brak inteligencji. Ktoś przedstawił mu się kiedyś, podając najpierw nazwisko, a potem imię – a docent K. odpalił mu natychmiast – Proszę pana, z tej odpowiedzi wynika, że jest pan człowiekiem co najwyżej ćwierćinteligentnym, bo już człowiek półinteligentny przedstawia się w taki sposób, ze najpierw podaje imię, a potem nazwisko. 2. Marszałek Komorowski mówi takie rzeczy, których człowiek półinteligentny w żadnym razie by nie powiedział. – Miałem przyjemność odwiedzić tereny zalane powodzią…. – no nie, powiedzieć coś takiego, mówić o przyjemności w obliczu wielkiego nieszczęścia ludzi – to już nie jest tylko brak kultury, czy kindersztuby. To są oznaki znacznie poważniejszego niedoboru, chyba niestety inteligencji właśnie.  Mam na myśli wyłącznie inteligencję nabytą, tej wrodzonej nie oceniam, bo człowiek nie odpowiada za to, z czym, albo bez czego się rodzi.    3. Do niedawna myslałem, że tamta nieszczęsna wypowiedź Marszałka – jaka wizyta, taki zamach, ślepy snajper lepiej by trafił – była przejawem arogancji i pogardy wobec śp. prezydenta Lecha Kaczyńskiego. Gdy jednak słyszę kolejne „powodziowe mądrości” marszałka, w rodzaju – woda ma to do siebie, że najpierw wzbiera, a potem spływa do Bałtyku – to wycofuję moje podejrzenia o pogardę. Nie, to nie ten problem.   4. Cicho sza jest o tym, co Marszałek z właściwym sobie taktem palnął w Moskwie. Pan Marszałek przypomniał Rosjanom, że wojsko polskie ostatni raz defilowało tam 400 lat temu, gdy zdobyło Kreml. Ja rozumiem, że język rozmowy z Rosjanami powinien być dumny, ale nie durny! Wyobraźmy sobie, że król Szwecji przyjeżdża do Częstochowy i przechwala się, że jego rodacy byli tu w 1655 roku i urządzili Polsce – nomen omen – potop.   5. Gdy Wajda ogłaszał wybuch wojny domowej, a Bartoszewski bredził o hodowli zwierząt futerkowych, twarz premiera Tuska skręcił grymas osłupienia, bo jako człowiek inteligenty zdał sobie sprawę, że stare lufy zamiast w przeciwnika, wystrzeliły w jego własną stopę. A Komorowski śmiał się i cieszył jak dziecko! Człowiek półinteligenty nie rechotałby z tego.  6. Od tej pory Tusk pilnuje Komorowskiego, wszędzie z nim jeździ, sam gada, a Komorowski tylko potakuje.  Na razie jest w porządku, ale co będzie, jeśli Komorowski tym prezydentem jednak zostanie? Owszem, to ma być tylko formalna prezydentura, sprowadzona do roli dozorcy żyrandola. Ale jak Tusk nie przypilnuje, to on i ten żyrandol potłucze… 