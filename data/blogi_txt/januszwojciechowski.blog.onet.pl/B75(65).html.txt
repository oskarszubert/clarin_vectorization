1. Chwała Owsiakowi, że postawił całą Polskę na nogi, że przez wiele dni zawładnął niemal wszystkimi mediami, że rozgrzał Polskę w tęgie mrozy i zebrał 36 milionów na sprzęt do badania słuchu noworodków.  Miliony są imponujące i nawet nie przystoi przeliczać je na koszt czasu antenowego, jaki postawiono do dyspozycji Orkiestry Owsiaka.Najważniejsze jest wzbudzenie w młodych ludziach szlachetnego powołania, żeby pomagać innym. Pełen szacun!   2. Niech nikt nie pyta, czy Owsiak się rozlicza. Sam słyszałem, jak mówił, że się rozlicza. Proszę to przyjąć „do akceptującej wiadomości”. Ja przyjmuję.   Ale czy Owsiak robi przetargi? Czy za te 36 milionów zakupi sprzęt na otwartym, publicznym przetargu, wybierając najlepsze i najtańsze oferty, aby tego sprzętu zakupić jak najwięcej i jak najlepszej jakości? 3. Dlaczego pytam? Bo wrzuciłem w wyszukiwarkę hasło „Wielka Orkiestra Świątecznej Pomocy, przetargi” i nic mi nie wyskoczyło. Na oficjalnej stronie Orkiestry o przetargach też ani słowa.  Pytam też, bo z datkami na rzecz Orkiestry śpieszą tłumy, ale jakoś nie słychać o firmach produkujących i sprzedających sprzęt medyczny. Wydawałoby, że to właśnie one powinny pośpieszyć ofiarnie z darami, niczym Trzej Królowie do Betlejem, a jakoś o nich cicho. Jakby czekały przyczajone na wiadomość, ile też Owsiak zbierze.     4. Przepraszam, wylazła ze mnie paskudna natura niegdysiejszego kontrolera. Zadaję pytania, których przecież ludziom tak szlachetnym się nie stawia.  Oczywiście, że Owsiak robi przetargi. Nawet nie dopuszczam myśli, że hojne dary serca wydaje ot tak, z wolnej ręki. Na pewno pojawi się ogłoszenie o Wielkim Przetargu Świątecznej Pomocy. 