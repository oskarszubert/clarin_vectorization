Pożegnanie z flintą Już nigdy żadne zwierzę przez tego  pana życia pozbawione nie będzie…  Pan Marszałek, co ma lat pięćdziesiąt osiem I apetyt ma na urząd prezydenta Chodził z flintą i zabijał sarny, łosie Głuszce, lisy oraz inne też zwierzęta  Chodził sobie od laseczka do laseczka Zielonego, przez zagony i mokradła Kiedyś w lesie napotkała go dzieweczka Ale chleba mu nie dała. Sama zjadła.   I się zmartwił tym Wielmożny Pan Marszałek Że dzieweczka już nie bardzo jest mu rada I pomyślał – się cholera doigrałem Że mi popularność wśród dzieweczek spada  I zmartwiło się ekologiczne lobby Zasępiło się, spuściło nos na kwintę Jak głosować na Marszałka z takim hobby? Przestań już, Panie Marszałku, odłóż flintę!  Pan Marszałek mówi na to – już się zmieniam Posypuję już popiołem moją główkę I rozsyłam już do prasy ogłoszenia Pilnie sprzedam mą myśliwską dubeltówkę  Już żadnego ja zwierzątka nie zastrzelę Będę teraz wszystkie kochał już zwierzęta Bo zmieniłem się, z soboty na niedzielę I bez związku z wyborami prezydenta  Tylko stary dzik, co ryjem niedomytym Zrył niejedno rolnikowi kartoflisko Chrząknął krótko i powiedział –znam te chwyty! To wyborcza propaganda – ot i wszystko! 