Kolejne powodzie topią nas, ale niczego nie uczą  1. Pierwsza dużą kontrolę przygotowania państwa do walki z powodzią NIK przeprowadziła w1994 roku, jeszcze za kadencji prezesa NIK Lecha Kaczyńskiego. To wtedy „legendarny” kontroler Izby Kazimierz Dymus, dziś już niestety nieżyjący, wskazał najsłabsze miejsca obrony przeciwpowodziowej w Polsce, między innym Racibórz.  I jak to zwykle w Polsce bywa: chłop swoje – pop swoje, NIK swoje – rząd swoje. Krótko mówiąc rząd wnioski NIK-u olał, a powódź z 1997 roku wylała się dokładnie tam, gdzie przewidział kontroler Dymus.I zaskoczyłą ludzi całkowicie.  2. Zaraz po wielkiej powodzi w 1997roku jako ówczesny przez NIK zarządziłem ogólnopolską, bardzo szeroką kontrolę akcji ratowniczej podczas powodzi oraz usuwania jej skutków. To znaczy skutków powodzi, nie akcji. Obszerny raport w tej sprawie został ogłoszony w 1998 roku i był przedmiotem wielkiego zainteresowania. Oberwało się wielu instytucjom rządowym. Przede wszystkim jednak opracowana została długa lista wniosków, których zrealizowanie miało uczynić Polskę krajem mniej przemakalnym.  Jednym z głównych wykonawców tamtej kontroli był śp. Władysław Stasiak, tragicznie zmarły w smoleńskiej katastrofie, a wówczas najmłodszy dyrektor departamentu w NIK i też znakomity kontroler.  3. Do najważniejszych ustaleń tamtej kontroli z 1998 roku należało stwierdzenie karygodnej niesprawności systemu ostrzegania o groźbie powodzi. Służby ratunkowe nie miały pełnej wiedzy o nadciągającym zagrożeniu i na ogół to nie ochrona przeciwpowodziowa, ale sama powódź na własnych falach przynosiła wiadomość o swoim nadejściu. Karygodnym przykładem zaniedbań był brak powiadomienia ludzi o konieczności zrzutów wody ze zbiorników retencyjnych.W ten sposób na przykład zalane zostało niczego nie świadome Kłodzko. Straty materialne, ale także i te tragiczne, ludzkie, mogłyby być wtedy znacznie mniejsze, gdyby system ostrzegania działał właściwie i ludzie zostali w porę ostrzeżeni.   4. Dziś widzimy to samo. – Dlaczego nas nie powiadomili?  – rozpaczają ludzie, którzy nagle stracili pod woda dorobek życia. Wielu ludzi mogłoby uratować przynajmniej część swojego dobytku, gdyby zostali w porę ostrzeżeni.Chociażby samochody można było przestawić w wyższe miejsca. Słyszę, że pod Sandomierzem ludzie byli tak bardzo zaskoczeni, że nie zdążyli nawet uratować swoich psów, które zginęły na straży zatapianych zagród.  A przecież zanim wezbrana Wisła dotoczyła swoją wielką wodę pod Sandomierz, było dość czasu na rozpoznanie rozmiarów fali. I było dość czasu, aby ostrzec potencjalne ofiary, wszystkie razem i każdą z osobna.   5. Słyszę głowy gadające i dziwiące się, że ludzie pod Sandomierzem nie uciekali, a o zagrożeniu mogli się dowiedzieć chociażby z TVN24. Mimo wszystko nie przypominam sobie, żeby w TVN24 nadawali komunikaty – ludu sandomierski, potop idzie, uciekajcie, ratujcie wasze dusze! Słyszałem za to debaty o tym, komu powódź pomoże, a komu zaszkodzi w kampanii wyborczej, albo czy premier Tusk powinien pojechać do powodzian w krawacie, czy bez krawata. Zresztą w tej chwili poważnie zagrożona jest Warszawa, a też nikt z niej nie ucieka.   6. Pan premier Tusk chyba sam czuje, że państwowy system obrony przed powodzią kolejny raz zawiódł. Stąd zdenerwowanie i wypowiedzi w rodzaju – trzeba zapamiętać, kto co sp…dolił oraz  dobre rady, że trzeba było sobie wybrać lepszego wójta.  Owszem, lepszy dobry wójt, niż zły, ale wobec skali tej powodzi walka z nią nie może zależeć od sprawności wójta. Tu potrzebna jest sprawność rządu i jego służb i niezawodna koordynacja działań ratowniczych w całym kraju. Wójt może mieć worki z piaskiem i łopaty, ale radarów meteorologicznych nie ma, helikoptera też nie.   7. Kochanowski ostrzegał: ,…nową przypowieść Polak sobie kupi, że i przed szkodą, i po szkodzie głupi” . W sprawach powodziowych to się sprawdza niestety co do joty.  Kolejne powodzie topią nas, ale niczego nie uczą. 