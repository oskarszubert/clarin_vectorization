1.     Sprawy rolnicze w 2008 roku były w Parlamencie Europejskim na pierwszym planie, a to za sprawą średniookresowego przeglądu wspólnej polityki rolnej. Przegląd ten, nazywany z angielska health-check (przegląd zdrowia) przyniósł pewne nadzieje, ale chyba więcej rozczarowań. Przyszłość rolnictwa europejskiego, a w tym i polskiego jawi się jako niepewność. 2.     Przegląd zdrowia nie dał jasnej diagnozy . Wiadomo, że pacjent, czyli rolnictwo europejskie, nie jest zdrowy. Lekarze toczą jednak spór, na co jest chory. Jedni uważają, że cierpi na nadciśnienie i trzeba mu upuścić krwi (czyli zmniejszyć produkcję rolniczą), a drudzy twierdzą, że jest chory na anemię i wymaga transfuzji, czyli że zdolności produkcyjne rolnictwa europejskiego trzeba zwiększać, bo kryzys żywnościowy zagląda w oczy światu, a nam też wkrótce zajrzy. 3. Nadzieją napawa fakt, że Unia Europejska łaskawie zgadza się na dalsze prowadzenie i finansowanie Wspólnej Polityki Rolnej. Po 2013 roku pomoc unijna będzie utrzymana i to dobrze, bo jeszcze niedawno bardzo silne były głosy wzywające do zaprzestania pomocy dla rolnictwa i puszczenia rolników na całkowicie wolny rynek. W łagodniejszej wersji proponowano denacjonalizację wspólnej polityki rolnej, czyli przejęcie jej wydatków na barki państw członkowskich. Dla bogatych krajów może to byłoby niezłe, ale dla biednych fatalne.  4.     Rozczarowuje fakt, że przegląd nie wytyczył jasnej wizji na przyszłość. Unia brnie w złą moim zdaniem politykę oddzielania płatności od produkcji, wskutek czego znaczna część unijnej pomocy trafia nie do prawdziwych rolników, lecz do wielkich latyfundystów, a także do osób spekulujących w obrocie ziemią.  Nie powinno być tak, że ktoś skosi łąkę i za to już „kosi” dopłaty.  5.     Unia nie wie też, jakich chce gospodarstw . Z jednej strony mówi się wiele o ochronie środowiska, po potrzebie zachowania krajobrazu, ale nie robi się nic, albo niewiele, żeby to silniej wspierać bardziej przyjazne dla środowiska niewielkie gospodarstwa rodzinne. Próby zwiększenia pomocy dla gospodarstw rodzinnych kosztem ograniczenia pomocy dla wielkich farm, nie powiodła się. Lobby działające na rzecz rolnictwa wielkoobszarowego i wielkoprzemysłowego jest bardzo silne. Postępuje farmeryzacja i „amerykanizacja” rolnictwa w Europie, co z ochroną środowiska i wiejskiego krajobrazu pogodzić będzie trudno.  6.     Po 2013 roku Polska i inne nowe kraje członkowskie miały dojść do pełnych dopłat i być traktowane na równi ze starymi krajami. Nic z tego i to jest kolejne rozczarowanie. Komisja Europejska zaproponowała kwoty maksymalne dla poszczególnych państw członkowskich na okres już po 2013 roku i tam Polska ma dostawać prawie 3 razy mniej niż Francja, prawie dwa razy mniej niż Niemcy. Nawet Włoch, mniejsze od nas terytorialnie mają dostawać rocznie o 1,2 euro więcej niż Polska. Obliczyłem, że na hektar powierzchni rolnik polski ma dostawać 187 euro, a niemiecki 344 euro. Niesprawiedliwa dyskryminacja ma być utrwalona po wszechczasy.. Zamiast wyrównywania się różnic w poziomie rozwoju ,między starymi i nowymi krajami członkowski, różnice te będą się jeszcze pogłębiać. 7.     W tej ostatniej kwestii trwa jeszcze walka. Mamy już pewien sukces w Komisji Rolnictwa, ale nie będę o nim pisał, dopóki nie zatwierdzi tego cały Parlament, żeby nie zapeszyć, bo licho nie śpi. Na razie przeszła poprawka (moja) zakazująca dyskryminacji nowych państw członkowskich po 2013 roku. Szerzej o tym napiszę po ostatecznej decyzji Parlamentu na listopadowej sesji w Strassburgu. 