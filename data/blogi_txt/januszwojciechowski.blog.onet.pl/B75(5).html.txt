W Pacanowie kozy kują, a w rządzie ustawy psują. Jakiś Matołek zepsuł właśnie prawo kóz dotyczące. Zaczęło się od tego, że rząd o kozach najpierw zapomniał. O owcach zapomniał też, ale pozwólcie państwo, że dla uproszczenia dalej będę pisał już tylko o kozach. Kiedyś napisano w przepisie, że „w rozumieniu niniejszej ustawy rak jest rybą” – no to u mnie owca niech będzie kozą. Zapomniano przedłużyć kozom termin wprowadzenia unijnych przepisów o znakowaniu elektronicznym. Ludzka rzecz zapomnieć. Rząd ma w takich wypadkach pilną procedurę legislacyjną i może przeprowadzać ustawy przez Sejm i Senat w trymiga. Ale po co się trudzić? Znalazła się akurat w Sejmie ustawa o weterynarzach (przepraszam, wiem że się mówi „lekarze weterynarii”, ale też skracam), więc Minister Rolnictwa napisał na kolanie stosowną poprawkę i wprowadził ją za pośrednictwem usłużnych posłów, a Sejm to uchwalił. Czego się czepiam? Przecież nie można nawet powiedzieć: co ma koza do weterynarza – bo ma.  Czasem przecież do niego przychodzi. Ja się jednak czepiam nie kozy, ale ustawy. Pół biedy, gdyby przy okazji ustawy o kozach znowelizowano ustawę o żabach, bo wiadomo, że gdzie kozy kują, tam żaba nogę nadstawia. Ale do ustawy o weterynarzach ustawa o kozach tak pasuje, jak dekret o piernikach do rozporządzenia o wiatrakach. To jest ciężka choroba polskiej legislacji, że przy okazji jakiejś ustawy nowelizuje ustawy o lata świetlne od niej odległe. Tworzy się w ten sposób zupełnie nieprzejrzysty i nieprzewidywalny system prawa. W ustawie uprawie cebuli zmienia się przepisy dotyczące wyścigów tramwajowych. Nie ma takich wyścigów? A ja widziałem kiedyś, jak się dwa tramwaje ścigały. A oto co napisał rząd w tej noweli do ustawy o kozach.: „Do poprzedzającego dzień o którym mowa w art. 9 ust. 3 akapit pierwszy rozporządzenia nr 21/2004 owce i kozy przeznaczone do handlu mogą być znakowane w sposób określony dla owiec i kóz nieprzeznaczonych do handlu. Ładne kwiatki, nieprawdaż? Rozporządzenia nr 21 – ale kto je wydał, gdzie, kiedy? Ja akurat to wiem, bo muszę, ale rolnik skąd ma wiedzieć, że to chodzi o rozporządzenie Rady Unii Europejskiej? I co to w ogóle za procedura, żeby w ustawie przywoływać inny akt prawny bez precyzyjnego wskazania jego parametrów? No i ta data. Dzień poprzedzający dzień… ładne, poetyckie nawet. Ale w ustawach czegoś podobnego nie spotkałem. Może to sposób na określanie wejścia w życie ustaw. Dzień przed Bożym Narodzeniem. Albo czterdzieści dni przed świętem Czterdziestu Męczenników. Czytelnik miałby niezłą rozrywkę intelektualną z odczytaniem takiej ustawy. Po co ma się krzyżówkami albo innymi łamigłówkami zajmować. Można mu to przecież zafundować rozrywkę w Dzienniku Ustaw. Senat, który jeszcze nie rozpatrzył tego knota, ma spory dylemat. Zaklepać go, czy poprawiać, przy czym naprawa wydłuży procedurę, a rolnicy i kozy czekają. Ja sam nie wiem do czego namawiać, gryzie się we mnie chłopska dusza z prawniczym sumieniem. Pewnie Senat to przyklepie i legislacyjny knot zamiast do kosza, powędruje do Dziennika Ustaw. Panie i Panowie Ministrowie, Wysoki Rządzie! Nie żartujcie sobie z prawa. Tak postępują legislacyjni niechluje. Gamonie tak postępują, bo krasnoludki już na pewno nie. 