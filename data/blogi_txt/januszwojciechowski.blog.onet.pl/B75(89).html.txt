1. Jak koniec wojny polsko-polskiej, to koniec, na moim blogu też. Ogłaszam pokój wieczysty, bez kapitulacji kogokolwiek i bez żadnych warunków wstępnych. Ogłaszam też język może niekoniecznie zaraz miłości (blog byłby nudny), ale przynajmniej szacunku dla politycznego przeciwnika. I od razu robię rachunek sumienia – odpysknąłem niejakiemu vertaxowi, a teraz żałuję. Dostawszy w pysk oddałem, zamiast po chrześcijańsku nastawić drugi policzek. Mea culpa, panie vertax – przepraszam! Moja odpowiedź była pozbawiona elegancji i finezji.  2. Ustalmy na przyszłość jedną rzecz – spieramy się z poglądami, ale nie napadamy na ludzi. W szczególności zaś wyzbywamy się nieprzyjemnej skłonności do zarzucania adwersarzowi, że jego poglądy nie są bezinteresowne. Ja raczej takich zarzutów nikomu nie stawiam. Nie zgadzam się na przykład z prezydenckimi aspiracjami Bronisława Komorowskiego, ale przez myśl by mi nie przebiegło napisać, że rwie się on do koryta, a ci, którzy go popierają, podlizują mu się, licząc na frukty. Nie, ja uważam, że Bronisław Komorowski kandyduje, gdyż chce służyć Polsce w taki sposób, jak potrafi, a jego zwolennicy szczerze wierzą, że przedstawia on lepszą wizję prezydentury. Ja się z tym poglądem nie zgadzam,ale szanuję go, a zwłaszcza szanuję ludzi którzy go głoszą.  3. I wzajemnie – proszę o taki sam szacunek dla siebie i dla tych gości mojego bloga, którzy podobnie jak ja, popierają PiS i Jarosława Kaczyńskiego. Możecie państwo w to wierzyć, albo nie – wasza sprawa – ale to, co piszę na moim blogu jest kwestią moich poglądów i niczego więcej. Nie piszę dlatego, że ktoś mi kazał albo nie kazał, że ktoś coś mi za to da albo nie da, że chcę się komuś przypodobać w zamian za jakieś korzyści.   I nie jest tak, że ja muszę prosić kogoś o łaskawe poparcie. Mandat, który sprawuję, nie dostałem z partyjnego nadania, tylko z woli wyborców. Nikt nie wie, co mu pisane, ale nie potrzebowałem i chyba już nie będę potrzebował cudzej łaski, z wyjątkiem łaski boskiej oczywiście.    4. Wracając do poglądów – otóż ja naprawdę uważam, że z dwóch obecnie liczących się nurtów politycznych w Polsce, lepszy jest ten, który reprezentuje PiS, a gorszy ten, który reprezentuje PO. A z kandydatów na prezydenta  więcej zalet ma Jarosław Kaczyński niż Bronisław Komorowski. Ja naprawdę tak uważam, to są moje poglądy, do których głoszenia mam dokładnie takie samo prawo, jak mają je zwolennicy PO i Bronisława Komorowskiego. Uważam, że polityka PiS lepiej niż polityka PO służy umocnieniu suwerenności Polski. Uważam, że PiS lepiej niż PO dba o ludzi biednych i skrzywdzonych, że lepiej chroni wolność gospodarczą, że lepiej dostrzega problemy polskiej wsi i małych miasteczek, że proponuje lepszy program działań w walce z przestępczością czy korupcją. I dlatego ja, wolny człowiek w wolnym kraju popieram PiS, szanując jednocześnie tych wszystkich moich rodaków którzy popierają PO czy inne partie. Nigdy nie atakuję ich osobiście, co najwyżej spieram się z ich poglądami i krytykuję ich wypowiedzi.  5. Dzisiaj władzę sprawuje PO. To ona rozdaje posady, to ona dzieli publicznymi pieniędzmi, to jej podlegają urzędy mające władzę nad ludźmi. PiS dziś jest w defensywie, a za obnoszenie się z sympatią doń łatwiej stracić, niż zarobić. Mimo to nie przychodzi mi do głowy, ze ktokolwiek z was, szanowni komentatorzy, popiera PO w nadziei na korzyści i przywileje. Nie podejrzewam na przykład, że Pan Strzykawka popiera PO i zwalcza PiS z chęci utrzymania się na jego nauczycielskiej posadzie, będącej pod kontrolą burmistrza z Platformy. Nie uważam, żeby rolnik sam w dolinie głosił to co głosi w nadziei na jakieś ekstra dotacje rolnicze z kontrolowanej przez obecną władzę agencji rolnej. Nie uważam, żeby vertax nienawidził PiS-u dlatego, że ktoś mu za tę nienawiść płaci. Nie, to jest nienawiść moim zdaniem najzupełniej szczera i całkowicie bezinteresowna.   6. Ustalmy więc co następuje – kłócimy się, polemizujemy, replikujemy, kontrujemy i rekontrujemy, niczym mokrą ścierkę wyciskamy poglądy adwersarzy, ale nie odbieramy sobie nawzajem godności i szacunku. Zgoda?  7. Pewnie, że zgoda. Bo zgoda buduje, a Polska jest najważniejsza. 