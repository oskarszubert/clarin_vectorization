1. Każdą klęskę można podobno przekuć w sukces, ale można też z klęski uczynić sukces nie kując. Wystarczy klęskę nazwać sukcesem i uroczyście ten sukces odświętować.  W relacjach z Unią Europejską ćwiczymy to od dawna.   2. Metoda na sukces jest następująca: Najpierw Unia proponuje nam coś bardzo dla nas złe. Mówi na przykład tak: Wasi rolnicy dostaną zero dopłat z budżetu Unii Europejskiej. Niemcy czy Francuzi dostają sto procent płat, a Polacy zero! Do akcji ruszają negocjatorzy, walczą, prują żyły, aż wreszcie Unia mówi – no dobrze, dostaniecie nie zero, tylko ćwierć tego, co powinniście dostać.           Hurra! Mamy sukces! Dali nam ćwierć! Nikt nie wspomni, że trzy ćwierci nadal nam nie dali!   3, Bruksela mówi – zamkniemy wam trzy stocznie, bo żeście im za dużo pomagali! Znów ruszają negocjatorzy, staczają bitwę, po której Bruksela mówi – w porządku, zlikwidujemy wam tylko dwie stocznie, a z tą trzecią, z tą kolebką, jeszcze poczekamy. Zlikwidujemy ją trochę później. Hurra! Sukces!     4. A teraz ten pakiet klimatyczny. Unia mówi tak. Macie przewrócić do góry nogami całą swoją energetykę, wydać na to 60 miliardów euro, a wasi  obywatele będą płacić za prąd dwa razy więcej niż obecnie. I znów poszli w bój negocjatorzy, którzy wywalczyli, że z tych 60 miliardów euro, które będziemy musieli zapłacić, Unia zwróci nam 60 miliardów, z tym że już nie euro, lecz złotych, no a ceny prądu wzrosną nie o sto procent, tylko o siedemdziesiąt pięć.  Hurra! Hurra! Hurra! Kolejny wielki sukces! Sypią się ordery, nagrody i odznaczenia. 5. Aż się boję spytać, czy ten pakiet klimatyczny do czegokolwiek jest potrzebny, żaby nie dostać oskarżonym o obrazę uczuć religijnych. Zmiany klimatyczne to dziś nie tyle nauka, co nowa religia. Tego się naukowo nie dowodzi, w to się wierzy na zasadzie objawienia. Ale są niedowiarkowie i heretycy, którzy twierdzą, że emisja dwutlenku węgla z elektrowni taki ma wpływ na zmiany klimatu jak piernik ma wpływ na obroty wiatraka. . 6. Zbawiamy świat katując siebie tym pakietem jednostronnie. Nie stosuje go reszta świata, zwłaszcza Amerykanie i Chińczycy, przed którymi Unia mimo to szeroko otwiera swoje rynki. Z szacunkiem, ale to się musi skończyć źle.    7.  Dość! Naokoło wszyscy trąbią sukces, a ja tu przekuwam sukces w klęskę. Uprzedzając krytyków już przyznaję, że marudny jestem. Może za dużo słucham Brassensa i podobnie jak on nie lubię maszerować z wszystkimi w rytm fałszujących trąb. 