Jeśli to prawda, że za publiczne pieniądze ministerstwa ufundowano prywatną wycieczkę, minister powinien być zdymisjonowany, a do ministerstwa powinien wkroczyć prokurator. 1. Wiadomość z sieci: „Za nasze pojechali do Chin! 100 000 zł poszło z kasy ministerstwa” – alarmuje dziennik „Fakt”.Tabloid pisze o 10-dniowej podróży po Azji, w jaką wybrał się Bogdan Zdrojewski z żoną i pracownikami swojego resortu na przełomie października i listopada. Za bilet żony zapłacono z budżetu państwa. – Normalnie byłoby to zrozumiałe, choć wczasach kryzysu jest to mniej oczywiste i może być odebrane jako niestosowne – przyznaje były ambasador Polski, Jan Wojciech Piekarski.  Tak o wyjeździe reprezentacji polskiego Ministerstwa Kultury pisze dziś”Fakt”: „Wyjazd z udziałem kilku ministerialnych dyrektorów kosztował ponad 100 tys. zł. Prawie połowę tej sumy pochłonęły bilety lotnicze dla ministra i jego żony, Barbary. Zapłacili za to podatnicy”.Tabloid sugeruje, że mogła to być pożegnalna podróż ministra, który do końca nie był pewny, czy Donald Tusk zatrzyma go na stanowisku w następnym rządzie. Z tych 100tys. zł na bilety dla ministra i jego żony miało pójść ok. 44tys. zł. „Bilet pani Barbary Zdrojewskiej mógł kosztować około 18 tys. złotych” – podaje za ministerstwem „Fakt”.  2.Mogłoby to być odebrane jako niestosowne… – zastanawia się Pan ambasador. A ja to muszę nazwać po imieniu – grabież mienia publicznego w biały dzień! Oczywiście mógł pan minister na służbowy wyjazd zabrać ze sobą małżonkę,dobrze to świadczy o jego rodzinnych uczuciach, ale zabrać ją powinien za własne zarobione pieniądze, a nie za państwowe. Nie ma żadnego tytułu, ani prawnego, ani etycznego, ani innego, żeby publiczne pieniądze budżetu państwa zostały użyte na czyjekolwiek prywatne wycieczki. Nie ma takiego tytułu! Żaden księgowy nie znajdzie w budżecie takiego paragrafu, z którego można by opłacić podróż prywatnej osoby nie będącej pracownikiem ministerstwa. Jako były prezes NIK trochę się znam na tym, do czego minister ma prawo, a do czego nie ma i oświadczam kategorycznie – nie ma prawa do fundowania prywatnych wycieczek za publiczne pieniądze! I właściwie co ja tu tłumaczę, przecież to jest oczywiste!   3. Opłacenie prywatnego wyjazdu z prywatnych funduszy było zagarnięciem publicznego mienia do prywatnej kieszeni, co w szerokim rozumieniu stanowi nie tylko zabór, ale i korupcję, rozumianą jako wykorzystywanie funkcji publicznych do prywatnych korzyści. W tak zwanym normalnym kraju za taki skandal ministra już by nie było.Przypominam sobie jak w Szwecji pani wicepremier wyleciała z hukiem z urzędu za jakieś drobne zakupy, opłacone służbową  kartą kredytową, przy czym płatność została potem wyrównana. Szwedzi uznali, że nie może być członkiem rządu osoba, której mylą się kart prywatne i służbowe. Ale i w Polsce znam sprawę (służę sygnaturą datę wyroku) w której prezes pewnej komunalnej spółki ostał aresztowany, a potem skazany między innymi za to, że służbową karta miał zapłacić (miał,bo on temu zaprzeczał) za prywatny pobyt w hotelu innej osoby. Miał też zarzut wyłudzenia zwrotu kosztów podróży samochodem służbowym w kwocie jedenastu złotych (bo skręcił samochodem gdzieś w bok w prywatnej sprawie), co sąd uznał za dowód szczególnej jego pazerności, uzasadniającą konieczność aresztowania. I jeszcze został skazany za to, że w pralni doprania odzieży służbowej ktoś dorzucił do wyprania jego prywatne ciuchy. Wszystko to zostało uznane za ciężkie przestępstwo nadużycia uprawnień służbowych i korupcji.  4. Premier Tusk powinien niezwłocznie zdymisjonować Zdrojewskiego, a prokuratura powinna wszcząć postępowanie karne w sprawie wyłudzenia pieniędzy na szkodę Ministerstwa Kultury. Jeśli tak się nie stanie, to będzie oznaczało, że żyjemy w republice bananowej, a nie w pszenno-buraczanej.   PS. Chciałbym z przyzwyczajenia zapytać, co na to pani minister Pitera, no ale ona już nie jest ministrem do walki z korupcją, bo korupcja została już w Polsce zwalczona i podobno nie stanowi problemu… 