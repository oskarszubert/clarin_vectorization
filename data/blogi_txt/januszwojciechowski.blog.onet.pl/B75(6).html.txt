Zwróciłem się do prezesa NIK Jacka Jezierskiego o przeprowadzenie kontroli doraźnej NIK, dotyczącej umorzenia prawie półmiliardowej kary dla spółki J S Energy. Jak informują media, decyzję o uchyleniu tej ogromnej kary podjął jednoosobowo wicepremier Waldemar Pawlak. Przychylność Pawlaka dla wielkiego biznesu jest powszechnie znana. O wiele częściej można go teraz spotkać wśród biznesmenów, niż wśród rolników. Okoliczności decyzji są niejasne, nie wiadomo dlaczego z powodu formalnych błędów Pawlak nie zwrócił sprawy do ponownego rozpatrzenia w Agencji Rezerw Materiałowych, tylko definitywnie przekreślił decyzję wraz z całą karą. Nie oskarżam, nie podejrzewam. Zwracam jednak uwagę, że jeszcze nigdy od decyzji jednego urzędnika w odniesieniu do jednej firmy nie zależało aż tak wiele. Ja podobnej sytuacji dotychczas nie spotkałem. Jeśli jeden urzędnik, nawet wicepremier, jednym pociągnięciem pióra, robi jednej prywatnej firmie tak wielki, prawie pólmiliardowy prezent, to kontrola takiej decyzji musi być. Po prostu musi, bo ryzyko korupcji przy takiej decyzji jest ogromne. Tu chodzi o wielkie pieniądze, ale też o dobro Polski, o jej bezpieczeństwo energetyczne. Liczę, że prezes Jezierski nie odmówi tej kontroli, tym bardziej, że jej zakres jest niewielki, rzecz jest do zbadania w ciągu kilku dni. Kopię mojego wniosku do prezesa NIK znajdą Państwo na mojej stronie internetowej www.januszwojciechowski.pl, w dziale „Dokumenty”. 