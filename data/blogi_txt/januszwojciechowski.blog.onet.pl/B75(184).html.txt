4 miliony poręczenia oferowali białostoccy prawnicy i biznesmeni za zwolnienie z aresztu oskarżonego o zabójstwo krewnego sędziów… Pisałem już o sprawie Macieja T., białostockiego prawnika, skazanego na 25 lat więzienia za zabójstwo młodej kobiety, aplikantki adwokackiej, którą pobił i udusił, a potem bronił się, że uduszenie było nieumyślne. Maciej T. jest bliskim krewnym i powinowatym małżeństwa sędziów Sądu Apelacyjnego w Białymstoku. Senator Prawa i Sprawiedliwości Grzegorz Wojciechowski złożył w tej sprawie w Senacie następujące oświadczenie:  Oświadczenie do Ministra Sprawiedliwości, Prokuratora Generalnego, Prezesów Naczelnej Rady Adwokackiej i Krajowej Rady Radców Prawnych, do Prezesa Sadu Apelacyjnego w Lublinie i Prokuratora Apelacyjnego w Białymstoku w sprawie nacisków na Sąd Okręgowy w Lublinie w kierunku uchylenia aresztu tymczasowego wobec osoby oskarżonej o zabójstwo, rodzinnie powiązanej ze środowiskiem sędziowskim. W dniu 2 grudnia br. Sąd Okręgowy w Lublinie skazał na 25 lat pozbawienia wolności białostockiego prawnika, adwokata Macieja T., za zabójstwo znajomej kobiety, aplikantki adwokackiej. Zbrodnia popełniona została w Białymstoku, jednak z uwagi na bliskie pokrewieństwo i powinowactwo oskarżonego z małżeństwem sędziów Sadu Apelacyjnego w Białymstoku, sprawa była sądzona w Lublinie, a oskarżała Prokuratura Okręgowa w Suwałkach. Sprawa miała dziwny przebieg, oskarżony mimo zarzutu najcięższej zbrodni odpowiadał z wolnej stopy, ostatecznie jednak został skazany i aresztowany po wyroku, jeszcze nieprawomocnym. Tymczasem od rodziców ofiary uzyskałem wiadomość, że w dniu 18 grudnia br. ma być rozpatrzony wniosek o uchylenie aresztu wobec skazanego nieprawomocnie prawnika. Według rodziców ofiary w sprawie zostały złożone bardzo wysokie poręczenia majątkowe od białostockich prawników, adwokatów i radców prawnych, na ogólna sumę około 4 milionów złotych! Rodzice ofiary mają podstawy sądzić, ze ten front obrony oskarżonego Macieja T. ma związek z jego sądowymi koneksjami rodzinnymi, a także podejrzewają oni, ze uchylenie aresztu spowoduje ucieczkę oskarżonego przed wymiarem sprawiedliwości. Proszę, by wszyscy adresaci przedmiotowego oświadczenia podjęli właściwe działania w tej sprawie, bo mogą mieć tu miejsce działania sprzeczne z dobrem wymiaru sprawiedliwości. A także działania korupcyjne. To nadzwyczaj zastanawiające, że adwokaci i radcowie prawni gotowi są milionami poręczać uchylenie aresztu wobec oskarżonego o zabójstwo, traf chciał, że akurat spokrewnionego z wysokimi funkcjonariuszami wymiaru sprawiedliwości. Rodzi się pytanie, czym wymiar sprawiedliwości odpłaci tę korporacyjna „solidarność”? Nie wiem, czy to oświadczenie pomogło, czy nie, ale sąd lubelski nie przyjął oferowanych milionów i Macieja T. nie wypuścił. Chciałoby się powiedzieć – są jeszcze sędziowie w Lublinie. Ale te 4 miliony (dokładniej 3,3 miliona złotych plus działka pod zastaw) zaoferowane ot tak, na nie wiadomo czyj gwizdek, budzą najgorsze podejrzenia. O co chodzi, skąd taka solidarność z nieprawomocnie skazanym zabójcą ze strony adwokatów, radców prawnych, biznesmenów? Dlaczego wykładają taka kasę na stół w zamian za uwolnienie człowieka, który dla nich ani brat, ani swat, ani  pociotek. Za człowieka, który zabił (nie ma co do tego żadnych wątpliwości) młodą kobietę. Dlaczego za tak wielkie pieniądze chcieli go wyciągnąć z więzienia na chama, „na wydrę”? Mam do wyboru trzy wytłumaczenia, nie wiem które uznają czytelnicy za najbardziej prawdopodobne. a) Maciej T. jest przez nich bardzo lubiany, b) Maciej T. jest przez nich bardzo szanowany, c) Maciej T. jest bliskim krewnym wysoko postawionych sędziów Osobiście obstawiam wariant c i odnoszę wrażenie, że poręczyciele pędzili z pieniędzmi w zębach, żeby się przypodobać białostockim sędziom i liczyli na odwzajemnienie przysługi w wyrokach, które sąd białostocki wydawał będzie w ich sprawach. Dobrze, ze sąd lubelski się nie ugiął (zobaczymy, co jeszcze zrobi instancja apelacyjna), ale w Białymstoku z wymiarem sprawiedliwości mamy problem… 