1. Ochrona zwierząt w czasie zabijania – jeszcze w tej kończącej się kadencji w Parlamencie Europejskim powstanie obszerny raport na ten temat. Zostałem wybrany sprawozdawcą, czyli osobą, która w imieniu Parlamentu ma przygotować ten ważny dokument. Mojej rozpoczynającej się właśnie pracy nad tym dokumentem towarzyszy oczekiwanie, ze zaproponowane nowe regulacje unijne przyczynia się do zmniejszenia cierpienia zabijanych zwierząt. Będę się starał to osiągnąć.             2. Nasza cywilizacja mimo wielkiego rozwoju technologicznego, nadal oparta jest na eksploatacji zwierząt. Zabijamy ich miliardami, żeby je zjadać albo okryć się ich skórami. Bywa, ze i dla rozrywki. Od czasów jaskiniowych nic tu się nie zmieniło i pewnie długo jeszcze nie zmieni. Zwierzęta będziemy zabijać i z naszej ręki będą one cierpieć. Tego zapewne w wyobrażalnej przyszłości nie zmienimy. Ale możemy sprawić, żeby cierpiały mniej.              3. To, co naprawdę dzieje się w rzeźniach, osnute jest tajemnicą. Z rzadka tylko docierają szokujące informacje, jak ta o świniach, niedobitych i żywcem wrzucanych do wrzątku. Zdarzają się szokujące filmy, pokazujące krowy z połamanymi nogami, wywlekane łańcuchami z samochodów, bite albo rażone prądem i na złamanych nogach gnane do miejsca uboju. Filmy robione są ukradkiem, przez dzielnych ludzi, którzy wdarli się do niedostępnych miejsc i udokumentowali ludzkie bezmyślne okrucieństwo. Nie chcemy przeważnie o tym wiedzieć, bo ta wiedza spać nie daje w nocy. Ale przyszedł czas, żeby się z tą wiedzą zmierzyć. 4. Na poziomie unijnym muszą być wprowadzone takie rozwiązania, które zapewnia, ze zwierzęta będą zabijane tylko po uprzednim pozbawieniu ich świadomości i że samo zabijanie będzie krótkie, jak najmniej okrutne i jak najmniej bolesne. I żeby zabijanym zwierzętom w miarę możności oszczędzić śmiertelnego stresu, nie zmuszać do oglądania uprzedniej śmierci współtowarzyszy niedoli. To jesteśmy zwierzętom winni.             5. I to jesteśmy winni sobie, naszemu ludzkiemu gatunkowi. Okrucieństwo wobec zwierząt degraduje nas moralnie, pozbawia wrażliwości, a w konsekwencji obraca się również przeciw człowiekowi. Od okrucieństwa wobec zwierząt tylko krok, albo juz tylko pół kroku do okrucieństwa wobec ludzi.              6. W tych dniach rozpocząłem spotkania konsultacyjne związane z treścią mojego raportu. Spotykam się z obrońcami zwierząt, ale także z przedstawicielami przemysłu mięsnego, z różnych krajów Unii, chodzi bowiem o to, żeby wprowadzić rozwiązania realne, takie, które rzeczywiście będą przestrzegane. W połowie listopada zamierzam zorganizować większe spotkanie w Warszawie, na które wstępnie zapraszam wszystkich zainteresowanych, przy czym dokładny czas i miejsce spotkania podam za kilka dni.              7. Zróbmy razem przynajmniej tyle, żeby czas zabijania nie był czasem bezmyślnego okrucieństwa. 