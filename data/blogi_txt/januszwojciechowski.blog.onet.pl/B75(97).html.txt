1.Nie tak miało być. Zupełnie inaczej miała przebiegać ta kampania. To Kaczyński miał się szamotać, miotać obelgi – a w obozie Platformy miał być spokój, ubrany w hasło – zgoda buduje! Jest odwrotnie. Kaczyński skupiony, poważny, widać na nim ślad ciężkich przeżyć, ale to on mówi o zgodzie, porozumieniu i współpracy. To on jest na luzie, bez złości i zacietrzewienia. A przy nim ta wiecznie uśmiechnięta Kluzik-Rostkowska i ten Cymańskii Kempa, co śpiewają, i ten Brudziński, co dyryguje! I jeszcze ten Pomcyljusz, co z bezczelnym uśmiechem apeluje na ulicy Lennona – make peace, not war! Ta zgoda frustruje! Ten spokój w obozie PiS-u jest nie do zniesienia.!  2.Kaczyński zwycięża spokojem i skraca dystans do Komorowskiego, który w kampanii odpala głupstwo za głupstwem. Politycy PO maja już strach w oczach, więc zaciskają zęby i rzucają się w bój na oślep, ale bić nie chce się z nimi nikt.  Najpierw poszedł w bój Palikot, ale się zamotał i poległ. Nie rozbił, choć próbował, wiecu Kaczyńskiego w Lublinie, a wypowiedzią o zastrzeleniu  i wypatroszeniu Kaczyńskiego, raczej sam się zastrzelił i wypatroszył.   3. Po klęsce harcownika musiał ruszyć do boju sam Donald Tusk. I ruszył, z językiem bynajmniej nie miłości.  To co mówił na Konwencji Platformy pod adresem Kaczyńskiego, to nie było przemówienie. To było jedno wielkie miotanie obelg!  4. Pan Tusk zarzucił Kaczyńskiemu, że był po stronie firm farmaceutycznym w sporze z minister Kopacz. Zarzucił mu, że chciał aresztować Leppera.  Ponadto zapewnił, że Komorowski (w odróżnieniu od Kaczyńskiego) nie wyśle na nikogo służb mundurowych, żeby go aresztować.   5.Panie Premierze! Jeśli Pan mówi, że Jarosław Kaczyński chciał kogoś aresztować, to proszę przedstawić dowody! Proszę dowieść,że Kaczyński miał na swoich usługach sędziów, bo tylko oni mogą kogoś aresztować. Obawiam się, że Pan takich dowodów nie ma. Jestem pewien, że Pan ich nie ma, bo Leppera nikt nie aresztował,nawet nie próbował. Aresztowanie grozi mu dopiero teraz, pod rządami Platformy Obywatelskiej.  6.Panie Premierze! Jeśli Pan zarzuca związki – rozumiem, że korupcjogenne – z firmami farmaceutycznymi, jeśli pan stawia liderowi opozycji zarzut działania na szkodę państwa i na rzecz tych firm, to niech Pan wyłoży na stół kwity, które o tym świadczą, bo inaczej Pańskie słowa mogą być uznane za oszczerstwo! Panie Premierze, jeśli Pan sugeruje, że Jarosław Kaczyński jako prezydent będzie rozkazywał służbom mundurowym, niech nocą kolbami w drzwi załomocą, to już nie żądam dowodów, tylko stwierdzam, że opowiada Pan wierutne brednie.  Żadne służby mundurowe nie są pod władzą prezydenta, wszystkimi dysponuje premier. Więc dlaczego Pan straszy, nikczemnie i nieprawdziwie?  7.Nie, to nie Kaczyński prze do władzy na fundamencie kłamstwa. To Donald Tusk na kłamstwach i oszczerstwach chce monopol władzy utrzymać. Proszę wyluzować, Panie Premierze i może przypomnieć nam łaskawie, jaka jest na bazarze cena ziemniaków i jabłek? 