Bez peklosoli i bez wędzenia, bo jak wszem i wobec wiadomo, tego typu wędliny zbyt często na stole nie gościmy. A poza tym budowa przydomowej wędzarni czeka na lepsze warunki atmosferyczne. Nie wzorowałam się na żadnym przepisie, bo nie miałam czasu kopać w sieci i zrobiłam po uważaniu własnym. I źle zrobiłam, bo mięso wyszło (jak dla mnie) za słone. Następnym razem zredukuję ilość soli o połowę, czyli na litr wody dam 50 g. Albo będę krócej trzymać mięso w zalewie. Bo że będzie następny raz to pewne, jako że oprócz nadmiernego zasolenia, wędlinka wyszła wyśmienita. Należy mieć:  polędwiczkę wieprzową ok. 500 g (najlepiej bio) na zalewę: na litr wody: 100 g soli, 2 liście laurowe, 2-3 ziela angielskie, 10 ziarenek pieprzu  Zalewę zagotować, ostudzić. Mięso umyć, osuszyć, włożyć do szklanego naczynia, zalać zalewą i odstawić na 3 dni do lodówki. Mięso codziennie odwracać. Po tym czasie wyjąć polędwiczkę, opłukać i włożyć do torebki do pieczenia. Wstawić do nagrzanego do 180 stopni piekarnika i piec ok.  godzinę.  Nie wyjmować z torebki aż nie wystygnie. 