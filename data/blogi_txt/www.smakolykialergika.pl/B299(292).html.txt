Miałam takich izi-wpisów nie robić, no bo przecież każdy wie, jak zrobić puree z pieczonej dyni, no nie? No, może nie każdy. A że przepisów z wykorzystaniem Słońca Kuchni pojawiło się u mnie ostatnio kilka, i jeszcze będzie parę, i że leniwa jestem nieprzyzwoicie i nie chce mi się za każdym razem odnosić oraz opisywać, o co kaman, to majcie i jakoś to strzymajcie ;) I weźcie:  kilogram dyni łyżkę masła klarowanego lub oleju (opcjonalnie) torbę do pieczenia mięsa z klipsem  Dynię wypestkować (pestek nie wyrzucać*), ewentualnie obrać, umyć i włożyć do worka do pieczenia, dodając masło klarowane lub olej. Zaklipsować, wstawić do piekarnika nagrzanego do 175 stopni i piec ok. 30-40 minut. Wystudzić w worku, odciąć skórkę, jeśli dynia nie była obrana, i razem z powstałym podczas pieczenia sosem zblenderować lub przetrzeć przez sitko.  *pestek nie wyrzucamy, tylko rozkładamy na drewnie lub papierze, suszymy i: albo po wyłuskaniu zjadamy, np. jako przekąskę, albo chowamy i sadzimy w ogrodzie (ale zanim w ogrodzie to w marcu do doniczek), by mieć własne dynie bio 