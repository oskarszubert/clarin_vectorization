Straszny miał wzrok, zębiska przerażające. No to ja go w łeb, i nożem, i flaki mu wyprułam. I żem go jeszcze nadziała, a na koniec przypiekła. A co! Okrucieństwo swe zawdzięczam tatarskiej krwi płynącej w mych żyłach za sprawą babci Irenki. Na szczęście domieszka niewielka, toteż nieczęsto z niej korzystam. No, ale przejdźmy do rzeczy. Potwór chyba lubił takie traktowanie, bo stał się łagodny, delikatny, a nawet aromatyczny oraz - co jest nie lada sztuką poza właściwym mu środowiskiem - zniknął migiem. Proszę Państwa, rzecz cała o poczciwym, pieczonym pstrągu! Weźmy (na 4 potwory):  4 młode (małe) pstrągi pierwszej świeżości (najlepiej z głowami, ale martwe i bez wnętrzności) cytrynę 2 łyżki masła 2 małe ząbki czosnku łyżeczkę świeżego posiekanego koperku sól i pieprz do smaku  Cytrynę dobrze wyszorować, sparzyć. Połowę pokroić na półplasterki, z drugiej połowy zetrzeć skórkę. Startą skórkę zmiksować (mikserem) z masłem i przeciśniętym czosnkiem. Dodać koperek, wymieszać. Płaskie naczynie do zapiekania posypać solą i pieprzem. Ułożyć w nim umyte, oskrobane i oczyszczone ryby. Ryby z wierzchu i w środku posolić i popieprzyć. Każdemu pstrągowi włożyć do środka równą część masła z przyprawami i pół plasterka cytryny. Resztę plasterków cytryny rozłożyć na rybach. Wstawić ryby do nagrzanego do 175 stopni piekarnika i piec 20-25 minut. Zobaczcie sami - nie ma się czego bać :) 