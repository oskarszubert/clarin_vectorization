Robię go od wielu lat, kiedyś, gdy w PL nie można było kupić syropu klonowego, pełnił jego obowiązki. Teraz to sprawa kryzysowa - wszak pół litra karmelu jest kilkadziesiąt razy tańsze, niż taka sama ilość syropu klonowego. Płynny karmel robi się łatwo, ale wymaga odrobinki cierpliwości. I nie oszukujmy się: nie jest to samo zdrowie. Ale smaku takiego domowego karmelu nic nie zastąpi, więc od czasu do czasu można zaszaleć. Należy przygotować:  250 g cukru 200 ml wody sporą szczyptę soli morskiej  Cukier wysypać na patelnię i podgrzewać, aż zacznie się rozpuszczać i nabierać brązowej barwy. Przemieszać i ostrożnie wlać wodę. Wymieszać i gotować powoli od czasu do czasu mieszając, aż cukier się dokładnie rozpuści, a ciecz nabierze odpowiedniej konsystencji. Konsystencję sprawdzamy wylewając kroplę karmelu na spodeczek - jeśli nie rozpływa się, to znaczy, że karmel jest gotowy. Przelać do butelki i szczelnie zamknąć.  A tu karmel na patelni - nie przejmujcie się tym, że cukier się dokładnie nie rozpuścił, zanim dolaliście wody. Wszystko się rozpuści podczas powolnego odparowywania. 