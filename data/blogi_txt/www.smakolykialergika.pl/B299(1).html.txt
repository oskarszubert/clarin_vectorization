zdjęcie: wikipedia   Ostatnio dużo złego mówi się o nowoczesnej pszenicy. Może zła ona, a może to tylko moda. Zatem postanowiłam sprawdzić, co się stanie, jak wyeliminuję pszenicę ze swojej diety. To znaczy zamienię ją na orkisz, który też jest pszenicą, ale niemodyfikowaną.  Dieta nie była wielce "koszerna", bo gdzieś tam się jakieś ilości pszenicy do żołądka mego dostawały, ale śladowe. Tak ze dwa tygodnie jej nie jadłam. Podczas diety nie zauważyłam szczególnej różnicy w samopoczuciu. Ot, zmniejszył mi się brzuch. Bo jak nie jem syfiastych słodyczy, to od razu czuję się inaczej, a jak zjem, to może i kubeczki smakowe są zadowolone, ale reszta jestestwa mego już mniej. Ale do rzeczy. Nie jadałam, a potem zjadłam i wtedy poczułam różnicę.  Brzuch się powiększył i ulotniło się gdzieś niezauważone dotąd uczucie lekkości. Znowu zaczął mnie nosić nieokreślony, niespokojny głodek. Znacie to: co by tu przekąsić, zjadłabym coś, czy nie zjadłabym... Wzdęcia i wiatry postanowiły pokazać, co potrafią. Czyli coś jest na rzeczy. Mam też wrażenie, że zniknął dobry humor i luz, ale może to już nadinterpretacja ;)  Czytałam o wspaniałym samopoczuciu i cudownym ustąpieniu różnych dolegliwości po odstawieniu nowoczesnej pszenicy. Przeczytałam też wywiad z autorem książki "Dieta bez pszenicy" - można się przestraszyć. Może moja dieta była zbyt krótka, by zniknęły wszelakie dolegliwości, może nasza pszenica nie jest tak zmutowana jak jej amerykańska koleżanka, ale wiem jedno: wracam na orkisz. I Wam też to radzę :)   Po moją książkę zapraszam do księgarni JakWyżej lub Coryllus oraz stacjonarnie: do FOTO-MAG przy stacji metra Stokłosy oraz księgarni Latarnik przy ul Łódzkiej 8 w Częstochowie. 