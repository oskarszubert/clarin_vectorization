Prosty przepis, roboty niewiele, a konfiturka wychodzi pierwsza klasa :) Robię taką od lat, trudno podać źródło, bo to ogólnie znana receptura. Przy robieniu tej konfitury dwie rzeczy są ważne - żeby truskawki były zdrowe i by mieszać konfiturę ruszając koliście rondlem. Właśnie - rondel, to rzecz ważna, ale jeśli go nie mamy, możemy użyć szerokiego, płaskiego garnka. Wystarczy mieć:  1 kg truskawek, najlepiej własnych, niesypanych lub eko 1 kg cukru szklanka wody  Truskawki umyć, pozbawić szypułek i odłożyć, by wyschły. Z cukru i wody ugotować syrop - będzie gotowy, gdy kropla spuszczona z łyżeczki pociągnie za sobą "nitkę". Delikatnie wkładać truskawki do syropu, partiami. Gdy się wszystkie zagotują, zmniejszyć ogień tak, by truskawki leciutko gotowały się w syropie. Zbierać powstającą w czasie gotowania szumowinę (uwielbiam to słowo w kontekście kulinarnym ;)) i od czasu do czasu mieszać, energicznie i koliście poruszając rondlem. Po 5 minutach konfiturę zdjąć z ognia i odstawić do następnego dnia. Gdy wystygnie - przykryć. Następnego dnia powtórzyć 5-minutowe gotowanie, i następnego również. W sumie truskawki powinny być gotowane 4, a nawet 5 razy. Słoiki oraz pokrywki umyć, wyparzyć, osuszyć. Wlewać do słoików gorącą konfiturę, szybko zakręcać i odstawiać do góry nogami do ostygnięcia. 