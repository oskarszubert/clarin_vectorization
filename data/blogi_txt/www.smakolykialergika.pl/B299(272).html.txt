Pamiętacie bogusiowe morele? Dostał mi się ich cały kosz, więc oprócz ciast i dżemu, pyknęłam mus solidnie doprawiony korzonkami różnorakimi. Tak na wszelki wypadek, żeby zrobić szybką tartę na przykład. Na przykład, bo zastosowań musu może być zapewne znacznie więcej, nieprawdaż? Mus robiłam na to samo, co chłop w szpitalu umarł, więc jak się go Wam zrobi za dużo, schowajta se do słoików. Trzeba mieć:  na mus morelowy: morele (kilogram?) cukier trzcinowy wanilię cynamon kardamon imbir pieprz (tylko szczypta) ziele angielskie oraz: ciasto na tartę Morele umyć, pozbawić pestek, pokroić na małe kawałki i włożyć do garnka. Ewentualnie podlać odrobinką wody i udusić do miękkości bez przykrycia. Zblenderować, dodać cukier i gotować bez przykrycia, od czasu do czasu mieszając, aż mus zgęstnieje. Dodać przyprawy do smaku i gotować jeszcze kilka minut. Wyłowić ziele i odstawić mus, by nieco wystygł. Ciasto rozwałkować na grubość ok. pół centymetra i wyłożyć je na blachę z powłoką nieprzywierającą lub blachę wyłożoną papierem do pieczenia. Nieco rozwałkowanego ciasta odłożyć na zrobienie pasków. Na ciasto wyłożyć mus, a na musie poukładać paski, przyklejając ich końce do ciasta w blaszce. Zawinąć brzegi i wstawić ciasto do piekarnika nagrzanego do 170 stopni (z termoobiegiem i dolnym ogrzewaniem). Piec ok. 30-35 minut. 