To najlepszy placek śliwkowy jaki jadłam, a znam się na tym i owym ;) Przepis "z kartki", nie pamiętam, skąd pochodzi. Piekę ten placek w dużej formie - takiej na cały piekarnik. U nas lubi się cienkie ciasta z grubą owocową kołdrą, ale jeśli ktoś lubi na odwrót, niech piecze śliwkowca w dużej tortownicy.  Wystarczy mieć:  250 g masła 250 g cukru 4 jajka 350 g mąki cukier waniliowy łyżeczka proszku do pieczenia ok. 1 kg węgierek masło i bułka tarta do formy cukier trzcinowy do posypania śliwek 1/2 łyżeczki cynamonu ewentualnie cukier puder do posypania  Śliwki umyć, pozbawić pestek, podzielić na pół. Masło z cukrami utrzeć na puch, dodać jajka, dobrze zmiksować. Wsypać przesianą mąkę z proszkiem, dobrze utrzeć. Formę wysmarować masłem i wysypać bułką tartą, wyłożyć cienką warstwę ciasta, wyrównać. Na cieście rozłożyć śliwki skórką w dół. Jeśli śliwki są słodkie, posypać tylko cynamonem, jeśli kwaśne - także cukrem trzcinowym (na oko, jeśli śliwki są bardzo kwaśne to nawet 3 łyżki). Wstawić do nagrzanego do 175 stopni piekarnika i piec ok. 45 minut. Jeszcze ciepłe ciasto posypać cukrem pudrem - o ile śliwki są wyjątkowo kwaśne.  A tu śliwkowiec z lotu ptaka ;) 