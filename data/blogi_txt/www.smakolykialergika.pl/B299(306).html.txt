Jakiś czas temu modny był w blogosferze tzw. schab pięciominutowy. Zabierałam się do niego jak pies do jeża, bo a to majonez, a to że się nie dogotuje, a to że suchy i tak dalej. W końcu życie mnie zmusiło, bo ostatnio muszę ostro zagęszczać ruchy i wszystko musi być fast, nawet food. O! Właśnie. To jest też powód, dla którego mimo warsztatów foto nadal nie robię ładnych zdjęć. Po prostu nie staje mi nie tylko talentu, ale też czasu na stajling, statyw i inne przysłony vs czasy migawki. Wybaczcie. Na przeprosiny pięciominutowy schab bez majonezu. Całkiem dobry, delikatny i dietetyczny, bo gotowany ;) Wzorowałam się na jolkowym, z tym, że oczywiście pominęłam majonez i odrobinkę pomąciłam w przyprawach. Myślę, że przyprawy można dawać takie, jakie lubimy, zachowując najważniejsze składniki: musztardę, dzięki której schab jest delikatny (choć myślę, że można ją spokojnie zamienić na balsamico) oraz podstawowe przyprawy: sól, pieprz, czosnek i majeranek. Przygotujmy:  kilogram schabu ok. 2 litrów wody 3-4 łyżki soli 2 łyżki musztardy francuskiej 4 ząbki czosnku 4 jagody jałowca 2 liście laurowe 2 ziela angielskie łyżkę majeranku łyżeczkę pieprzu w ziarnach po 1/2 łyżeczki gorczycy, słodkiej papryki, kolendry, kminku spora szczypta chili  Do zimnej wody wrzucić wszystkie przyprawy, włożyć mięso, zagotować, gotować 5 minut, zdjąć z ognia i odstawić. Następnego dnia znów zagotować i gotować 5 minut. Gdy schab wystygnie, można go wyjąć. Zapraszam do kupowania mojej książki! TUTAJ    Oraz na smakołykowy fanpejdż :) 