Zapewniam, że nawet ci, co brokułów nie lubią, taką tartą nie pogardzą. Kruchutkie ciasto i kremowy, dobrze doprawiony farsz - oto cała tajemnica. Przy okazji, jako że dni coraz chłodniejsze, przypominam błyskawiczny i konkretny quiche lorraine. Hmmm... też dla NieAlergika. To bardzo nieładnie z mojej strony, muszę koniecznie się poprawić.  Przygotować musimy:    na ciasto:  160 g mąki  80 g masła  żółtko  zimna woda  szczypta soli  farsz: brokuł  jajko  1/3 szklanki śmietany  1/2 szklanki mleka  1/2 łyżeczki soli  po 1/4 łyżeczki pieprzu, chili i gałki muszkatołowej  2 łyżki startego sera    Zagnieść ciasto dodając tylko tyle wody, by masa była elastyczna. Rozwałkować ciasto i wylepić nim tortownicę, tworząc niezbyt wysoki rant. Ponakłuwać ciasto widelcem, wstawić do nagrzanego do 175 stopni piekarnika i podpiec przez 10 minut. Różyczki brokuła gotować przez 3 minuty (nie dłużej) w osolonym wrzątku. Odcedzić i poukładać na podpieczonym cieście. Jajko, śmietanę, mleko, ser oraz przyprawy wymieszać widelcem, mieszaniną polać brokuła i całość wstawić ponownie do gorącego piekarnika. Zapiekać 20 minut. 