Sama nie wiem, dlaczego lubię halloween. Może dlatego, że dość ponure rzeczy bierze na wesoło i bez patosu. W każdym razie wspomniane już deserki-nagrobki fajnie wyglądają, dzieciakom się podobają, a roboty przy nich tyle co nic. Deserki można zrobić w dowolnych naczyniach, ale najlepiej sprawdzą się plastikowe prostokątne pojemniczki. Podstawą jest dekor - dobrze mieć, na przykład, takie duszki, żelki-robale, żelki-nietoperze, cukierki-kostki etc. Niezwykle emocjonujące jest też to, co można z grobu wykopać łyżeczką. Należy przygotować się na okrzyki typu "O, robal!" albo "Patrz, oko!" ;)  I należy mieć: budyń karobowy  ciastka na "nagrobki"  polewę karobową  resztki karobowego biszkoptu  ozdoby typu cukierki-kości etc. Budyniem wypełnić nieduże naczynia lub pojemniki. Na jeszcze ciepły budyń wysypać warstwę pokruszonego ciasta i lekko docisnąć. Powtykać ciastka-nagrobki i zrobić na nich "cmentarne" napisy z polewy karobowej. Udekorować tematycznymi dodatkami (cukierki-kości, żelki-robale etc.). 