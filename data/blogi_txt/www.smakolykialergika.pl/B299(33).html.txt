Smakowita wariacja na temat kleikowych ciasteczek ryżowych. Ciasteczka jaglane są zdrowsze, bo zrobione z pełnoziarnistego, ekologicznego kleiku jaglanego i odpowiednie nawet dla osób bardzo uczulonych na krowę, bo pieczone na margarynie bezmlecznej. Łatwiej je zrobić, bo margaryna sama klei ciasteczka, nie ma potrzeby ugniatania-sklejania, jak przy ryżowych na maśle klarowanym. W dziurki nałożyłam własnej roboty dżemu z jagody kamczackiej - jego smak idealnie pasuje do jaglanych ciasteczek.  Przygotujmy:  350 g kleiku jaglanego 150 g cukru kostkę bezmlecznej margaryny wanilię, cukier lub aromat waniliowy zimną wodę dowolny dżem  Wymieszać kleik z cukrem i wanilią, dodać posiekaną margarynę i wyrabiać (a raczej wrabiać :)) palcami tak, by margaryna "zniknęła". Dolewać porcjami wodę i wyrabiać jak ciasto kruche. Wody należy dodać tyle, by udało się zagnieść ciasto, myślę, że to może być koło szklanki ;) Formować okrągłe ciasteczka wielkości dużego orzecha włoskiego i układać na natłuszczonej blasze. Robić w nich dziurkę, a w dziurkę nakładać dżem. Wstawić do nagrzanego do 150 stopni piekarnika i piec 10 minut, następnie zwiększyć temperaturę do 175 i piec jeszcze 5 minut, żeby się ładnie przyrumieniły. Kilka uwag: 1. Dałam 250 g kleiku jaglanego i 100 ryżowego, bo ciasteczka były częścią planu zużywania zapomnianych "skarbów" znalezionych podczas świątecznych porządków ;) 2. Użyłam margaryny zwanej Maryną - nie ma w składzie nic z mleka, ale ostrzeżenie o możliwości zawierania śladowych ilości mleka owszem. 