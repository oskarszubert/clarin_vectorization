Lekka, delikatna... ale zdradliwa, suka ;) Wyjątkowo pyszna. Uwaga - nie dla tych, co lubią gęste ulepki!  Weźmy:  1,5 kg zdrowych, dorodnych wiśni 1/2 laski wanilii 1 litr 70% alkoholu 2 szklanki cukru szklankę wody  Wiśnie umyć, odłożyć 2 garści owoców z pestkami, resztę wydrylować. Wsypać wszystkie wiśnie do gąsiorka, dodać pociętą w centymetrowe kawałki laskę wanilii, zalać alkoholem, zamknąć i odstawić na miesiąc w ciemne miejsce. Po tym czasie zlać płyn, a wiśnie i wanilię dobrze odcisnąć (np. w tetrowej pieluszce; ja odciśnięte owoce wyrzucam, ale może źle robię, może powinnam je zjeść ;)). Sok z wyciśniętych wiśni wlać do nastawu razem z jeszcze lekko ciepłym syropem przygotowanym z wody i cukru.  Odstawić w chłodne miejsce na 3 miesiące, a następnie rozlać nalewkę do butelek. 