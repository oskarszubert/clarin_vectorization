Pewnie się dziwicie, dlaczego podaję taki banalny przepis, w dodatku bez zdjęcia. Ano podaję go, bo to fajne danie dla alergików: bez jajek, mleka i glutenu. Bo gołąbki są smaczne, a informacje o trudzie ich zawijania - nieprawdziwe. Bo można je zrobić chyba z każdego rodzaju mięsa. Te mamusine są wybitnie smakowite, a ponieważ mama robi je na oko, musiałam się natrudzić jak kobyła pod górkę, żeby jakoś te proporcje rozkminić. No bo garstka garstce nierówna... Wczoraj mieliśmy je na obiad i nawet próbowałam zrobić zdjęcie. Ale sorry... Musimy mieć:  kapustę włoską - ok. 1,5 kg kg karkówki (lub innego dozwolonego mięsa - nie chudego) 2 garści białego ryżu długoziarnistego dużą cebulę łyżkę smalcu sól i pieprz do smaku sos: 2 łyżki smalcu lub oleju łyżkę mąki kukurydzianej wodę z gotowanych gołąbków mały przecier pomidorowy  Mięso zmielić, ryż namoczyć w wodzie przez pół godziny. Cebulę pokroić w kosteczkę i zbrązowić na smalcu. Wszystko wymieszać, dodać sól i pieprz do smaku. Z kapusty odrzucić pierwsze, nieładne liście i wyciąć głąb. Tak przygotowaną kapustę zalać wrzątkiem i blanszować, zdejmując po kolei liście, które już nieco zmiękły. By łatwiej zawijać gołąbki, należy ściąć nożem gruby "pień" przechodzący przez środek liścia. Na każdy liść nakładać farsz i zawijać podobnie jak sajgonki (dwa boki złożyć i zrolować gołąbek). Następnie gołąbek zawinięty w jeden liść położyć na drugim liściu i zawinąć w ten sam sposób. Gotowe ułożyć w garnku i zalać osoloną, wrzącą wodą z blanszowania kapusty (muszą być całe przykryte wodą). Gotować 30-40 minut, w zależności od wielkości gołąbków. Sos: lekko przyciemnić mąkę w suchym rondelku, dodać tłuszcz, wymieszać i dolać tyle wody, w której gotowały się gołąbki, by uzyskać niezbyt gęsty sos. Dodać przecieru do smaku, zagotować. Przed podaniem polać gołąbki sosem. PS. Robiąc gołąbki dla NieAlergików, mama moczy ryż w mleku, a do farszu dodaje jajko.   Moja książka jest teraz także dostępna w sklepie alergica.pl!  I w księgarni JakWyżej oraz Coryllus  Stacjonarnie w FOTO-MAG przy stacji metra Stokłosy oraz księgarni Latarnik przy ul Łódzkiej 8 w Częstochowie. Smakołyki zapraszają na swój fanpejdż! 