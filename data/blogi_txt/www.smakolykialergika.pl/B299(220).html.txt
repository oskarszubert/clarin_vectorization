Przepis na te naleśniki pochodzi z czasów, gdy Starszy Alergik miał ze trzy czy cztery lata i mógł jeść ze trzy czy cztery produkty ;) Przesadzam oczywiście, bo dozwolonych było chyba z 10 (mam takiego kukbuka z przepisami opartymi na kilku produktach... może chcecie poczytać? ;)). Pamiętam, jak je smażyłam, a młody siedział i niecierpliwie czekał na kolejnego naleśniczka, posypanego sparzonymi jagodami i skropionego syropem klonowym. A na deser zawsze był naleśnik całkiem deserowy, czyli wysmarowany melasą z buraków. Składane były wedle życzenia na bieżąco. A ten, synku? Ten rolowany. A ten? W kopertkę. Albo może lepiej w trójkącik! Zdjęcie nie przedstawia tych naleśników, nie robię ich już, bo zarówno Starszy, jak i Młodsza Alergiczka mogą już jeść pszenicę. Zatem opowiem o nich tyle, że były nawet smaczne, żółte, nieco przejrzyste, z zewnątrz trochę chrupiące, wewnątrz mokrawe, choć wypieczone, bardzo puchły na patelni, ale potem wracały do normy. No dobra, nie zanudzam.  Przygotujmy:  1/2 szklanki Mixu C Schara* woda łyżeczka oliwy/oleju  Mix wsypać do miski, dodać tłuszcz i stopniowo dolewać wodę, energicznie mieszając ciasto łyżką do momentu, gdy osiągnie konsystencję raczej lżejszego ciasta naleśnikowego. Smażyć na teflonowej, lekko posmarowanej tłuszczem patelni, z obu stron tak, jak zwyczajne naleśniki. Można podawać zarówno na słodko, jak i z farszem wytrawnym. *Był moment, w którym syn nie mógł jeść kukurydzy - wtedy robiłam mu naleśniki z takiego jakiegoś miksu gryczanego. Nie pamiętam, jak się nazywał, i nie wiem, czy jest do dziś w sprzedaży, ale warto go poszukać, bo się sprawdzał. 