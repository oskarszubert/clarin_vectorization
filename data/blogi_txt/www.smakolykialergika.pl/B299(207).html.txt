Trudno je nazwać smakołykiem, ale bez niego wiele smakołyków nie mogłoby cieszyć alergicznego podniebienia. Super do smarowania pieczywa, smażenia, gotowania i pieczenia - czego nie można powiedzieć o oleju. Dobrze sklarowane ani trochę nie uczula. Można je kupić, ale po co, skoro można samemu zrobić. Rzecz łatwa, ale wymagająca czasowo. Czasem do osiągnięcia klarowności wystarczy masłu godzina, czasem potrzebuje nawet trzech. Nie mam pojęcia, od czego to zależy. Niezastygnięte masło jest niemal idealnie przejrzyste, żółte - jeśli jest ciemniejsze i ma gorzkawy posmak to znaczy, że się "przepaliło" i trzeba je wyrzucić. Gdy zastygnie traci przejrzystość. Najlepiej przechowywać je w (mojej ulubionej) szklaneczce po Nutelli, zamykając przykrywką od tejże szklaneczki ;)  Bierzemy:  kostkę prawdziwego masła 82% mały garnek z grubszym dnem plastikowy zaparzacz do kawy   papierowy filtr do kawy  szczyptę... cierpliwości  Stawiamy garnuszek na najmniejszym "palniku" płyty ceramicznej, nastawiamy na "jedynkę" i wychodzimy z kuchni na pół godziny. Po powrocie zastaniemy masło już lub prawie sklarowane, ale konia z rzędem temu, kto potrafi zlać tłuszcz znad płynnej warstwy białek! Zostawiamy masło w spokoju aż zacznie wydzielać piankę. Gdy będzie jej sporo, ostrożnie zbieramy ją łyżką z powierzchni tłuszczu. I znowu zbieramy. I znowu... itd. tak mniej więcej co pół godziny. "Czas międzyzbieraniowy" warto przeznaczyć na coś ciekawego, np. czytanie. Albo prace porządkowe. Oczywiście możemy stać nad garnkiem non stop, ale po co? Postoimy nad nim na samym końcu, kiedy pianki będzie już niewiele, a część białek mleka przywrze do dna - wtedy przyjdzie czas na pilnowanie naszego masełka. Klarując się, masło powinno jedynie "bąbelkować" niczym szampan. Gdy już uznamy, że masło jest klarowne (czyli na dnie garnka zobaczymy jasnobrązowebrązowe odpady, tłuszcz będzie przejrzysty, a pianka nie będzie się już wcale pojawiać lub jedynie w śladowych ilościach) wkładamy papierowy filtr do zaparzacza, zaparzacz stawiamy na szklaneczce po Nutelli i filtrujemy masło, żeby mieć już stuprocentową pewność, że jest nieskalane. W rzeczoną szklaneczkę akurat idealnie mieści się sklarowana kostka masła. Jeśli klarujemy 2 kostki, musimy znaleźć coś większego lub... 2 szklaneczki po Nutelli ;)  Kilka uwag: 1. Najlepiej klaruje się masło Łaciate "czerwone" i te z Kosowa Lackiego. To nie jest reklama! Kilka razy próbowałam sklarować masło ekologiczne, ale choć jestem mistrzynią klarowania, masła bio nigdy nie udało mi się oczyścić z białek mleka. 2. Pod koniec klarowania trzeba masła pilnować, żeby się nie przepaliło. 3. Masło klarowane należy przechowywać w lodówce, szczelnie zamknięte. 4. Odpady z klarowania można zużyć, ale trzeba to zrobić szybko, najlepiej w ciągu 24 godzin, bo łatwo się psują. Jak? Dodajemy je do ciasteczek lub ciasta zamiast masła - oczywiście dla niealergików.  5. Najłatwiej klaruje się jedną kostkę masła naraz.               Masło po półgodzinnym podgrzewaniu - już klarowne, ale jeszcze z białkami mleka na dnie garnka.    Masło sklarowane - hurrrraaaa!!! Zastygnięte masło. 