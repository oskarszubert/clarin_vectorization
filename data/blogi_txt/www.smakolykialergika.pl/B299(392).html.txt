Lubimy wołowinę, zwłaszcza w postaci ambrozji, ale ileż można... Dość smakowicie brzmi przepis na wołowinę po burgundzku, ale niestety - istota jej smaku polega na winie, a naszym plebejskim podniebieniom wino jako przyprawa wybitnie się nie podoba. Nam doprawione winem dania zalatują korytem. Jednakowoż boeuf bourguignon bez wina wielce nam posmakowała. Korzystałam z przepisu sławnej Julii C., ale oczywiście makabrycznie go sprofanowałam. Aż dziw, ze efekt taki fajny. Trzeba mieć:  500 g wołowiny dobrej jakości 100 g tradycyjnie wędzonego, surowego boczku cebulę marchewkę ok. 3 łyżek oliwy ok. 2 łyżek masła klarowanego* 2 łyżki balsamico łyżeczkę mąki puszkę pomidorów w zalewie 2 liście laurowe, 2 ziela angielskie, 10 ziaren pieprzu, 1/2 łyżeczki tymianku i obrany ząbek czosnku - zawinięte w gazę lub włożone w silikonową kulkę do gotowania sól do smaku  Boczek pokroić w małą kostkę, wołowinę w większą, a marchewkę i cebulę w półplasterki. Rozgrzać oliwę, wysmażyć na niej boczek i przełożyć do garnka zostawiając tłuszcz na patelni. Na tym samym tłuszczu szybko obsmażyć oprószoną mąką wołowinę i przełożyć do garnka. Na tej samej patelni rozpuścić masło i podsmażyć na nim cebulę i marchew - przełożyć warzywa do mięs. Dodać pomidory, balsamico i sól do smaku. Włożyć do garnka zawiązane w gazik (lub zamknięte w kulce) przyprawy. Dusić na wolnym ogniu aż mięso będzie miękkie - ok. 1,5 godziny.   *Ci, którzy nie mogą masła klarowanego, niech użyją oliwy. 