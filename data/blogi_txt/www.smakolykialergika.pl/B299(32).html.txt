Leżał biedak i leżał, aż się prawie zleżał. Szkoda zmarnować, bo dobry i zdrowy, nie wiem czemu jakoś u nas wzięcia nie ma... Amarantus ekspandowany. Ale batoniki z niego zniknęły z prędkością światła. Dziwne, prawda? Przygotować trzeba:  100 g ekspandowanego amarantusa ok. 80 ml miodu z mniszka łyżkę oleju 4 łyżki suszonych owoców (dałam porzeczki i rodzynki) 2 łyżki pestek (dałam słonecznikowe)  Pestki uprażyć na suchej patelni. Wszystkie składniki wymieszać i równomiernie, lekko dociskając, rozprowadzić za pomocą łyżki na niedużej blasze (ok. 24x18 cm) wyłożonej papierem do pieczenia. Wstawić do piekarnika nagrzanego do 150 stopni i piec 20-25 minut. Po ostygnięciu pokroić na batoniki. 