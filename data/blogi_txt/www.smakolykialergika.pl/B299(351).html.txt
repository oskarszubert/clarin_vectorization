Urocze, niezbyt słodkie, bardzo smaczne. Nie muszą być brzoskwiniowe! Mogą być, na przykład, jabłkowe. Albo śliwkowe. Do nadzienia z jabłek czy śliwek warto dodać do smaku odrobinkę cynamonu, no i oczywiście cukru.   Potrzebne będzie:    szklanka mąki  2 łyżki cukru  masło klarowane w ilości odpowiadającej 1/4 kostki masła  lodowata woda szczypta soli  2 brzoskwinie (mogą być z puszki) lub inne owoce  mieszanka z łyżeczki cukru i mąki Wyrobić ciasto dodając tyle wody, by się składniki skleiły. Uformować kulę, spłaszczyć i schłodzić w lodówce (powinna wystarczyć godzinka). Dość cienko (ok. 5 mm) rozwałkować i bez pietyzmu wypełnić foremki na tartaletki. Lekko posypać mieszanką mąki i cukru, poukładać pokrojone owoce i wstawić do piekarnika nagrzanego do 180 stopni. Piec 20 minut. Jeśli brzoskwinie są z puszki, to po 10 minutach warto owoce na tartaletce polać łyżeczką syropu z brzoskwiń i posypać sporą szczyptą cukru. Kilka uwag: 1. Ciasto jest raczej twardawe - większa ilość tłuszczu doda mu kruchości. 2. Posypka z cukru i mąki wchłania sok z owoców - jest więc niezbędna :) 3. Tartaletki można oczywiście upiec bez posypki i owoców i dopiero po upieczeniu wypełnić dowolnym nadzieniem (np.: budyniem na mleku roślinnym i owocami, galaretką i owocami etc.) 4. Do ciasta można użyć cukru pudru, a dla smaku dodać cukier waniliowy. 