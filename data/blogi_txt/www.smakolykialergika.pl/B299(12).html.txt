zdjęcie: wyborcza.pl    Dziś na fejsie znalazłam "fantastyczną" propozycję dla alergików, złożoną przez stronę zajmującą się tematyką alergii: kiwi w czekoladzie. No fakt, pycha. Tyle, że niestety, nie dla alergików. Dlaczego? Bo nawet jeśli czekolada czy kiwi nie uczulają, to zawierają aminy biogenne (histamina, tyramina, fenyletylamina itp.). Nie jest to żadna szczególna trucizna (choć tu można poczytać o zatruciu aminami), a substancja naturalna. Z tym, że w diecie alergika raczej nieszczególnie pożądana. Z tej prostej przyczyny, że jako tzw. substancja wyzwalająca, może zaostrzyć objawy alergii (i to zarówno IgE-zależnej, jak i IgE-niezależnej) oraz nietolerancji pokarmowej. Amin biogennych należy po prostu unikać przy nasileniu objawów alergicznych. Podobne działanie mają jeszcze salicylany, kwas benzoesowy i nikiel, ale ponieważ aminy występują naturalnie i producenci nie podają ich w składzie produktów, to pozwolicie, że Wam zrobię listę smakołyków z aminami biogennymi. Produkty oznaczone (!) mają ich szczególnie dużo.    Owoce jagodowe (truskawki, maliny, czarne jagody) Śliwki  Kiwi  Figi  Banany  Cytrusy  Ananasy  Winogrona  Orzechy (!)  Warzywa strączkowe  Pomidory (!)  Kiszona kapusta  Kiełki Wszelkie sery (!)  Wieprzowina  Wędliny  Ryby morskie i skorupiaki (!)  Przyprawa curry  Sos sojowy  Drożdże  Czekolada (!)  Wino i piwo (!)    Jest jeszcze jeden powód, dla którego piszę o tych aminach. Otóż, mogą dawać fałszywy obraz alergii - możemy być nieuczuleni na coś, ale jemy to (wdychamy etc.) w asyście biogennej aminy i mamy fałszywie dodatni wynik obserwacji. Może to nie krewetki nas uczulają, a jedynie winko, którym je popijamy daje fałszywe sygnały? Jak to winko... ;D PS. Mam też listę smakołyków z salicylanami, kwasem benzoesowym i niklem, ale o tym innym razem i tylko wtedy, jeśli sobie zażyczycie. 