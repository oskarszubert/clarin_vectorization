Ci, co dzieci posiadają, znają zapewne ich upodobanie do jedzenia w śmiesznym kształcie. Co prawda już od baaaaaardzo dawna nie jestem dzieckiem, ale też mam swoje upodobania. Na przykład wielce lubuję się w potrawach potwornych, np. takich, choć robala bym nie zjadła. No dobra, bo ja znów o sobie, a chciałam zupełnie o czym innym. Proszę Państwa, oto hit wczesnomłodzieżowych imprez - psie kupki! Posmarowane polewą karobową wyglądają, że się tak wyrażę, bardziej spektakularnie ;) Należy mieć:    200 g mąki  100 g margaryny łyżka cukru pudru nieco zimnej wody lub śmietanki roślinnej ewentualnie: polewę karobową  Składniki ciasta wyrobić. Gdyby masa nie chciała stać się zwarta - dodać nieco wody lub śmietanki. Uformować kulę i odstawić na pół godziny do lodówki. Następnie wyjąć ciasto, odrywać po kawałku i rolować cienkie wałeczki o grubości ok. 0,5-1 centymetra i długości ok 10 cm. Wałeczki układać na wyłożonej papierem do pieczenia blasze, formując zawinięte "psie kupki". Blachę wstawić do piekarnika nagrzanego do 175 stopni i piec, aż ciastka się zrumienią - ok. 15 minut. Gdy ostygną, można ciastka posmarować polewą karobową. 