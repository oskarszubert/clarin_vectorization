Bardzo, ale to bardzo smaczny gulasz. Mojemu małżowi tak smakuje, że nazywa go ambrozją. Równie pyszny co niefotogeniczny ;) Można go podawać z kaszami, ziemniakami, ale najlepiej smakuje z kluskami kładzionymi, kopytkami czy makaronem, oczywiście w towarzystwie ogórcasów - małosolnych lub kwaszonych. Przepis wzięłam z jakiejś gazety (może Moje Gotowanie?), niestety, nie pamiętam jakiej, ale na pewno wiekowej ;)  Przygotujmy:  750 g wołowiny (najlepiej krzyżowej) 3 duże cebule 2 czubate łyżki przecieru pomidorowego łyżkę musztardy sarepskiej łyżkę masła (w wersji dla alergików używamy margaryny lub oleju) 2-3 łyżki oleju łyżkę mąki sól, pieprz i chili do smaku 2 szczypty skórki startej z cytryny (w wersji dla NieAlergików)  Mięso umyć, pokroić w niezbyt dużą kostkę (ok. 2x2 cm.), oprószyć mąką. Na maśle (lub margarynie, lub oleju) przesmażyć pokrojoną w kostkę cebulę. Przełożyć do garnka, a na patelnię wlać olej i gdy będzie dobrze rozgrzany, obsmażyć na nim mięso. Dodać przecier, chwilę razem przesmażać, przełożyć wszystko do garnka z cebulą. Przyprawić, dodać musztardę, skórkę, podlać wodą, wymieszać i dusić powoli pod przykryciem 45-60 minut, aż mięso będzie miękkie. 