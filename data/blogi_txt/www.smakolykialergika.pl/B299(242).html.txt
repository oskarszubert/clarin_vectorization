Bardzo lubimy. Nie ma potrzeby dodawania do farszu jajka, dlatego alergicy też mogą sobie taką paprykę spożyć ;) Przepisów na nią jest wiele, ale ten, który podam to tzw. przepis pokoleniowy. Ryż dusi się razem z mięsem i może to jest sekretem wyjątkowego smaku faszerowanej papryki przygotowywanej sposobem mojego Tatusia :)  Należy mieć:  6 papryk 500 g mielonego mięsa wołowego posiekaną cebulę szklankę pokrojonych pomidorów bez skórki (w wersji "zimowej" 2 łyżki przecieru pomidorowego) 4 czubate łyżki ryżu 6 łyżek oleju przeciśnięty przez praskę ząbek czosnku łyżeczkę słodkiej papryki 1/2 łyżeczki pasty paprykowej odrobina chilli sól i pieprz do smaku  Na 4 łyżkach oleju podsmażyć mięso i cebulę, dodać czosnek, pastę i oba rodzaje papryki - jeśli robimy z przecierem, to teraz go dodajemy.Wszystko razem chwilę zasmażamy i przekładamy do garnka. Na tej samej patelni, na 2 łyżkach oleju podsmażyć opłukany i osuszony ryż (aż "zbieleje"), przełożyć do garnka z mięsem, posolić i popieprzyć (krojone pomidory dodać teraz). Podlać wodą (najlepiej taką, którą opłukaliśmy patelnię). Wody należy dać tyle, żeby dobrze przykrywała masę. Dusić pod przykryciem 30-40 minut, mieszając od czasu do czasu. Gdyby woda się wygotowała - dolać trochę. Farsz jest gotowy, gdy mięso jest miękkie, a woda odparuje na tyle, że masa jest zwarta. Papryki umyć, odciąć "kapelusiki" i oczyścić z gniazd nasiennych. W szerokim garnku poukładać papryki, do każdej nałożyć farsz, przykryć "kapelusikami", podlać wodą i dusić ok. 20 minut - nie za długo, by papryki były wciąż sprężyste. 