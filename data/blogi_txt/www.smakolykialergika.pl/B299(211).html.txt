- Mamo, mamo! - Taaaak? - Wymyśliłem kawał. - No to dawaj. - Co to jest: zzzzzzzzb zzzzzzzzzzzb? - ? - Owad lecący do tyłu! Fajny dowcip dziecię moje wymyśliło. I od razu przypomniało mi się, że czas na miód. Miód z mniszka, oczywiście, bo tego prawdziwego niestety nie możemy jeść. W zeszłym roku taki miód zrobili dla wnuka dziadkowie, ale zgubili przepis, więc w tym roku musiałam przeszukać sieć. Znalazłam dwa sposoby, a ponieważ nie mogłam się zdecydować, z którego zrobić, to korzystałam i z takiego, i z takiego. A teraz nie mogę się zdecydować, który miodek wyszedł lepszy... Obydwa robiłam z cytrynami (oczywiście eko), bo syn już może cytrusy, ale cytryny nie są niezbędne, ten zeszłoroczny, dziadkowy miód był bez nich - i słoiczek takiego właśnie zrobiłam dla córki.  Przygotujmy:  300-350 kwiatków mniszka 1 cytrynę 1 kg cukru 500 ml wody  SPOSÓB I Kwiatki położyć na białym papierze, a jak się już robaczki rozbiegną, włożyć kwiatki do garnka, zalać wodą i odstawić na kilka godzin (u mnie stały 3-4 godziny). Następnie kwiatki gotować 15 minut, dorzucić pokrojoną i obraną cytrynę i odstawić na 24 godziny w chłodne miejsce. Po tym czasie wsypać cukier i gotować bez przykrycia, na wolnym ogniu przez ok. 2 godziny - do momentu, w którym miód będzie jak syrop, czyli łyżka, którą go mieszamy oblepi się apetycznie. Gorący miód przecedzić przez sitko, rozlać do wyparzonych słoików, dobrze zakręcić. Słoiki odstawić odwrócone do góry dnem do ostygnięcia.   SPOSÓB II, czyli CtrlC/CtrlV plus drobne zmiany ;) Kwiatki położyć na białym papierze, a jak się już robaczki rozbiegną, włożyć kwiatki do garnka, zalać wodą i odstawić na kilka godzin (u mnie stały 3-4 godziny). Następnie do kwiatków dorzucić pokrojoną cytrynę i powoli gotować wszystko razem 20 minut. Odstawić na 24 godziny w chłodne miejsce. Po tym czasie kwiatki przecedzić, odcisnąć w tetrowej pieluszce, wyrzucić. Do płynu wsypać cukier i gotować bez przykrycia, na wolnym ogniu przez ok. 2 godziny - do momentu, w którym miód będzie jak syrop, czyli łyżka, którą go mieszamy oblepi się apetycznie. Gorący miód rozlać do wyparzonych słoików, dobrze zakręcić. Słoiki odstawić odwrócone do góry dnem do ostygnięcia.  Mniszkowy miód bez cytryny robimy identycznie, tylko nie dodajemy cytryny ;) 