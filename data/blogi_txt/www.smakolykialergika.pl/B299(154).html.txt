Moja mama robi najpyszniejszy kisiel żurawinowy :) Idealnie dobiera proporcje składników, w dodatku robi to na oko. Ileż ja się namęczyłam, zanim osiągnęłam wielce zadowalający rezultat! Ale warto było, kisiel jest prawie tak dobry jak ten mamusiny. A "prawie" w tym przypadku robi tak niewielką różnicę, że właściwie... żadną ;)  Weźmy:  szklankę (250 ml) żurawiny (może być mrożona oczywiście, ja z takiej właśnie robię) 700 ml wody 3 pełne łyżki nierafinowanego cukru trzcinowego 2 łyżki mąki ziemniaczanej  Żurawinę zalać wodą, zagotować i zostawić na ogniu 2-3 minuty. Przecedzić, owoce zostawić na sitku. Odcedzony kompot posłodzić i odlać 2/3 szklanki, do której wsypać mąkę ziemniaczaną i dobrze wymieszać. Kompot zagotować, wlać miksturę ze szklanki i jeszcze raz zagotować mieszając. Żurawinę przetrzeć przez sitko i wymieszać z kisielem. 