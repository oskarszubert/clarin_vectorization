Klasyk zimowych wieczorów, nasyca, rozgrzewa i nie powiem, co jeszcze, bo nie wypada. Jeśli dobrze ugotujemy fasolę, skutki uboczne będą minimalne ;) Fasola jest bardzo zdrowa - osobom na diecie beznabiałowej wręcz polecana jako świetne źródło białka i wapnia. Jednak trzeba ją ugotować tak, by wyeliminować jak najwięcej szkodliwych składników. Jeśli chodzi o przepis, to źródła nie podam, bo trudno o takie, a bretonkę robię w ten sposób od lat - mamusia nauczyła :) No, to do roboty.  Weźmy: 300 g suchej fasoli 2 małe cebule 250 g tradycyjnie wędzonego, surowego boczku 250 g czosnkowej, tradycyjnie wędzonej kiełbasy (np. wiejska) 4 czubate łyżki przecieru pomidorowego łyżkę domowego smalcu ząbek czosnku sól liść laurowy, pieprz, ziele angielskie majeranek, chilli, paprykę słodką, odrobinę cukru i pieprz mielony do smaku  Fasolę przebrać, oczyścić, opłukać i moczyć przez 12 godzin. Wylać wodę z moczenia, a fasolę zalać świeżą wodą. Dodać listek laurowy, ziele angielskie, kilka ziaren pieprzu, jedną obraną cebulę i ewentualnie skórkę z wędzonego boczku. Całość zagotować i gotować na dość dużym ogniu bez przykrycia przez 10 minut. Następnie przykryć, zmniejszyć ogień i gotować, aż będzie prawie miękka (30-40 minut). Wtedy posolić - łyżeczka soli wystarczy i gotować, aż będzie całkiem miękka. Wyjąć cebulę i przyprawy, fasolę odcedzić (wywar zachować!), przełożyć do innego garnka. Boczek pokroić w kostkę, a kiełbasę w półplasterki. Przesmażyć na odrobinie smalcu, dodać posiekaną cebulę, smażyć jeszcze chwilę. Na koniec dodać przeciśnięty ząbek czosnku oraz przecier, wszystko razem chwilę smażyć, następnie podlać wywarem wymieszanym pół na pół z wodą, dobrze wymieszać i przełożyć do garnka z fasolą. Doprawić majerankiem, pieprzem, paprykami, odrobiną cukru i ewentualnie solą, a następnie gotować na wolnym ogniu ok. 10 minut.  Kilka uwag: 1. Wywar z gotowania fasoli można zamrozić i wykorzystać, np. do zupy fasolowej czy jarzynowej. 2. Domowy smalec uzyskujemy wytapiając pokrojoną w kosteczkę słoninę. 