Przepis tak zwany domowy, więc źródła nie podam. Niesłychanie pyszny, nawet bez dodatku jagód. Najsmaczniejsze ze znanych mi ciast drożdżowych. No, może iść łeb w łeb z drożdżową babą lub wyprzedzać ją ewentualnie o długość rzęs ;)  Wystarczy mieć:  na drożdżowe: 600 g mąki 4 żółtka 200 g cukru 70-80 g świeżych drożdży szklankę ciepłego mleka 1/2 kostki masła miąższ z 1 laski wanilii szczyptę soli garść rodzynek garstkę posiekanej kandyzowanej skórki pomarańczowej  na kruszonkę: 150 g mąki 100 g cukru 100 g masła szczyptę soli  oraz: szklankę jagód (mogą być mrożone) roztrzepane białko do posmarowania ciasta (niekoniecznie)  Zagnieść kruszonkę tak, by była grudkowata, odstawić w chłodne miejsce. Jagody umyć i odstawić na sicie, by dobrze odciekły. Wymieszać drożdże z ciepłym mlekiem, łyżeczką cukru i łyżeczką mąki, odstawić, by zaczyn ruszył. Żółtka zmiksować z cukrem, dodając pod koniec wanilię. Do mąki dodać sól, zaczyn oraz jaja i wyrabiać mikserem (ubijakami w kształcie anglezów ;)). Gdy ciasto będzie gładkie i napowietrzone, dodać roztopione masło i dalej wyrabiać, aż składniki się połączą. Następnie dodać bakalie, dobrze wmieszać i odstawić ciasto w ciepłe miejsce do wyrośnięcia. Gdy podwoi objętość, wyłożyć na posmarowaną masłem dużą, głębszą blachę (taką, którą się bezpośrednio wsuwa na prowadnice piekarnika) i odstawić na ok. pół godziny, by ponownie urosło. Gdy urośnie, posmarować białkiem (ja ostatnio nie smaruję, bo "kiszę" białka na bezy dla Mamusi :)), wysypać jagodami, a następnie kruszonką. Piec  30-35 minut w 150 stopniach (bez termoobiegu w 175).  O, o taką blachę mi chodzi: 