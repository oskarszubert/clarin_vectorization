U nas w domu lubi się placuszki, racuszki etc. O ile Starszy Alergik może sobie bez większych konsekwencji od czasu do czasu takie danie zjeść, o tyle Młodsza Alergiczka jeszcze nie. A łakomym okiem popatruje na nasze placuchy... Nie wyważałam otwartych drzwi, wzięłam ten przepis, dostosowałam do naszej alergii i usmażyłam. Znakomite! A dlaczego karmelizowane? No cóż, karmelizacja racuchów nastąpiła zupełnie przypadkowo. Otóż kiedyś jakiś niejadek zostawił trochę placków już posypanych cukrem pudrem. Odsmażyłam je sobie i okazało się, że racuszki powlekły się cudowną, chrupiącą, karmelową skórką. Od tego czasu takie lubimy najbardziej. Przygotujmy:  2 szklanki mąki ok. 350 ml mleka roślinnego (u nas owsiane) łyżkę oleju łyżeczkę cukru 1/2 łyżeczki soli 1/2 łyżeczki proszku do pieczenia (niekoniecznie) 2-3 jabłka oraz: olej do smażenia cukier puder, syrop klonowy etc. do posypania/polania a także: cukier puder i odrobinka oleju do karmelizowania  Wszystkie składniki na ciasto zmiksować (ciasto powinno być raczej gęste), dodać obrane i starte na tarce (lub pokrojone w cienkie plasterki) jabłka i dobrze wymieszać. Smażyć nieduże placuszki na oleju, raz przewracając. Posypać cukrem pudrem i zjadać lub posypane odstawić, by wystygły, a następnie odsmażyć na odrobinie oleju, aby powstała karmelowa, chrupiąca skórka. 