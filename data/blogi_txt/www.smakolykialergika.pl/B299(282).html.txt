Jak się prowadzi bloga z przepisami dla alergików i podaje maila do kontaktów, to trzeba się liczyć z tym, że ktoś maila przyśle. I super! Mnie ktoś kiedyś pomógł, dzięki czemu mogłam wyprowadzić syna z koszmarnego stanu, teraz ja z wielką przyjemnością pomagam, jak umiem najlepiej. Ale do czego zmierzam. Otóż często z maili od karmiących mam alergików dowiaduję się, że dieta tychże mam składa się z kilku produktów. Ja też w niewiedzy zabrnęłam kiedyś w ten ślepy zaułek i skończyłam na 43 kilogramach. Straciłam włosy, zęby i celulitis ;) a dzieciak i tak był w opłakanym stanie. Dlatego piszę tego posta w rozpaczy i błagam: dziewczyny, nie róbcie tak, nie tędy droga! Proszę, przeczytajcie te kilka wskazówek, to nie zajmie wiele czasu, streszczałam się jak mogłam. I stosujcie się do nich, a nie pożałujecie :) 1. Nie ma tak, że "wszystko uczula" - szukajcie pasożytów lub innych przyczyn. 2. Im mniej różnorodna dieta, tym większe ryzyko uczulenia się na często podawany składnik. 3. Nie oczekujcie błyskawicznych efektów diety, organizm musi mieć czas na oczyszczenie się - gdy alergen jest już wyeliminowany, to nawet jeszcze przez kilka miesięcy zmiany na skórze (lub inne objawy) będą, oczywiście stopniowo coraz mniejsze. 4. Pamiętajcie, że nie ma stuprocentowo bezpiecznego produktu, można jeść tylko ryż, a on akuracik będzie uczulał. I co? Dlatego, zamiast się katować, jedzcie wszystko, na co macie ochotę, prócz oczywiście pokarmów uznanych za najcięższe alergeny. 5. Jedzcie rzeczy zdrowe, jak najmniej przetworzone, naturalne - owoce, warzywa, kasze, bogate w żelazo gatunki mięsa. Najlepiej sezonowe lub bio. Jedzcie RÓŻNORODNIE, najlepiej codziennie inny zestaw. 6. Obserwujcie siebie i dziecko, zaufajcie swej matczynej intuicji - matka zazwyczaj wyczuwa, że coś "jest nie tak", i jeśli poczujecie, że jakiś składnik szkodzi, to zapewne będzie to strzał w dziesiątkę. Powodzenia! I głowa do góry, a ząbki w ruch, będzie dobrze! Tutaj podpowiedź, co jeść :) 