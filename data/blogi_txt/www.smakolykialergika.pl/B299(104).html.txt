Nie będę owijać w bawełnę - nie należymy do fanklubu Świeżej Figi. Ja osobiście to najchętniej jem je oczami, są takie ładne... Lubimy pieczone (przepis wkrótce), ale tak najbardziej to na razie lubimy poczciwy dżem figowy. Cena sklepowego woła o pomstę do nieba, dlatego korzystając z figowej oferty pewnego dyskontu, sami sobie dżemu narobiliśmy. Niom. Przygotować trzeba (na jeden większy słoik):  10 fig brązowy cukier trzcinowy - do smaku ziarenka z 1/4 laski wanilii  Figi umyć, pokroić na części, włożyć do rondelka i podlać odrobiną wody. Gotować powoli przez ok. 20 minut, a następnie dodać cukier. Smażyć powoli, aż figi zmiękną i zrobią się lekko szkliste. Zdjąć z ognia i odstawić na noc. Następnego dnia smażyć dżem, aż skórki zrobią się zupełnie szkliste. Gdy figi będą już gotowe, dodać wanilię i jeszcze minutę przesmażać. Przełożyć do wyparzonego słoika, zakręcić i odstawić do wystygnięcia. 