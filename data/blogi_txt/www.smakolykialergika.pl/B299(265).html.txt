Kto jeszcze nie nastawił ciasta, niechaj się spieszy, albowiem ten wyborny piernik dla NieAlergików powinien leżakować przynajmniej pięć tygodni, a jeszcze po upieczeniu potrzebuje kilku dni, by pokazać, co potrafi. Przepis jest ogólnie znany, no, ale wypada podać. To podam. A pod przepisem kilka zapewniających sukces wskazówek. Niech Waszych podejrzeń nie budzi zdjęcie - anyżki ładniejsze są niźli brunatna paciaja, mam rację? Należy mieć:    500 g miodu  2 szklanki cukru    250 g masła   kilogram mąki pszennej  3 jajka  3 płaskie łyżeczki sody oczyszczonej rozpuszczonej w 1/2 szklanki mleka   1/2 łyżeczki soli   2 torebki przypraw korzennych do piernika*  do przełożenia:  słoik powideł śliwkowych  kubek bakalii (rodzynki, figi, kandyzowana skórka pomarańczowa, orzechy włoskie, zrumienione migdały etc.)    Miód, cukier i masło podgrzewać stopniowo, niemal do wrzenia, a następnie ostudzić. Do chłodnej masy dodać mąkę, jajka, sodę z mlekiem, sól i przyprawy. Ciasto starannie wyrobić mikserem z hakami do ciasta, przełożyć do kamionkowego lub emaliowanego garnka, przykryć ściereczką, obwiązać i odstawić w chłodne miejsce na 5-6 tygodni (ja trzymam na górnej półce lodówki, żeby nie miało za zimno ;). Po tym czasie ciasto podzielić na 3 części, rozwałkować i piec w posmarowanej tłuszczem blasze w ok.180 stopniach 15-20 minut (zależy od grubości placka). Ostudzić placki. Powidła śliwkowe podsmażyć na patelni, by lekko się "skarmelizowały", dodać bakalie, dobrze wymieszać i jeszcze ciepłą (ale nie gorącą) masą przekładać piernikowe placki. Piernik nakryć arkuszem papieru, równomiernie obciążyć i odstawić aż "skruszeje" na 4-5 dni. Przechowywać zawinięty w papier lub ściereczkę.    *najlepiej przygotowanych sposobem domowym, ja jeszcze nie robiłam, ale mam zamiar - jak zrobię i będzie dobra, to zaraz podzielę się przepisem  Kilka wskazówek: 1. Jeśli okres leżakowania ciasta jest łagodny pogodowo, to schowajmy jednak nasz przyszły piernik do lodówki - leżakowanie w ganku czy na balkonie, gdy temperatura przekracza te 5-6 stopni może się skończyć zjełczeniem ciasta. 2. Nie oszczędzajcie na miodzie, dajcie prawdziwy, przedni miód lipowy. 3. Po upieczeniu i przełożeniu nie spieszmy się z próbowaniem piernika, dajmy mu chociaż 4 dni. Pełną moc, moim zdaniem, osiąga po tygodniu "kruszenia" - tylko kto to wytrzyma? ;) 4. Przełożenie powinno być bogate, bakaliowe, a powidła domowe i najlepiej śliwkowe - choć oczywiście to kwestia gustu. 5. Piernik można polukrować, dzięki czemu będzie ponoć dłużej świeży, lub polać polewą czekoladową - ja niczym nie polewam, piernik jest wystarczająco pyszny i słodki bez tego. A znika tak szybko, że nie trzeba mu przedłużać trwałości. 6. Piernik lubi stracić wilgoć, dlatego najlepiej przechowywać go zawinięty w papier do pieczenia oraz przykryty ściereczką. 7. Z ciasta na piernik dojrzewający wychodzą wyjątkowo pyszne pierniczki. Dlatego ja zazwyczaj po podzieleniu ciasta na 3 części jedną przeznaczam na pierniczki, a z dwóch robię piernik ;) 