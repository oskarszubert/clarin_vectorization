Nie będę owijać w bawełnę - zupka tego typu jest powszechnie znana, a moja wersja jest wersją ekonomiczną, czyli efektem cyklicznych porządków w kuchni. Efektem nadzwyczaj smakowitym, tak dobrym, że musiałam sobie zapisać, jak ją zrobiłam ;) W takim składzie jest najlepsza, ale już proporcje nie są tak ważne. Poza tym zauważyłam, że z czego bym jej nie robiła najważniejsze jest połączenie trzech obowiązkowych składników - curry, soczewicy i fasolki szparagowej. Resztę można potraktować fristajlowo ;)  Wystarczy mieć (pamiętając, że proporcje składników nie są szczególnie istotne):  ok. 3/4 szklanki czerwonej soczewicy szeroki pęk zielonej fasolki szparagowej 1 czerwoną paprykę małą cebulę kilkucentymetrowy kawałek pora sporą garść zielonego groszku ziarna z 1 kolby kukurydzy 1-2 kartofle marchewkę małą pietruszkę kawałek selera czubatą łyżkę klarowanego masła lub 2-3 łyżki oleju łyżeczkę czerwonej pasty curry łyżeczkę żółtego curry płaską łyżeczkę soli morskiej (może być też zwykła sól) pieprz do smaku  Cebulę pokroić w kostkę, pora w talarki. Na tłuszcz wrzucić na chwilę oba rodzaje curry, a następnie cebulę z porem. Podsmażyć i odstawić. Soczewicę opłukać, zalać wodą (na początek wlać litr) i wstawić. Marchewkę, pietruszkę i selera zetrzeć na tarce, kartofle i paprykę pokroić w kostkę, fasolkę w dwucentymetrowe kawałki. Opłukać groszek i ziarna kukurydzy. Gdy się soczewica zagotuje zmniejszyć ogień i po 10 minutach wrzucić ziemniaki, a po następnych 5 - resztę składników (w tym przyprawy smażone z cebulą). Gotować wszystko razem kolejne 15 minut (w razie potrzeby dolać wody), zdjąć z ognia. Teraz dodać sól i pieprz, wymieszać i odstawić zupę na co najmniej 15 minut, żeby "się przegryzła". 