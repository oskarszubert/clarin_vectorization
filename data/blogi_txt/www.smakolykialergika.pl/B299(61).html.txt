Wszyscy robią ciasta z dynią, to ja też! Zebrałam się na odwagę i zrobiłam. Nie korzystałam z żadnego przepisu (jest ich tyle, że pewnie nie umiałabym wybrać), składniki wrzucałam po uważaniu ;) Wyszły pyszniutkie chlebki, aromatyczne i słodkie, choć bez cukru. Szkoda, że dopiero teraz odkryłam dynię jako składnik ciast...  Wystarczy mieć:  100 g golden syrupu 100 g daktyli 100 g margaryny bezmlecznej 200-250 g puree z dyni 250-300 g mąki łyżkę domowego ekstraktu waniliowego lub szczyptę ziarenek wanilii łyżeczkę cynamonu sporą szczyptę imbiru czubatą łyżeczkę proszku do pieczenia łyżkę octu (balsamicznego lub winnego) tłuszcz i bułkę tartą do formy  Daktyle pokroić w plasterki, zalać odrobiną wody, zostawić na godzinę, by zmiękły, a następnie zblenderować. Golden syrup, masę daktylową, puree z dyni i margarynę wymieszać i podgrzewać do momentu, aż tłuszcz się rozpuści. Dodać korzenie i aromaty oraz ocet, a następnie zmiksować z mąką. Mąkę dodawać stopniowo - gdy ciasto straci totalną "płynność", będzie bardziej zwarte, wtedy nie dodawać już mąki, tylko miksować na gładką masę. Przełożyć do natłuszczonej i wysypanej bułką formy na mini-chlebki (lub do keksówki), wstawić do nagrzanego do 175 stopni piekarnika (z termoobiegiem) i piec ok. 20 minut (w keksówce oczywiście dłużej, 35-40 minut). Sprawdzić patyczkiem - gdy jest suchy, ciasto jest gotowe.  Kilka uwag: 1. Puree z dyni to pewnie rzecz wszystkim znana, ale w razie czego podaję metodę jego przygotowania: pokrojoną dynię upiec, pozbawić skórki i zblenderować lub udusić z odrobiną wody i zblenderować ;) 2. Daktyle nie muszą być zmiksowane na krem - nawet lepiej, gdy nie pozbędziemy się kilku większych kawałeczków. 