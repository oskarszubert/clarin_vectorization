No nie mogłam się powstrzymać... i narobiłam sobie z podwójnej ilości składników, a co! ;) To jednak mój ulubiony, dietoeliminacyjny rodzaj pierniczków. Czyli ciastka melasowe z przyprawą do pierników.  Wystarczy mieć:   szklankę nierafinowanego cukru trzcinowego  szklankę melasy z buraków cukrowych  szklankę oleju  6 łyżek gorącej wody  4 szklanki mąki 2 płaskie łyżeczki sody  paczkę przypraw do piernika  dużą szczyptę soli  ewentualnie dla koloru - łyżkę karobu (ja nie dodałam)    Olej wlać do miski, dodać cukier, melasę, przyprawę do pierników, sól, wodę i dobrze zmiksować mikserem. Dorzucić mąkę z sodą i wstępnie wymieszać mikserem na najniższych obrotach, a potem mieszać łyżką lub ręką do momentu, aż otrzymamy jednolitą masę. Natłuścić blachę i dłonie, formować kuleczki wielkości orzecha włoskiego, lekko spłaszczać i układać na blasze. Piec 10-12 minut w 150 stopniach z termoobiegiem. 