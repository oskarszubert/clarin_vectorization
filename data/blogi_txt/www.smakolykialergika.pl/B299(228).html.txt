To niezwykle pyszna rolada. Nie znam takiego, który by się w niej bez pamięci nie zakochał. Nie żartuję! Na przykład małż mój patrzy na nią tak pożądliwie, że aż jestem zazdrosna. I nie on jeden ;) Ja tęsknię za nią rozpaczliwie, zaraz po diecie zrobię ją sobie i zjem całą ;) Przepis dała mi moja mama. Niestety, nie pamięta, skąd go ma, najprawdopodobniej "z jakiejś gazety, albo od jakiejś cioci". Nie mam pretensji, w końcu rolada, o której mowa gości u nas chyba już od 20 lat. W każdym razie głęboki ukłon dla autora.  Weźmy:  na ciasto: 4 jaja 4 łyżki wrzątku 120 g cukru cukier waniliowy 75 g mąki pszennej 50 g mąki ziemniaczanej płaską łyżeczkę proszku do pieczenia na krem: masło roślinne (najlepsze jest Słynne) żółtko ze sparzonego jaja szczyptę soli 2-3 łyżki masła orzechowego 3 łyżki cukru łyżkę kakao 1/3 szklanki mleka 3 łyżki wódki 2-3 krople zapachu waniliowego oraz: 2-3 łyżki zmielonych fistaszków do posypania Krem: utrzeć na puch masło ze szczyptą soli (ok. 10 minut), dodać żółtko, dalej ucierać, potem dodać masło orzechowe oraz zapach i wszystko razem zmiksować. Z mleka, cukru i kakao ugotować syrop, zmiksować z masą maślaną, na koniec dodać alkohol. Krem odstawić do lodówki. Ciasto: żółtka ubić z wrzątkiem na puszysty sos, dodać 2/3 cukru plus waniliowy i zmiksować na krem. Białka ubić ze szczyptą soli na sztywną pianę, pod koniec dodając resztę cukru, delikatnie wymieszać z żółtkami. Mąki z proszkiem wymieszać, stopniowo przesiewać do masy jajecznej delikatnie mieszając. Szeroką płaską blachę wysmarować masłem, wyłożyć natłuszczonym masłem pergaminem, wylać równomiernie ciastem. Wstawić do nagrzanego do 175-180 stopni piekarnika i piec ok. 20 minut. Wyjąć, nałożyć ściereczkę, przewrócić do góry nogami, zdjąć pergamin, ewentualnie obciąć przypieczone, suche boki i zrolować na ścierce. Po wystygnięciu rozłożyć, posmarować kremem (zostawić trochę kremu do przybrania), zrolować. Posmarować kremem, posypać mielonymi arachidami, zawinąć w folię aluminiowa i zostawić na kilka godzin w lodówce. 