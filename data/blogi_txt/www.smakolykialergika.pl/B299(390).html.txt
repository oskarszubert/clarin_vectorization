Na kilku blogach widziałam urocze wypieki w kształcie gniazdek z jajeczkami. Tak bardzo mi się spodobały, że postanowiłam wykorzystać ten pomysł i zrobić takowe gniazdka w wersji dla alergików. Nie wyszły mi nawet w ćwierci tak piękne jak np. te czy te, ale i tak jestem zadowolona. Robota praktycznie żadna, a uciecha dzieciaków ogromna. Dodaję je do akcji Słodka Wielkanoc Alergika oraz Wielkanocne Smaki 2. A! Dość ważne - jeśli chcemy, by nam się jajeczka trzymały gniazdek (choć podobno najfajniej wyjada się jajka i zagryza gniazdkiem ;)) to na dno gniazdka należy nalać odrobinę lukru.  Wystarczy mieć:  500 ml zblenderowanych na niemal pył kruchych ciastek typu digestive ok. 200 g bezmlecznej margaryny 2 łyżki karobu oraz: gotowe jajeczka (np. marcepanowe czy cukrowe) lub samodzielnie ulepione z masy piankowej - ja dałam Jelly Beans   Margarynę roztopić z karobem, dodać ciastka, dobrze wymieszać. Masą wylepić małe miseczki (u mnie szklane z Ikei) i wstawić do lodówki. Gdy gniazdka zastygną wyjąć z miseczek (gdyby nie chciały wyjść, miseczkę trzeba trochę ogrzać), do każdego powkładać jajeczka. Gotowe! :) 