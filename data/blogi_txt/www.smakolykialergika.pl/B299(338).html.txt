Wspaniała sprawa taki syropek. Znakomity na przeziębienia, doskonały na wzmocnienie. Robi się go "na oko", to znaczy są pewnie jakieś konkretne przepisy, ale ja nie korzystam. Trzeba się po prostu na początku maja wybrać do czystego lasu i narwać pędów sosny - młodych i delikatnych, takich nie mierzących więcej niż 10 centymetrów. Zaraz po powrocie oczyścić je nie nazbyt dokładnie z brązowych osłonek i wrzucać do słoja przesypując zwykłym, białym cukrem. Przykryć podwójną warstwą gazy lub płótnem, odstawić w ciepłe miejsce na 10 dni. Codziennie potrząsnąć. Powstały płyn przelać przez gazę rozłożoną na sitku, a pędy odcisnąć w np. tetrowej pieluszce. Syrop rozlać do słoiczków, szczelnie je zakręcić. Gotowy syrop przechowywać w lodówce. W razie - tfu! tfu! - choroby przyjmować 3 razy dziennie po jednej łyżeczce. Plus kanapeczki z czosnkiem i natką pietruszki, herbata z suszonych malin oraz na deser (dla NieAlergików) kieliszeczek domowego krupniku. A! I jeszcze kubek tzw. żydowskiej penicyliny, czyli długo i powoli gotowanego rosołku na wzmocnienie i będzie dobrze :)  A tutaj syrop już gotowy :)   Po moją książkę zapraszam do księgarni JakWyżej lub Coryllus oraz stacjonarnie: do FOTO-MAG przy stacji metra Stokłosy oraz księgarni Latarnik przy ul Łódzkiej 8 w Częstochowie. 