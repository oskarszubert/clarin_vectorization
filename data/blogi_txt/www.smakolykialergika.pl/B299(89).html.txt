Pobudzające, słodkie i, niestety, uzależniające. Cuksy w stylu fudge. Fetysz dla kawoszy. Nie dla małych dzieci (powiedzcie to mojej małej kawoszce!). Więcej ich nie będę robić, bo trudno skończyć na jednym, a przecież zostało mi jeszcze parę kilo do zrzucenia ;) Po modyfikacjach, masa, z której kroi się cukiereczki będzie też idealna jako wylewka do tarty. Albo masa piszingerowa czy wafelkowa. Albo sos do deserów. O, właśnie - mówiłam, że uzależniające. NieAlergicy zamieniają margarynę na masło, a mleko roślinne na krowie, te w niebieskiej torebce i też się cieszą kawuśnymi fudgami.  120 g bezmlecznej margaryny szklanka cukru 25 ml likieru kawowego 25 ml mocnego naparu kawowego łyżka kawy rozpuszczalnej łyżeczka cukru z wanilią ok. 400 g dozwolonego mleka w proszku (np. roślinnego)  Margarynę i cukier zagotować z łyżką wody i gotować powoli, aż mieszanina zacznie się karmelizować i zgęstnieje. Zdjąć z ognia, odczekać minutę i dodać napar, likier, cukier waniliowy oraz kawę rozpuszczalną i dobrze wymieszać. Następnie stopniowo dodawać mleko w proszku jednocześnie miksując mikserem - mleka należy dodawać dopóty, dopóki mieszanina je "przyjmuje". Płaskie naczynie wyłożyć folią spożywczą i wylać masę. Odstawić, by ostygła, a następnie wstawić na kilka godzin do lodówki. Gdy masa stężeje, pokroić ją na nieduże cukierki. Cukierki najlepiej przechowywać w lodówce.   Zapraszam do kupowania mojej książki! TUTAJ    Oraz na smakołykowy fanpejdż :) 