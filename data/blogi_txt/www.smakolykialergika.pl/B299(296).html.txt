Te racuszki to coś na kształt pankejków, z tym, że - przyznaję się bez bicia - zrobione zostały z tego, co trzeba było szybko zużyć ;) Składniki odmierzałam wedle widzimisię, ale okazało się, że wyszło super. Delikatne, chrupiące, lekko słodkie - naprawdę przepyszne, a w dodatku chyba można je zrobić ze wszystkiego ;) Ja podałam je z czym kto by sobie ewentualnie życzył: z cukrem pudrem, syropem klonowym i jagodami krótko zagotowanymi z cukrem, postawiłam też na stole śmietanę. Po pierwszej degustacji z różnymi dodatkami, wszyscy wybierali wersję saute, co chyba świadczy o smakowitości placuszków - bo głośne chwalenie nie zawsze musi być szczere ;)  Wystarczy wziąć:  3/4 litra mleka kefirowego bio* 1/4 litra maślanki bio szklankę cukru pudru 3 jaja, najlepiej "zerówki" 100 g rozpuszczonego masła 4 kubki mąki 2 łyżeczki proszku do pieczenia 1 łyżeczkę sody solidną szczyptę soli (albo i dwie) Wszystko wrzucić do garnka i zmiksować na gładko - ciasto powinno mieć konsystencję gęstej śmietany. Smażyć na patelni (na oleju) nieduże placuszki, z obu stron, przerzucając tylko raz. * Coś o nazwie "Mleko kefirowe bio", produkcji czeskiej, nabyłam w Makro ;) Ale do takich placków możemy użyć kefiru, maślanki itp.  Placuchy na patelni    A tu kąsek z jagodową omastą ;) 