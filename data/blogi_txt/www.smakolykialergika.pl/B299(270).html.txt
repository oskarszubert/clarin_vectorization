Znany już placek, ale w nowej wersji - nieco inne ciasto, więcej jagód, a kruszonka z krupczatki - doskonale krucha, delikatna. Sama nie wiem, który lepszy... Wziąć trzeba:  na ciasto drożdżowe: 500 g mąki 200 g cukru szklankę* letniej wody lub mleka roślinnego (użyłam ryżowego) szczyptę soli łyżeczkę cukru z wanilią 50 g świeżych drożdży 1/2 szklanki rozpuszczonego klarowanego masła lub bezmlecznej margaryny  2 szklanki jagód na kruszonkę: 150 g krupczatki 100 g cukru 100 g bezmlecznej margaryny szczyptę soli  Przygotować ciasto drożdżowe - z pół szklanki wody lub mleka, drożdży, łyżeczki cukru i łyżeczki mąki zrobić rozczyn, gdy ruszy wyrobić z resztą składników i odstawić w ciepłe miejsce, by podwoiło objętość. Ciasto powinno mieć zwartą konsystencję i być elastyczne - w razie, gdyby było zbyt twarde - dodać więcej wody/mleka. Składniki kruszonki wymieszać i wyrobić na sypko, odstawić do lodówki. Jagody umyć i dobrze osączyć na sicie. Blachę natłuścić, wyłożyć ciasto drożdżowe, rozwałkować lub rozprowadzić natłuszczonymi dłońmi na grubość ok. 2 cm i odstawić, by jeszcze raz trochę podrosło. Posypać jagodami i kruszonką i wstawić do nagrzanego do 150 stopni piekarnika (bez termoobiegu 175 stopni). Piec ok. 30 minut. *"szklanka" jest orientacyjna, być może ciasto będzie potrzebować nieco więcej płynu 