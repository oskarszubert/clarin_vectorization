Uszka bez jajek... Brzmi tak trochę anatomicznie, no nie? ;) Rzecz jednak wziąć należy gastronomicznie. Jajek do ciasta pierogowego nie dodawała ani moja babcia, ani moja mama. Ja też nie dodaję. Do farszu jajo się dodaje, ale właściwie nie wiem, po co. A farsz powinien być wigilijny, znaczy się z kapusty i suszonych grzybów. Ale ponieważ to uszka dla alergików, zrobimy łagodne nadzionko z pieczarkami i odrobiną cebulki. Będą idealne do barszczyku.  Do dzieła przyda się:  na ciasto: ok. 300 g mąki (trzeba brać raczej na oko, objętościowo ciasta powinno być nieco więcej niż farszu) woda na farsz: 500 g pieczarek mała cebula liść laurowy i ziele angielskie (opcjonalnie) sól i pieprz do smaku łyżka oleju lub masła klarowanego  Pieczarki umyć, oczyścić, zetrzeć na tarce o dużych oczkach, cebulę pokroić w drobną kostkę. Podsmażyć, dodać przyprawy i udusić do miękkości (ok. 30 minut). Wyjąć liść i ziele, masę pieczarkową odparować. Mąkę wsypać do miski i stopniowo dolewać wodę, wyrabiając ciasto. Wody powinno zostać dodane tyle, by ciasto było elastyczne, ale nie miękkie. Rozwałkować na podsypanej mąką stolnicy lub blacie i wycinać kwadraty o boku 6-7 cm (im mniejsze, tym trudniej, ale uszka śliczniejsze ;)). Nakładać na środek troszkę farszu, zlepiać w trójkąty, a następnie rogami w uszka. Wrzucić na osolony wrzątek, doprowadzić do wrzenia, a gdy wypłyną delikatnie odcedzić.  PS. Wybaczcie zdjęcie - ucha robiłam wczoraj, ciemną nocą, spiesząc się i jeszcze kombinując, jak je zamrozić, żeby nie straciły formy ;) Zapraszam do kupowania mojej książki! TUTAJ    Oraz na smakołykowy fanpejdż :) 