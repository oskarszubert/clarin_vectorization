Zachęcona sukcesem akcji z żółtkiem, a przede wszystkim z masłem, postanowiłam zawalczyć z jogurtem. No cóż, poszło średnio i mamy pod kolankiem wyprysk pieniążkowy ;) Ale za to chlebek pycha. Przygotujmy:  400 g mąki orkiszowej 400 g mąki żytniej żurkowej 1/2 szklanki otrębów owsianych 1/2 szklanki nasion lnu 2/3 szklanki ziaren słonecznika ok. 3 szklanek letniej wody 150 g naturalnego jogurtu bez żadnych dodatków, zwłaszcza mleka w proszku (użyłam Piątnicy) 30 g świeżych drożdży łyżkę soli łyżeczkę cukru  Wymieszać mąki z solą. Z drożdży, 1/2 szklanki wody, cukru i łyżeczki mąki zrobić zaczyn. Gdy urośnie dodać do mąki, wlać 2 szklanki wody, jogurt i wyrabiać mikserem z hakami do ciasta. Stopniowo dolewać wody - do uzyskania odpowiedniej konsystencji: miękkiej, ale zwartej. Dodać otręby oraz nasiona, jeszcze chwilę wyrabiać. Odstawić do wyrośnięcia. Gdy podwoi objętość przełożyć do natłuszczonej formy, wstawić do nagrzanego do 175 stopni piekarnika z termoobiegiem i piec godzinę. 