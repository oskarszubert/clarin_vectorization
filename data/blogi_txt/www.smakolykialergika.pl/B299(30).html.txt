Inny, udoskonalony przepis na batoniki musli znajdziecie w mojej książce! Klasyka ;) Przepis z tych wymyślonych nad garnkiem, ale jeśli już ktoś identyczne robił, to uprzejmie przepraszam za plagiat. Ja użyłam takich, a nie innych składników, ale myślę, że to, co dodamy do "masy klejącej" zależy tylko od naszego kulinarnego gustu. I oczywiście tego, na co pozwala nam dieta. Ja bym chętnie dodała wiórków kokosowych i orzechów, ale cóż... nie mogę i już ;) Batoniki wyszły pyszne, a w dodatku zdrowe i domowe. Dołączam je do akcji Fit na lato, bo batoniki są lekkie i ułatwiają trawienie oraz Dania upiększające skórę - bo jak wiadomo, suszone owoce, zwłaszcza morele dobrze wpływają na urodę :)  Weźmy:  po szklance: cukru (najlepiej trzcinowego) melasy z buraków (u mnie Bauckhoff) bezmlecznej margaryny lub klarowanego masła pokrojonych suszonych niesiarkowanych daktyli pokrojonych suszonych niesiarkowanych moreli niesiarkowanych rodzynek ryżu preparowanego oraz ok. 1,5 szklanki płatków owsianych  Cukier, melasę i margarynę doprowadzić do wrzenia i pogotować minutkę. Zdjąć z ognia, wsypać suszone owoce i ryż preparowany, dobrze wymieszać. Następnie wsypywać płatki i mieszać - do momentu, aż masa będzie odpowiednio zwarta (mnie wyszło niecałe 1,5 szklanki płatków). Płaską formę nakryć folią spożywczą, wyłożyć masę, wyrównać i odstawić do zastygnięcia. Pokroić na batoniki i zajadać na zdrowie :) 