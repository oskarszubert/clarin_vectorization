Lub dla Alergika, jeśli ów może cytryny :) Nie pamiętam, skąd wzięłam przepis, ale chyba z jakiejś prasy kobiecej. Przyznam, że to jeden z moich ulubionych sposobów na kurczaka - nie dość, że mięso wychodzi przepyszne, delikatne i aromatyczne, to jeszcze jego przygotowanie wymaga niemal zerowego nakładu pracy. Wrzucam, mieszam i właściwie już ;)  Trzeba mieć:  8-10 udek z kurczaka (najlepiej eko) cytrynę bio* główkę czosnku garść świeżego lub czubatą łyżeczkę suszonego tymianku łyżkę ciemnego cukru trzcinowego (najlepiej muscovado) 1/2 łyżeczki świeżo zmielonego pieprzu płaską łyżeczkę soli morskiej (a nawet mniej) Udka umyć i wrzucić do żaroodpornego naczynia razem z wyszorowaną i pokrojoną w ósemki cytryną oraz nieobranymi ząbkami czosnku. Dodać resztę składników, zamieszać niedbale dłonią, przykryć i odstawić na kilka godzin (najlepiej na noc). Piec godzinę w 175 stopniach - 45 minut pod przykryciem, a resztę czasu bez, by sos odparował, a kawałki kurczaka pokryły się lekko skarmelizowanym sosem. Mięso doskonale smakuje w asyście ryżu i surówki ze świeżej kapusty.  *Cytryny eko potrafią być gorzkie. Jeśli na takie traficie, to lepiej użyć zwykłej, dobrze wyszorowanej i sparzonej. 