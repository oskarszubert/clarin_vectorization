Polenta w kształcie frytek, czyli co zrobić z zalegającą kaszą kukurydzianą. Ach, uwielbiam porządki! Nie podam źródła przepisu, bo co prawda pełno ich w blogosferze, ale ja nie korzystałam z żadnego konkretnego. Nie tylko bezglutki oraz ziemniaczani uczulanci będą zachwyceni. KukuFrytki bardzo dobrze smakują np. z domowym keczupem (przepis wkrótce), ale też bezmlecznymi tzatzikami.  Weźmy (na 2 blachy):    300 g kaszy kukurydzianej  1,5 l bulionu, warzywnego lub np. tego  czubatą łyżkę klarowanego masła*  łyżeczkę soli  oliwę i ulubione przyprawy do obtaczania (dałam mix do kurczaka i do karkówki) W dość dużym garnku wymieszać bulion z roztopionym masłem, wsypać kaszę i gotować na wolnym ogniu, co jakiś czas mieszając, aż mocno zgęstnieje (przez ok. godzinę). Wylać do płaskiej, natłuszczonej formy, rozprowadzić na grubość ok. 1 cm, wyrównać, uklepując zwilżoną dłonią i odstawić, żeby wystygło oraz dobrze stężało. Blachę wyłożyć papierem do pieczenia. Papier posmarować oliwą (pędzlem) i posypać wybranymi przyprawami. Pokroić polentę w paski wielkości grubych frytek, poukładać na przygotowanym papierze, posmarować ją oliwą i posypać przyprawami. Wstawić do piekarnika nagrzanego do 200 stopni (z termoobiegiem i dolnym dogrzewaniem) i piec ok. 30-35 minut, aż będą rumiane i chrupiące.     *pewnie można zamienić masło na olej, ale nie próbowałam, to nie wiem na pewno    Książka Patyski już dostępna! TUTAJ    Smakołyki życzą smacznego i zapraszają na swój fanpejdż ;) 