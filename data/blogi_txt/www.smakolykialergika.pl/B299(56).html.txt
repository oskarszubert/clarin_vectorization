Jest taka sieciówka-kawówka Coffee Heaven. Sprzedają boski Caramel Brownie Tower. Tylko nietanio. 14,90 za plasterek tego ciasta to jak dla mnie sporo za sporo. Alergicy nie jedzą, ale mam tu bandę wielbicieli CBT, więc jakbym każdemu chciała dogodzić, to by się nie dało nań (znaczy się CBT) zarobić. Nie pozostało mi nic innego, jak w domu taką wieżę popełnić. Przepis wzięłam stąd i niewiele w nim zmieniałam. Ciasto wyszło bardzo dobre, ale... jednak to nie jest TO. Do ciasta kofihevenowego bardziej jest podobny czekogniotek. A jeśli chodzi o krem - jeszcze pokombinuję. Trzeba mieć:  na ciasto: 200 g gorzkiej czekolady 70% 200 g masła 3 jajka 200 g cukru 120 g mąki na krem karmelowy: 1/3 kostki masła 1/2 szklanki cukru 2 szklanki mleka w proszku 100 g solonych orzeszków ziemnych 250 g sera mascarpone na polewę karmelową: 1/3 kostki masła 1/2 szklanki cukru 1/2 szklanki śmietanki kremówki 30%  oraz: 100 g solonych orzeszków ziemnych do posypania  200 g (czyli wszystkie) orzeszki ziemne wysypać na blaszkę, wstawić do piekarnika nagrzanego do 160 stopni i lekko zrumienić. Blaszkę o wymiarach ok. 17x24 cm lub małą tortownicę natłuścić i wyłożyć papierem do pieczenia. Przygotować ciasto: jajka ubić z masłem na puszysty krem. Czekoladę roztopić z masłem, ostudzić i zmiksować z masą jajeczną. Dodać mąkę, delikatnie zmiksować na małych obrotach. Masę wylać do blaszki, wstawić do nagrzanego do 160 stopni piekarnika (z termoobiegiem) i piec 25 minut. Ostudzić. Przygotować krem karmelowy: masło roztopić w rondlu, dodać cukier. Gotować na małym ogniu, cały czas mieszając, około 15 minut. Gdy sos zbrązowieje, wlać 1/2 szklanki wody i gotować jeszcze kilka minut. Trochę przestudzić i do jeszcze ciepłego wsypać mleko w proszku. Zmiksować na gładką masę. Połowę (100 g) uprażonych orzeszków ziemnych drobno posiekać i dodać do ostudzonej masy karmelowej. Następnie dodać mascarpone i delikatnie zmiksować. Polewa karmelowa: z masła i cukru zrobić karmel tak, jak do sosu, dolać śmietankę i gotować polewę do momentu, w którym będzie miała odpowiednią konsystencję (zgęstnieje). Ciasto przekroić w poprzek na 2 blaty. Na jednym rozsmarować 2/3 kremu karmelowego z orzechami, przykryć drugim blatem, lekko docisnąć. Resztą kremu posmarować drugi blat, na to wysypać orzechy. Na koniec polać ciasto lekko ciepłym sosem karmelowym i odstawić do lodówki.  Kilka uwag: 1. Nie wiem dlaczego, ale polewa mi się po całkowitym ostygnięciu rozwarstwiła. Musiałam ją lekko podgrzać, żeby wróciła jej konsystencja. Poza tym była jakaś taka za jasna... Następnym razem będę ją gotować, aż się zrobi brązowiuteńka :) 2. Kupcie orzeszki dobrej jakości - to bardzo ważne. 3. Ciasto powinno poleżeć co najmniej noc w lodówce - nabiera wtedy konsystencji i smaku. 4. W kwestii finansowej: z moich obliczeń wynika, że porcja domowego CBT kosztuje ok. 2 PLN.  Komu kawałek? 