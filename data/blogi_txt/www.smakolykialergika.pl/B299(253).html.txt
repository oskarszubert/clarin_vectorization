Rzecz tak prosta, że robi się właściwie sama i oczywiście na oko. Czyli męska rzecz. Szynka (czy jakiekolwiek inne mięso: łopatka, schab, indyk) z przepisu dziadka Jurka wychodzi wyśmienita - soczysta, aromatyczna, konkretna. Znakomita i na gorąco, i na zimno. Rewelka po prostu. Przygotujmy:  szynkę niezbyt dużą o zwartym kształcie przyprawę typu wegeta bez polepszaczy i wypełniaczy 4 listki laurowe 2-3 łyżki balsamico sól i pieprz ok. 250 ml wody ewentualnie 2 łyżki oliwy  Mięso natrzeć przyprawami, obłożyć listkami laurowymi, skropić octem, ułożyć w naczyniu i szczelnie zamknąć (ja kładę w głębokim talerzu i "zamykam" folią spożywczą). Odstawić do lodówki na minimum 24 godziny (zazwyczaj trzymam dwa razy dłużej). Rozgrzać piekarnik do 220 stopni. Mięso włożyć do brytfanny i wstawić do piekarnika na kilka minut - do zapieczenia skórki. Podlać wodą, ewentualnie, gdy mięso jest bardzo chude, polać oliwą, przykryć, zmniejszyć temperaturę do 180 stopni i piec ok. 1,5 godziny. By odzyskać chrupiącą skórkę, ostatnie kilka minut piec mięso bez przykrycia. Można od czasu do czasu podlewać pieczeń wytwarzającym się sosem, można też po prostu upiec mięso w torbie do pieczenia (co często robię). 