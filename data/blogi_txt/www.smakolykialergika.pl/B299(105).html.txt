Czy dobrze kojarzę, że drożdżowe pieczone w formie wiadomego kształtu zwie się "babą", a w keksówce "dziadem"? No bo właśnie dokładnie to nie wiem... W każdym razie zachciało nam się najzwyklejszego "dziada" i takiegoż zatem upiekłam. Mocno maślany, naszpikowany bakaliami, fajny ze szklanką mleka, oczywiście dozwolonego. Należy mieć:  2 szklanki mąki 3-4 łyżki cukru ok. 1,5 szklanki letniego mleka roślinnego lub wody miąższ z 1/2 laski wanilii 30 g świeżych drożdży 2/3 szklanki rozpuszczonego klarowanego masła* szczyptę soli 3/4 szklanki rodzynek łyżka posiekanej skórki pomarańczowej (opcjonalnie)  Z pół szklanki wody, drożdży, łyżeczki cukru i łyżeczki mąki zrobić rozczyn, a gdy "ruszy", dodać go do mąki wymieszanej z solą, cukrem i mlekiem (lub wodą). Dobrze wyrobić, dolewając tyle mleka, by ciasto miało dość lekką konsystencję. Dodać masło i wanilię, dalej wyrabiać. Gdy ciasto będzie gładkie i napowietrzone, dodać bakalie, dobrze wymieszać i odstawić w ciepłe miejsce, by podwoiło objętość. Następnie przełożyć do natłuszczonej dużej keksówki i jeszcze raz odstawić do wyrośnięcia. Wyrośnięte ciasto wstawić do nagrzanego do 150 stopni piekarnika piec ok. 30 minut. Sprawdzić patyczkiem - jeśli jest suchy, ciasto jest upieczone.  *można zamiast masła użyć oleju (pół szklanki), ale ciasto trochę straci na smaku 