Ja wiem, że już po Świętach, ale muszę Wam pokazać ten sernik. Lepszego nie jadłam. Przepis jest z wielce archiwalnego numeru Elle. W moim kukbuku jest dinozaurem i nawet nie potrafię sobie przypomnieć, jakie w nim poczyniłam modyfikacje. Na pewno aromat wanilinowy zamieniłam na prawdziwą wanilię. A poza tym, czy to ważne? Proszę państwa, oto mój ukochany sernik! Należy wziąć (na dużą tortownicę):  1 kg gotowego twarogu do serników (kubełek) 200 g masła 6 jajek 300 g cukru pudru miąższ z laski wanilii 4 łyżki kaszy manny budyń waniliowy (proszek) skórka starta z 1 cytryny i 1 pomarańczy 100 g rodzynek 100 g gorzkiej czekolady pokrojonej w nieduże kawałki 2/3 szklanki posiekanej kandyzowanej skórki pomarańczowej  Oddzielić białka od żółtek. Rozmiękczone masło utrzeć z żółtkami, dodać cukier puder, wanilię, ser i dokładnie wymieszać (mikserem, na niskich obrotach). Połączyć z kaszą i budyniem, a następnie dodać bakalie oraz skórki z cytrusów i dobrze wymieszać. Ubić białka ze szczyptą soli i delikatnie wymieszać z masą serową. Tortownicę wyłożyć papierem do pieczenia (spód i boki) i wlać do niej masę. Wstawić do nagrzanego piekarnika (ok. 150-160 stopni z termoobiegiem) i piec ok. półtorej godziny. 