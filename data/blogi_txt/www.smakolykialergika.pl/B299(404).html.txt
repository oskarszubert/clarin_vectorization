Przetacza się po nas jakieś wredne wirusisko, więc garami warzę rosołek zwany żydowską penicyliną. Rosołek jest niesamowity, nie tylko doskonale smakuje, ale też, a raczej przede wszystkim, stawia na nogi. Aż trudno uwierzyć, że trochę warzyw i kawałek kurczaka mogą mieć takie działanie. A jednak. Moja penicylina gotowana jest na mięsie bez kości, wszystkie składniki są eko. Ale oczywiście wcale takie być nie muszą. Autorem przepisu jest mój małż :)  Weźmy:  podwójną pierś z kurczaka 4 marchewki pietruszkę 1/4 selera 1/3 pora 2 liście laurowe 2-3 ziela angielskie 6 ziarenek pieprzu sól do smaku  Wszystkie składniki (prócz soli) włożyć do garnka i zalać lodowatą wodą. Postawić na średnim ogniu (pod przykryciem) i powoli doprowadzić do wrzenia. Zmniejszyć ogień do minimum i "pyrkać" rosół 2 godziny. Po tym czasie posolić i gotować jeszcze godzinę na jak najmniejszym ogniu. Rosołek musi się bardzo powoli gotować - to ważne. Odstawić na 15 minut i przecedzić. Popijać po kubeczku, jak najcieplejszy. 