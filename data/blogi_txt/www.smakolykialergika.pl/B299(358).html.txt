W trakcie sprzątania spotkała mnie miła niespodzianka - znalazłam słoik prażonych jabłek! To pewnie "ten ostatni com schowany" miała. Jabłuszka kwaśne, z własnego ogrodu, słowem: mniam. Zrobiłam je tak, jak lubię najbardziej, czyli na szybko, kruchutko i aromatycznie. Jeśli nie dysponujecie prażonymi jabłkami, to nie prażcie świeżych, tylko pokrójcie je w kawałki i rzućcie na ciasto - też będzie pycha, a może nawet bardziej pycha. Należy mieć:  300 g krupczatki 150 g bezmlecznej margaryny 2 pełne łyżki cukru pudru zimna woda ok. 850 ml prażonych jabłek pół łyżeczki cynamonu (niekoniecznie) pół łyżeczki cukru z wanilią (też niekoniecznie) ewentualnie cukier puder do posypania  Zagnieść składniki na ciasto, dodając tylko tyle wody, by składniki się skleiły. 2/3 ciasta rozwałkować cienko (ok. 5 mm), wylepić nim blachę do tarty. Wstawić do piekarnika nagrzanego do 175 stopni i podpiekać ok. 10 minut - aż się zarumieni. Z reszty ciasta uformować kulkę i zamrozić. Jabłka dosłodzić do smaku, ewentualnie doprawić i wyłożyć na podpieczone ciasto. Na warstwę jabłek zetrzeć zamrożone ciasto. Tartę piec w 175 stopniach ok. 15 minut, do momentu, w którym ciasto na wierzchu się zrumieni. Po upieczeniu można posypać cukrem pudrem.  Follow my blog with Bloglovin 