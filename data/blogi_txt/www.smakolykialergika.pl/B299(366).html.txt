Nawet nieźle udaje tort czekoladowy z kremem waniliowym. Mam nadzieję, że mama Antka da znać, czy przepis wymyślony dla jej synka się sprawdził :) Krem jest dość zwarty, więc tort dobrze się kroi, ale jeśli ktoś woli bardziej kremowaty krem ;) niech przełoży tort masą z przepisu na błyskawiczną panna cottę. Ciasto nie jest niczym nowym, to po prostu karobowy "biszkopt", który znakomicie nadaje się do robienia tortów. To białe na wierzchu to masa cukrowa z przepisu z tego bloga, a to kolorowe, to ekologiczne żelki bez żelatyny Bio Planet. Masę robi się z pianek marshmallow, w skład których wchodzi żelatyna, ale mam dobrą wiadomość dla tych, co żelatyny nie mogą - w sklepach z żywnością bio można kupić marshmallows bez żelatyny - Natudis Eco Candy.    I tak przygotować należy:    "biszkopt" karobowy podzielony na 3 lub 2 blaty  na krem:  1/2 szklanki kaszy kukurydzianej  2-3 łyżki cukru  1 łyżeczka pasty waniliowej 2-3 szklanki wody  na masę cukrową:  400 g pianek marshmallow ok. 1 kg cukru pudru  2-3 łyżki wody  trochę słodkiej herbatki do nasączenia (niekoniecznie)    Składniki na krem wymieszać i gotować od czasu do czasu mieszając, aż kasza się rozgotuje, czyli 20-30 minut. Posmarować blaty i złożyć. Pianki na masę rozpuścić z odrobiną wody (ja nie rozpuszczałam w kąpieli wodnej tylko po prostu w garnuszku na kuchence z płytą ceramiczną), a następnie stopniowo dodawać cukier puder, początkowo mieszając, potem zagniatając masę jak kruche ciasto. Masę rozwałkować podsypując mąką ziemniaczaną (nadmiar mąki usunąć, np. pędzelkiem) i ułożyć na torcie. By masa dobrze przylegała do ciasta, trzeba ciasto posmarować cienką warstwą kremu lub zwilżyć mokrymi dłońmi. Ubierać tort wedle gustu - żelkami, cukierkami, cukrowymi figurkami etc.    Zapraszam do Veggie na świetny konkurs Przepisy Wielkanocne! Dodaj swój wegański lub wegetariański przepis, a być może dostaniesz fajną nagrodę :) 