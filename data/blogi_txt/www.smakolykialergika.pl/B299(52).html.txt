Kolejny efekt porządków w kuchennych szafkach. Bardzo udany, nie chwaląc się ;) Chrupiąca skórka, puszyste wnętrze, zdrowe ziarenka, aromat czarnuszki. Ideał.  Przygotujmy:  400 g mąki żytniej 300 g mieszanki mąk "3 zboża do wypieku chleba" Lubelli (można zastąpić jakąkolwiek inną mąką) 200 g mąki pszennej 2 łyżki oleju po 2-3 łyżki lnu i słonecznika łyżkę czarnuszki łyżkę soli łyżeczkę cukru ok. 30 g świeżych drożdży 2-3 szklanki letniej wody  Wymieszać mąki z solą. Z drożdży, szklanki wody, cukru i odrobiny mąki zrobić zaczyn, a gdy ruszy wlać do mąk i wyrabiać ciasto mikserem, aż będzie jednolite. W trakcie wyrabiania dolewać wody - tyle, by ciasto miało zwartą konsystencję i dało się formować w kulki. Dodać olej, dalej wyrabiać, następnie wsypać ziarna i czarnuszkę, wszystko dobrze wymieszać. Odstawić do wyrośnięcia. Gdy podwoi objętość, formować kulki wielkości małej nektarynki (rączki natłuścić ;)) i układać na natłuszczonej blasze. Odstawić jeszcze na 5 minut do podrośnięcia, po czym piec ok. 25 minut w 200 stopniach. Z podanych proporcji wyjdzie ok. 35 niedużych bułeczek.  Bułeczkę? Z masełkiem? ;) 