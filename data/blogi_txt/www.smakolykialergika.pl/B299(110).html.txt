Zgrabna, delikatna i z bogatym wnętrzem ;) Muślinowa, maślana. Tata ją uwielbia. Cudowna za młodu, doskonała gdy dojrzeje. Proszę Państwa - oto babka według mojego tatusia! A gdyby Alergicy mieli ochotę na drożdżową babkę, to zapraszam tutaj :) Bierzmy:  600 g mąki 250 g cukru 150 g masła jajko+4 żółtka 3/4 szklanki ciepłego mleka 80 g świeżych drożdży laska wanilii szczypta soli 1/2 szlanki skórki pomarańczowej 3/4 szklanki rodzynek  Cukier zmiksować na puch z jajkiem i żółtkami, dodać ziarenka wanilii, zmiksować. Do mleka dodać rozkruszone drożdże, łyżeczkę mąki oraz cukru i odstawić zaczyn, by ruszył. Masło roztopić. Zaczyn wymieszać z mąką i masą jajeczną i wyrobić mikserem ciasto. Gdy będzie gładkie, dodać masło i wyrabiać dalej. Gdy wszystkie składniki się połączą, dodać bakalie i wyrabiać do momentu, aż równomiernie rozłożą się w cieście. Ciasto odstawić w ciepłe miejsce do wyrośnięcia. Gdy podwoi objętość, przełożyć do natłuszczonej formy najwyżej do 2/3 jej wysokości. Odstawić, by urosło do krawędzi formy. Piec ok. 35 minut w 160 stopniach (z termoobiegiem). Przed wyjęciem z formy baba powinna porządnie przestygnąć - wtedy nie opadnie. 