Wstrząs anafilaktyczny. Oby się Wam nigdy nie przydarzył. Jednak na wszelki wypadek warto wiedzieć, co robić w sytuacji, gdy dojdzie do anafilaksji.  Akcja "Przygotuj się na wstrząs!" to ogólnopolski program edukacyjno-informacyjny, objęty patronatem Polskiego Towarzystwa Alergologicznego, dotyczący problemu anafilaksji. Celem Programu jest edukacja na temat przyczyn anafilaksji, konsekwencji oraz zasad postępowania w sytuacji wystąpienia wstrząsu anafilaktycznego. Kampania ma pomóc w szybkim i trafnym rozpoznawaniu objawów, w poprawnym określaniu alergenów oraz prawidłowym zachowaniu się wobec osoby mającej wstrząs anafilaktyczny. Ambasadorkami kampanii zostały Hanna Lis oraz Matylda Kirstein, córka aktorki Ewy Sałackiej. Tyle oficjalna informacja - spokojna i zgrabna. Ale wstrząs to niebezpieczna, zagrażająca życiu reakcja i, niestety, może się zdarzyć nie tylko po użądleniu, ale także po zjedzeniu czegoś silnie alergizującego. Zdarzyła się osobie bardzo mi bliskiej, więc zdaję sobie sprawę, że wiedza o tym, jak się zachować w takim przypadku jest kluczowa i może uratować komuś życie. Najważniejsze to zachować zimną krew. I robić to, co zalecają fachowcy. Zapoznajcie się z tymi informacjami, naprawdę warto to wiedzieć! 