Niezwykle smakowite. Trudno uwierzyć, ale nawet lepsze niż tradycyjne na jajach i mleku! Słodziutkie, aromatyczne, dużo farszu, mało ciasta, po prostu poezja. W dodatku banalnie proste, szybko rosną, szybko się pieką i szybko... znikają ;) Weźmy:     2 szklanki mąki 3 łyżki cukru 1-1i1/2 szklanki letniej wody szczyptę soli szczyptę miąższu wanilii 15-20 g świeżych drożdży 1/4 szklanki rozpuszczonego klarowanego masła szklankę jagód  3 łyżeczki cukru  łyżeczkę mąki ziemniaczanej Jagody umyć, dobrze osączyć, wymieszać z cukrem i mąką ziemniaczaną. Z pół szklanki wody, łyżeczki cukru, łyżeczki mąki i drożdży zrobić zaczyn, a gdy ruszy, dodać do mąki wymieszanej z cukrem i solą oraz wlać pół szklanki wody. Wyrabiać robotem dodając po trochu wodę - ciasto powinno być raczej twardsze, żeby nam nie wyciekł potem z bułeczek jagodowy sok. Dodać wanilię, a następnie rozpuszczone masło i wyrabiać aż wszystko się połączy. Odstawić w ciepłe miejsce aż podwoi objętość, podsypać mąką i rozwałkować na ok. 1 cm. Dużą szklanką wycinać duże koła, nakładać po mniej więcej 2 łyżeczki jagód, sklejać ciasto paluszkami i układać na natłuszczonej blasze "klejeniem" w dół. Pozwolić rosnąć przez 10-15 minut, włączyć piekarnik z termoobiegiem na 150 stopni (bez termoobiegu 175) i piec 25 minut. Jeśli ktoś lubi okrutnie słodkie jagodzianki to może je sobie polukrować, ale nie radzę, bo same w sobie mają dość słodyczy. 