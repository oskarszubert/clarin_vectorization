Uwielbiamy klasyczną zupkę dyniową na mleku, z zacierkami. No ale cóż, mleczka nam nie wolno... Nie szkodzi. Oto wyjątkowo smakowita dyniówka, która godnie zastępuje tę robioną na mleku. Wystarczy mieć:  na zupę: dynię (2-3 kg) 1 litr mleka owsianego (plus woda) 2 łyżki masła klarowanego lub 1/4 szklanki oliwy/oleju łyżeczkę pasty paprykowej (najlepiej ostrej) 1/4 łyżeczki gałki muszkatołowej łyżeczkę muscovado sól i pieprz do smaku  na zacierki: szklankę mąki zimną wodę (tyle, ile "weźmie" mąka)  Przygotować zacierki - wyrobić mąkę z wodą tak, by uzyskać dość twarde, jednolite ciasto. Zagotować wodę z solą. Odrywać małe kawałeczki ciasta, rolować w palcach i wrzucać na wrzątek. Gdy się zagotują i wypłyną, odcedzić i rozłożyć na płaskim talerzu, żeby się nie posklejały. Dynię obrać, pokroić w kawałki, ułożyć na nieprzywierającej blasze (lub pergaminie), posypać wiórkami klarowanego masła lub polać oliwą i upiec (ok. 30 minut). Można też dynię z tłuszczem udusić, podlewając wodą. Gotową dynię zblenderować, dodając mleko owsiane i przegotowaną wodę. Zupa powinna mieć konsystencję lekkiego kremu. Doprawić do smaku - wedle upodobania :) i podgrzewać, by była gorąca, lecz nie zagotowywać. Podawać z zacierkami, groszkiem ptysiowym (NieAlergicy) lub grzankami. Można posypać prażonymi pestkami dyni. 