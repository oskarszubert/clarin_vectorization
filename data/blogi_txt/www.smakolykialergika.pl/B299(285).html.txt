Marzenie matki na diecie eliminacyjnej ;) A ponieważ już nie karmię, to mogę sobie owe marzenie zrealizować. Na przykład w ramach prezentu na Dzień Kobiet. No pyszny ten blok, i smak dzieciństwa, i w ogóle... ale jednak raz do roku, bo piekielnie kaloryczny ;) Przepis z kartki, więc nie jestem w stanie podać źródła, ale ukłony dla autora. Należy zaopatrzyć się w co następuje:  500 g mleka w proszku kostkę margaryny 1i 1/2 szklanki cukru 200 ml wody 3-4 łyżki kakao 2 duże paczki herbatników typu petit buerre solidną garść rodzynków Margarynę, cukier, kakao i wodę zagotować. Mleko wsypać do sporej miski, dodać rodzynki i pokruszone herbatniki. Wlać 1/3 gorącego płynu do mleka z bakaliami i energicznie mieszać. Następnie dolać kolejne 1/3, dobrze mieszać. Wlać resztę, wymieszać na tyle dobrze, na ile się da i jeszcze gorącą masę przelać do formy wyłożonej folią spożywczą. Gdy wystygnie wstawić do lodówki. 