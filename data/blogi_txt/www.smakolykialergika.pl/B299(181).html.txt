Medal dla autora przepisu! Niestety, pozostaje on NN, jako że przepis wzięłam lata temu z jakiejś gazety i oczywiście nie pamiętam z jakiej :( Kurczak przygotowany wedle pomysłu NN jest wprost boski w smaku. Najlepszym tłem dla niego jest zaś prosta bagietka i sałata z winegretem. Mniam.  Wystarczy mieć:  2 podwójne piersi z kurczaka, najlepiej bio 2 łyżki ciemnego sosu sojowego 1/2 łyżeczki soli 1/2 łyżeczki czosnku granulowanego pieprz do smaku czubatą łyżkę cukru łyżkę tymianku łyżkę estragonu łyżkę gruboziarnistej musztardy szklankę wody olej do smażenia  Mięso pokroić na nieduże kawałki. Polać sosem sojowym, posypać solą, pieprzem i czosnkiem. Dobrze wymieszać i przykryte wstawić na kilka godzin do lodówki (nie jest to konieczne). Cukier rozpuścić i lekko zbrązowić na patelni, wlać szklankę wody (uwaga - będzie trochę pryskać), zdjąć z ognia, dodać zioła i musztardę. Kurczaka obsmażyć, zalać karmelem z przyprawami, wymieszać i dusić do miękkości pod przykryciem. Gdy mięso będzie miękkie, zdjąć pokrywkę i doprowadzić do wygotowania wody, często mieszając. Kurczak będzie gotowy, gdy po odparowaniu wody lekko się skarmelizuje. 