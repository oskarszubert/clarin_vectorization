No, to się nazywa być usatysfakcjonowanym! Już wiem, jak się czuł ten, co krzyknął "Eureka!". Nie mogłam wymyślić przepisu na "czekoladowe" ciasto bez alergenów, ciasto lekkie, prawie biszkoptowe, nadające się na tort. Bo na tort mam zamówienie i muszę wymyślić jakiś pyszny... Zrozpaczona nieudanymi próbami i powątpiewająca w niewychodzące mi przepisy z pokrewnych blogów (no bo przecież nie we własne zdolności, prawda? ;)), postanowiłam pójść vabank i zaadaptować przepis na najzwyklejsze czekoladowe muffinki Nigelli z mojego cookbooka. Mleko precz, w roli jaj ocet balsamiczny, zamiast masła olej, a kakao - karob. I wyszło! Pyszne, puszyste, bardzo ciemne. Jestem boska! ;) Bierzemy:  250 g mąki 200 g cukru 2 łyżeczki proszku do pieczenia 1/2 łyżeczki sody 1 czubatą łyżkę karobu miąższ z 1/4 laski wanilii 250 ml wody 50 ml oleju 4 łyżki octu balsamicznego Wymieszać suche składniki, dodać mokre, ubić mikserem. Wylać do natłuszczonej i wysypanej tartą bułką formy. Włożyć do nagrzanego do 175 stopni piekarnika i piec 30-35 minut. 