Chrupiące, bardzo waniliowe, niezwykle smakowite. Przepis na nie wzięłam z przepisu na tartę kawową, bo był bez jaj i mleka - niestety skąd jest przepis na tartę nie wiem, bo jest w moim cookbooku już od lat. Wydaje mi się, że z jakiegoś wiekowego magazynu z przepisami... ale z jakiego? Pojęcia nie mam! Wystarczy wziąć:  200 g mąki 100 g masła klarowanego 100 g cukru 1 łyżeczkę pasty waniliowej lub miąższ z 1/4 laski wanilii szczyptę soli nieco lodowatej wody  Z podanych składników zagnieść ciasto dodając tylko tyle wody, by się ładnie posklejało i wyrobiło. Uformować wałek o średnicy ok. 5 cm i włożyć do zamrażarki. Po godzinie wyjąć i pokroić na plasterki o grubości maksymalnie 5 mm - najlepsze ciasteczka wychodzą, gdy pokroimy na milimetrów 3. Ułożyć na blasze, posmarować wodą, posypać grubym cukrem trzcinowym, lekko docisnąć i piec ok 10-12 minut w 175 stopniach aż będą złocistobrązowe. 