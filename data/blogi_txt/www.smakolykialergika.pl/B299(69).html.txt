Ukrył się z tyłu lodówki i błagał o zapomnienie. Prawie mu się udało! Ale gdy ciotka Patyska sprząta naprawdę, to nic się nie ukryje. I oto jest! Słoiczek z lekko przeterminowanym kremem fistaszkowym - dobrym do kurczaka z brokułami, jeszcze lepszym do fistaszkowych ciasteczek. No to robimy. Inspiracją był ten przepis, ale okazało się, że ilość masła, jaką mam do zużycia jest niekompatybilna z ilością masła w inspirującym przepisie. To poszłam na żywioł, oko i tym podobne. Efekt wielce smakowity. Przygotować trzeba:  190 g masła orzechowego 190 g masła zwykłego ok. 2 szklanek mąki czubata szklanka brązowego cukru jajo 1/2 łyżeczki sody 1/2 proszku do pieczenia szczypta soli Masła zmiksować, dodać cukier, miksować dalej, a następnie dorzucić jajko. Zmiksować. Dosypać sól, sodę, proszek i miksować dalej, dodając mąkę. Dobrze zmiksowaną masę odstawić na pół godziny do lodówki. Po tym czasie formować kulki wielkości orzecha włoskiego i układać na blasze w odstępach. Tłuczkiem do mięsa spłaszczyć każde ciasteczko, odciskając jednocześnie wzorek. Wstawić do nagrzanego do 175 stopni piekarnika i piec ok. 12 minut. 