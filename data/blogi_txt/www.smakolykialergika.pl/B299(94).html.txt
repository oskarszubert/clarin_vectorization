Boski. Przepis z kartki, ale nie mój - głębokie ukłony dla Autora! Niestety nie wiem, kto zacz. Ciasto robi się szybko, ale zanim zostanie przeznaczone do konsumpcji, musi leżeć kilka godzin w lodówce ;) Warto czekać! Czekogniotek jest czymś przedziwnym - to jakby połączenie zarazem chrupkiego, twardego i ciągnącego ciastka czekoladowego. Odjazd po prostu ;) Przygotujmy:  na ciasto: 150 g masła 2 jajka 1i1/4 szklanki cukru 3/4 szklanki mąki 3 łyżki kakao łyżeczka ekstraktu waniliowego  na polewę: 120 g masła 3/4 szklanki cukru 3 łyżki kakao 1/3 tabliczki gorzkiej czekolady (minimum 70%) 1/4 szklanki mleka  Jajka utrzeć z cukrem, dodać resztę składników, w tym stopione masło. Dobrze zmiksować. Tortownicę wysmarować masłem i oprószyć mąką. Włożyć ciasto i piec 25 minut w 175 stopniach (z termoobiegiem). Polewa: wszystkie składniki wrzucić do garnuszka i podgrzewać powoli, często mieszając, aż się rozpuszczą (nie wolno zagotować!). Polewa nie może być zbyt gęsta, bo nie wsiąknie w ciasto, więc gdyby taka była - dodać odrobinę mleka. Upieczony placek wyjąć z piekarnika, przestudzić trochę i jeszcze ciepły polać ciepłą polewą. Gdy całość wystygnie wstawić do lodówki, najlepiej na całą noc. Podawać pokrojony w małe kwadraty. 