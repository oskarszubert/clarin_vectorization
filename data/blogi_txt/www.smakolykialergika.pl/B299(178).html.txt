To mój popisowy numer. Marylin Monroe wśród nalewek - uwiedzie każdego. Ale jej smak to tylko początek długiej listy zalet. Rozgrzewa, relaksuje, poprawia nastrój, działa antyprzeziębieniowo, uśmierza dolegliwości żołądkowe, idealna na niestrawność. I tak dalej :)  Przygotujmy:  250 ml miodu lipowego 250 ml przedniego spirytusu 400 ml źródlanej wody laskę wanilii 3 g cynamonu (ok. 1/2 laski) 2 goździki 1 ziele angielskie 1/5 gałki muszkatołowej cienko obrany kawałek skórki z pomarańczy (ok. 2x6 cm)  Przyprawy utłuc niezbyt dokładnie - nie chodzi o to, żeby był miał ;) Wsypać do miodu wymieszanego z wodą i zagotować. Dorzucić skórkę, ostudzić i wymieszać z alkoholem. Przelać do słoja, dobrze zakręcić i odstawić na tydzień, a nawet 10 dni. Po tym czasie zlać płyn znad osadu i przefiltrować przez, np. papierowe filtry do kawy. Osad także przefiltrować - warto, choć będzie to trwało godzinami. Wszystko wymieszać, rozlać do butelek. Odstawić na co najmniej 2-3 miesiące. Trunek im starszy, tym lepszy. 