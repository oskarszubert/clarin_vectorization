Fajna. Nawet bardzo. Lekka i orzeźwiająca, będzie szczególnie wielbiona przez miłośników połączenia cytrusowo-czekoladowego. Niestety, niezbyt urodziwa, no ale nie jest łatwo równomiernie rozłożyć galaretkę i ganache. Nie zwracajcie na to uwagi, smak rolady wynagrodzi wszystko. Rozpuszczając czekoladę warto zostawić kawałeczki nierozpuszczonej - będą potem przyjemnie chrupać :) Weźmy:  na ciasto:  4 jaja  4 łyżki wrzątku  120 g cukru  łyżeczkę cukru z wanilią  75 g mąki pszennej  50 g mąki ziemniaczanej  płaską łyżeczkę proszku do pieczenia oraz: słoik (450 g) galaretki limonkowej* 150 g gorzkiej czekolady 200 g śmietany 36%      Ganache: śmietanę wlać do rondelka, dodać połamaną czekoladę i powoli podgrzewać na bardzo małym ogniu (ja to robię na płycie ceramicznej, jeśli robicie na gazie, to lepiej w kąpieli wodnej), aż czekolada się rozpuści - prawie, jeśli chcemy mieć chrupiące drobinki, to zostawmy niezupełnie rozpuszczone kawałeczki. Ciasto: żółtka ubić z wrzątkiem na puszysty sos, dodać 2/3 cukru oraz cukier z wanilią i zmiksować na krem. Białka ubić ze szczyptą soli na sztywną pianę, pod koniec dodając resztę cukru i delikatnie wymieszać z żółtkami. Wymieszać mąki z proszkiem i stopniowo przesiewać do masy jajecznej, delikatnie mieszając. Szeroką płaską blachę wysmarować masłem, wyłożyć natłuszczonym masłem pergaminem, wylać równomiernie ciastem. Wstawić do nagrzanego do 175 stopni piekarnika i piec ok. 20 minut. Wyjąć, nałożyć ściereczkę, przewrócić do góry nogami, zdjąć pergamin, ewentualnie obciąć przypieczone, suche boki i zrolować na ścierce. Po ostygnięciu rozłożyć, posmarować galaretką, a na galaretkę wyłożyć ganache. Zrolować, zawinąć w folię aluminiowa i zostawić na kilka godzin w lodówce.  *moja była z Lidla 