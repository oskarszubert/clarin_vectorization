No jakoś nie mogę zapamiętać, czy zupę z kiszonej kapusty zwą parzybrodą czy kapuśniakiem...  Nie ważne. Zupa z resztek, na oko i raczej na chłodniejsze dni, ale ponieważ zapowiadali na jutro ochłodzenie, to zrobiłam. Przepyszna, jak zawsze, zwłaszcza z pajdą domowego chleba. Należy przygotować:  200 g wędzonego boczku (lub resztek wędlin) cebulę 2 marchewki, pietruszkę, po kawałku selera i pora 3-4 większe ziemniaki szklankę kwaszonej kapusty łyżkę przecieru pomidorowego sól, pieprz, kminek, majeranek, liść laurowy, ziele angielskie, 4 ziarenka pieprzu suszony grzybek łyżkę mąki łyżkę smalcu Kapustę nieco posiekać, włożyć do garnka, podlać wodą i gotować do miękkości (ok. 30-40 minut). Boczek czy wędliny oraz cebulę pokroić w kostkę i podsmażyć na smalcu. Dołożyć przecier, przesmażyć i odstawić. Marchewkę pokroić w plasterki, ziemniaki w kostkę, a selera i pietruszkę zetrzeć na tarce o grubych oczkach. Zalać wodą, dorzucić pora, grzybek, liść, ziele i pieprz, posolić do smaku. Gotować 10 minut. Po 10 minutach dodać wędliny z przecierem i gotować jeszcze 10 minut. Następnie dodać kapustę wraz z wodą, w której się gotowała. Dosmaczyć majerankiem, kminkiem i mielonym pieprzem. Zrobić ciemną zasmażkę z mąki i smalcu, dodać do zupy, dobrze wymieszać i zagotować.  Kilka uwag: 1. Dajmy się zupie przegryźć - niech postoi sobie z godzinę w garnku, zanim trafi na talerze. 2. Nie trzeba się ściśle trzymać podanych przeze mnie proporcji - nawet jeśli coś się zmieni, zupa i tak będzie smakowita. 