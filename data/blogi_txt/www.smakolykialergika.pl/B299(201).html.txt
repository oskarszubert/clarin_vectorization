Słodki, rozkoszny i wypełniony bakaliami. Jego pojawienie się w okolicach Nowego Roku jest obowiązkowe, jeśli chcemy, by nadchodzący rok był udany. Czyli magia! ;) Ale można też porzucić zabobony i po prostu rozkoszować się jego bogatym smakiem. Przez cały, okrąglusieńki rok :)  Wystarczy przygotować:  250 g mąki 200 g masła 200 g cukru  5 jaj 2 łyżeczki cukru z wanilią skórkę otartą z 1 cytryny łyżeczkę proszku do pieczenia 3-4 łyżki mocnego alkoholu (daję rum) duży kubas bakalii (rodzynki, orzechy, suszone śliwki - najlepiej dymne, morele, figi, skórka pomarańczowa, kandyzowany arcydzięgiel, kawałki czekolady i marcepana etc. - co kto lubi) Utrzeć miękkie masło, dodając jaja, cukier (także ten z wanilią), skórkę z cytryny, alkohol i mąkę z proszkiem. Wrzucić pokrojone, oprószone mąką bakalie, dobrze wymieszać. Wysoką formę wysmarować masłem i wysypać bułką tartą. Wlać ciasto do 2/3 wysokości formy, wstawić do nagrzanego do 175  stopni (z termoobiegiem) piekarnika i piec przez ok. godzinę - po 45-50 minutach zacząć sprawdzać patyczkiem i jeśli jest suchy, ciasto jest gotowe. Przechowywać niezbyt szczelnie owinięte w papier do pieczenia lub alufolię. 