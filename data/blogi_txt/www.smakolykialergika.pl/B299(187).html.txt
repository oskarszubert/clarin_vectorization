Jak przez mgłę przypomina mi się, że kiedyś widziałam żelowe lody na patyku. A może mi tylko ktoś opowiadał? Że były przezroczyste i sprężyste, i się majtały... W każdym razie fajny pomysł z tymi żelowymi lodami miał ich producent. Pozazdrościłam bardzo. I zrobiłam żelowe, zimne lizaki. Szlaki przetarte - wystarczy domowe żelki zrobić w wersji lizakowej. A dlaczego kiwaczki? Bo się tak fajnie kiwają, czy raczej sprężynują na patyczkach. No ale lizaczki-kiwaczki brzmi lepiej niż lizaczki- sprężaczki, no nie? ;)  Trzeba mieć:  galaretkę w proszku (u mnie Szafirowa) 100 ml wody silikonowe foremki na lizaki + patyczki  Galaretkę przyrządzić według przepisu na opakowaniu zmniejszając ilość wrzątku do 100 ml, rozlać do foremek, odstawić do zastygnięcia. Przed podaniem włożyć formę na 5-10 minut do zamrażarki, wyjąć lizaki i natychmiast podawać, jeśli mają być "lodowe".  Kilka uwag: 1. Lizaki w rzeczywistości są nieco przejrzyste, ale lepiej do ich zrobienia użyć galaretki w mniej intensywnym kolorze - ja przedobrzyłam z tą Szafirową, choć oczywiście dzieci były zachwycone takimi dziwnymi lizakami ;) 2. Lizaki najlepiej podać powbijane w styropian - najpierw należy patykiem do szaszłyków z ostrą końcówką zrobić w styropianowym bloku dziurę, a potem wetknąć w nią patyczek z lizakiem. 3. Lizaków nie trzeba przechowywać w lodówce. 4. Z jednej galaretki wyszło mi 8 lizaków.  Lizaczki-kiwaczki pasują do akcji Kinder Party :) 