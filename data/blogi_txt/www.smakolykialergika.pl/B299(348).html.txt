Kolejny efekt sprzątania. Czy to tylko ja tak mam, że nie ogarniam własnego gospodarstwa domowego? Tym razem w szale porządkowym znalazłam, między innymi, słoik galarety cytrusowej nabyty wieki temu w czasie tygodnia angielskiego w popularnym dyskoncie o germańskich korzeniach, resztkę mocno już scukrzonego karmelu domowej roboty, szynkę w zamrażarce i wiele innych skarbów, jak, dajmy na to, sałatę podejrzanej konduity, przeterminowaną kukurydzę na popcorn, zapomniane pudła z ciastkami od BelVity czy prażone jabłka, które zużyłam do tarty. Te ostatnie nie będą przydatne przy omawianym przepisie, więc niech nas nie zajmują. A z pierwszych wymienionych zrobimy pieczoną szynkę. Weźmy:  szynkę-kulkę na marynatę: 2-3 łyżki galarety z limonki i cytryny pół łyżeczki pieprzu łyżeczkę suszonych warzyw łyżkę octu balsamicznego 2 łyżki karmelu (miodu lub brązowego cukru) płaską łyżeczkę soli  Składniki na marynatę (prócz soli) wymieszać. Szynkę umyć, osuszyć, posolić i posmarować marynatą. Przykryć i odstawić na 24 godziny. Rozgrzać piekarnik do 200 stopni, wstawić mięso bez przykrycia i podpiec przez 10, a następnie podlać wodą, zmniejszyć temperaturę do 175 stopni, przykryć i piec ok. 1,5 godziny. 