Od razu mówię - jeśli lubicie grzybki pławiące się w cebulowym glucie, to ten przepis nie jest dla Was. Natomiast fani chrupiących grzybków w lekkiej, acz ostrej marynacie będą wielce usatysfakcjonowani. Przepis na te grzybki to chyba jeszcze od którejś prababci, można by więc tu jakąś rozprawkę o nawykach żywieniowych... W każdym razie leśne perełki (tudzież inne pyszności) możecie zamawiać u Bogusi via Facebook. A potem delektować się nimi pod zmrożoną wódeczkę lub świeżą szyneczkę, w zależności od metryki czy światopoglądu. Arcyserdecznie polecam.Trzeba wziąć:  kilogram grzybów (kurki, podgrzybki etc.) sól  obraną cebulę   na marynatę:  ½ litra wody  szklankę octu 10%  2 liście laurowe, 7-8 ziaren pieprzu, 3-4 ziela angielskie pełną łyżkę cukru    Oczyszczonym grzybom (ale nie kurkom!) obciąć trzonki (można je zużyć do zupy). Kapelusze włożyć do solidnie posolonego wrzątku (nie dodaje się już soli do marynaty) razem z pokrojoną w ćwiartki cebulą. Gotować do miękkości, np. podgrzybki i inne twardsze ok. 30 minut od ponownego zagotowania wody. Odcedzić. Wymieszać i zagotować składniki marynaty, włożyć grzyby (bez cebuli!), ponownie zagotować, przełożyć do wyparzonych słoików, zalać wrzącą marynatą. Słoiki zakręcić i odstawić w zacienione miejsce na minimum miesiąc. 