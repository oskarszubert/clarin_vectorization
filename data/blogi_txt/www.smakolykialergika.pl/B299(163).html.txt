No bo właściwie dlaczego z cukrem? Ja nie słodzę i nikt nie narzeka. Wręcz przeciwnie. Czyli jest wystarczająco słodki bez cukru. Kompot, rzecz prosta i zdrowa, zwłaszcza jak się przejemy. Tak prosta, że po co przepis, zapytacie. Może po to, by się podzielić odkryciami dotyczącymi suszonek. I pochwalić się najpyszniejszym kompotem z suszu ;) Odmierzyć trzeba:  3 pełne garści suszonych (najlepiej domowych), niesiarkowanych jabłek 3 pełne garści suszonych (najlepiej domowych), niesiarkowanych gruszek 3 małe garści suszonych, dymnych śliwek, także niesiarkowanych laska cynamonu laska wanilii przecięta na pół  Owoce i przyprawy wrzucić do dużego gara, zalać dobrą, zimną źródlaną wodą, przykryć i odstawić na 12-24 godziny. Następnie postawić gar na małym gazie i powoli zagotować. Gotować ok. 20-30 minut i odstawić, by kompot nieco ostygł. Przecedzić. Owoców nie wyrzucać - można nimi nadziać tartaletki, pierogi, zrobić mus etc. 