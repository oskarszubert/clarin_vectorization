Uwaga! Teraz będzie trochę przepisów z dziwnymi zdjęciami. To dlatego, że fotografować potrawy będę wtedy, gdy przepisy na nie będą już musztardą po obiedzie, czyli 24 grudnia. Potem podmienię zdjęcia. Przejdźmy do kutii. Bardzo smaczne i proste danie wigilijne. W oryginale oczywiście z pszenicą i miodem, czyli nie bardzo dla alergików. Kutia ryżowa jest oczywiście dobrze znana, no ale ona też z miodem i orzechami, więc nic to nie zmienia. Przynajmniej dla nas. A zatem proszę bardzo: bezglutenowa, bez miodu i orzechów, ale i tak pyszna. Trzeba mieć:  szklankę ryżu parboiled pół szklanki maku melasę z buraków - do smaku 2-3 łyżki uprażonych pestek słonecznika dozwolone bakalie (daję figi, rodzynki, daktyle i śliwki)  Mak oczyścić, ugotować do miękkości, dobrze osączyć i dwukrotnie zemleć. Ryż ugotować do miękkości i wymieszać z makiem. Dodać melasę do smaku i dobrze wymieszać. Dodać pokrojone bakalie oraz pestki, wymieszać i odstawić w chłodne miejsce na 12 godzin do "przegryzienia". 