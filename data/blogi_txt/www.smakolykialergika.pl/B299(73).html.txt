Chrupiące na zewnątrz, z miękkim, lekko się ciągnącym wnętrzem. Bardzo słodkie. Pyszne. Przepis znalazłam na tym blogu i lekko go zmodyfikowałam.    I tak oto wziąć należy:    1/2 szklanki nierafinowanego cukru trzcinowego  1/3 szklanki melasy z buraków cukrowych  1/2 szklanki oleju  3 łyżki gorącej wody  2 szklanki mąki  płaską łyżeczkę sody  łyżeczkę cynamonu  miąższ z 1/2 laski wanilii  szczyptę soli    A potem: wlać olej do miski, dodać cukier, melasę, wanilię, cynamon, sól, wodę i zmiksować wszystko mikserem tak, by się ładnie połączyło. Dorzucić mąkę z sodą i wstępnie wymieszać mikserem na najniższych obrotach,   a potem łyżką do momentu, aż otrzymamy w miarę homogeniczną masę. Natłuścić blachę i rączki, a piekarnik z termoobiegiem nagrzać do 150 stopni (zwykły do 180 stopni). No, może lepiej w odwrotnej kolejności... Z ciasta formować kuleczki wielkości orzecha włoskiego, lekko spłaszczać i układać   na blasze. Piec 10 minut - nie dłużej, bo zniknie efekt miękkiego środka. Kilka uwag:  1. Pisząc "szklanka" mam na myśli szklaneczkę po Nutelli.  2. Używam melasy z buraków Bauckhoff.   3. Dlaczego najpierw wlewam olej? Bo ponoć ciasto mniej się klei do miski. 4. W kwestii przypraw i korzeni panuje całkowita swoboda w ich doborze, może być też i bez korzeni.  5. Gorąca woda ułatwia połączenie melasy z innymi składnikami.   6. Dłonie należy "co kilka ciastek" smarować olejem, żeby się ciasto nie kleiło do rąk.  7. Najlepiej zdejmować ciasteczka z blachy, gdy są jeszcze ciepłe. 