Na kilku, a może i kilkunastu blogach widziałam słodkości bananowo-toffiowe ;) Nęcące były, więc zaczęłam kombinować, jak tu taki deserek przerobić na odpowiedni dla alergika. Dużo się nie nakombinowałam, właściwie to... sam się wymyślił. Bardzo smaczny się okazał, ale też bardzo bananowosłodki, delikatny, słowem - dla dzieci. Następnym razem pomyślę o wersji dla większych, a nawet całkiem dużych dzieci, czyli z ciastem, krojonymi bananami i... zapewne z czymś jeszcze ;) Potrzebne będzie:  opakowanie śmietanki roślinnej 250 ml (u mnie owsiana) 2 łyżki muscovado szczypta wanilii (niekoniecznie) 4 banany 2 łyżeczki syropu klonowego (można pominąć)  Śmietankę gotować, od czasu do czasu mieszając, z cukrem i wanilią, aż powstanie sos toffi, czyli śmietanka zgęstnieje. Banany zblenderować na mus z syropem klonowym lub odrobiną wody, lekko zmrozić. Do naczynek nalewać trochę toffi, na to nakładać mus bananowy i polewać sosem. Mocno schłodzić, a przed podaniem udekorować plasterkami banana, wafelkiem, posypką etc. 