Tak, tak... Smakołykom stuknęły 2 lata. Fajne 2 lata - udało się przejść od bloga zupełnie nieznanego do Bloga Roku 2012 w kategorii Zdrowie i Kulinaria.   No to z okazji drugich urodzin, tradycyjnie już, konkurs oraz tort. Konkurs łatwy i przyjemny, a tort łatwy i smaczny - jak również nakazuje tradycja.  A oto zasady konkursu:  1. Odpowiedz na pytanie:  Jaki smakołyk chciałbyś/chciałabyś zobaczyć na Smakołykach?  2. Odpowiedzi proszę zostawiać w komentarzach pod tym postem lub w komentarzach na FB.  3. Odpowiedzi można udzielać do północy 30 kwietnia 2013 roku.  4. Zwycięzcę wyłoni jury w osobie mej. Wybiorę najbardziej inspirujący pomysł na potrawę, słodką lub wytrawną. A jeśli nie będę umiała wybrać, przerzucę się na moją ulubioną (ze względu na jej demokratyczność) metodę, czyli losowanie.  5. Nagrodą jest karta upominkowa o wartości 50 złotych do zrealizowania w sklepie Duka. Fundatorem nagrody są Smakołyki.  6. Nagrodę wysyłamy tylko na terenie naszej Ojczyzny, znaczy się Polski.  7. Wyniki konkursu opublikujemy... na początku maja? Wiecie jak to jest - Majówka.   Serdecznie zapraszam Was do udziału w urodzinowym konkursie!      źródło: dukapolska.com    A teraz przejdźmy do tortu. To tort w moim ulubionym smaku, czyli kawowy. Trzeba mieć:  na ciasto: 250 g mąki 200 g cukru 2 łyżeczki proszku do pieczenia 2 czubate łyżki kawy rozpuszczalnej łyżeczkę aromatu waniliowego 50 ml oleju 250 ml wody z 3-4 łyżkami octu balsamicznego 50 ml likieru kawowego na krem: 2 budynie waniliowe w proszku 500 ml dozwolonego "mleka", np. roślinnego, ale nie ryżowego lub wody 200 g bezmlecznej margaryny łyżeczkę cukru waniliowego 4 łyżeczki kawy rozpuszczalnej ewentualnie do nasączenia - 1/2 szklanki wody z łyżką likieru kawowego  Upiec ciasto - zmiksować wszystkie składniki, wlać do natłuszczonej i wysypanej tartą bułką niedużej tortownicy. Wstawić do nagrzanego do 150 stopni piekarnika i piec ok. 35 minut. Gdy wystygnie, pokroić na 2 lub 3 blaty. Przygotować krem: budynie przyrządzić na "mleku" lub wodzie, dodając wanilię. Zdjąć z ognia, dodać kawę i dobrze wymieszać. Margarynę wstępnie ubić mikserem, dodać wystudzoną masę budyniową i zmiksować razem na krem. Blaty przełożyć kremem, lekko docisnąć (zużyć ok. 2/3 ilości kremu). Tort posmarować resztą kremu ze wszystkich stron i udekorować. 