Granola jest super, ale małe ząbki wolą chrupać coś delikatniejszego. No dobra, to niech chrupią, byle nie przysmaki ogólnodostępne w sklepach. Powiem Wam, żem strachała się okrutnie, czy aby wyjdzie ;) Ale udało się - płatki wyszły pyszne, zdumiewająco chrupiące, delikatne. Do zrobienia sobie domowych neskłików można użyć zbóż bezglutenowych i ucieszyć małego (oraz dużego) bezglutka. Nawet w sklepie u nas na zadupiu jest pełen wybór "dmuchanych" zbóż, więc chyba nie ma się co martwić o dostępność składników. Trzeba mieć:  3 szklanki dowolnych preparowanych zbóż (dałam ryż, orkisz i jagła) kilka łyżek miodu z mniszka lub dowolnego słodu czy melasy - do smaku (dałam ze 4, miodu z mniszka) łyżkę karobu  Niedużą blachę wyłożyć papierem do pieczenia (lub użyć blachy z powłoką nieprzywierającą). Na papier wysypać zboża, posypać je karobem i wymieszać, a następnie polać miodem i bardzo dokładnie wymieszać. Wstawić do piekarnika nagrzanego do 150 stopni i piec, mieszając co 3-4 minuty, przez ok. 15 minut. 