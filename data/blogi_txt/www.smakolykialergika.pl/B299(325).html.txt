Biblioteczka mojej mamy zawierała kiedyś pozycję "Leki z bożej apteki" czy jakoś tak. Tak sobie myślę, że tytuł ten ma coś wspólnego z moim uwielbieniem dla naturalnych medykamentów. Jak to mówią: czym skorupka za młodu... W każdym razie, po miodzie z mniszka i syropie sosnowym nadeszła pora na sok z malin. Zrobić i schować do lodówki - będzie na rozgrzewkę oraz infekcje. Dzięki "zimnej" obróbce sok nie traci wartości i jest niewypowiedzianie pyszny. Sezon malinowy właśnie rozkwita, nie przegapcie go. Należy mieć:  maliny - ok. kilkograma cukier - ok. 1/2 kg  Owoce dokładnie przebrać. Te zdrowe układać warstwami w wyparzonym*, suchym słoju, przesypując cukrem - cukier ma stanowić także ostatnią warstwę. Słój przykryć gazą i odstawić w zacienione (sic!) miejsce na kilka dni - aż puszczą sok, a cukier prawie całkowicie lub całkowicie się rozpuści (3-5 dni). Po tym czasie sok zlać, a maliny odcisnąć w tetrowej pieluszce. Sok zlany i odciśnięty wymieszać i rozlać do wyparzonych* butelek. Zamknąć i pasteryzować** ok. 20 minut. *pisząc "wyparzone" mam raczej na myśli "wypieczone" - "dezynfekuję" butelki i słoiki do przetworów trzymając je 10 minut w piekarniku nagrzanym do 100 stopni. **nigdy dotąd nie miałam odwagi nie zapasteryzować takiego soku, ale tym razem odłożyłam buteleczkę niepasteryzowanego i będę ją wnikliwie obserwować :) 