Odkąd moje dzieci odmówiły spożywania kupnych wędlin wszelakich, nawet tych tradycyjnie wyrabianych, zmuszona jestem do wypiekania mięsiw (i domowego wyrobu wędlin, ale o tym innym razem). Na rozmaite sposoby, żeby się nie znudziło. Chociaż i tak najbardziej lubią zwykłą, wieprzową polędwicę gotowaną w warzywnym bulionie. Wróćmy jednak do karkówki. Rzecz wyborna! Nie wiem, skąd mam przepis - może mój, może zerżnięty przed wiekami z jakiegoś czasopisma - ale zaiste wypróbujcie, bo warto. PS. Karkówka na zdjęciu została przekrojona na gorąco (bo jest doskonała także jako danie obiadowe) i dlatego wygląda jak wygląda. Krojona na zimno jest gładziutka i różowiuchna, na pajdce domowego chleba i pod plasterkiem (najlepiej działkowego) pomidora - poezja. Zaopatrzyć się należy w:  niezbyt tłustą karkówkę, tak do kilograma (ale nie całkiem chudą!) 1/3 szklanki oliwy 2 ząbki czosnku po ½ łyżki majeranku, tymianku, rozmarynu i pikantnej pasty paprykowej pieprz i sól wedle uznania Karkówkę lekko zbić tłuczkiem, posolić, resztę składników wymieszać i  marynatą posmarować mięso na kilka godzin przed pieczeniem (ja trzymam mięso w zalewie dobę). Nagrzać piekarnik do 200 stopni, wstawić mięso bez przykrycia, a gdy się podrumieni zmniejszyć temperaturę do 175 stopni i piec 1-1,5 godziny pod przykryciem. Pod koniec pieczenia odkryć, by się jeszcze zrumieniła. Sosem pozostałym po pieczeniu mięsa można polać ziemniaki, a następnie je upiec - palce lizać! Zapraszam do kupowania mojej książki! TUTAJ    Oraz na smakołykowy fanpejdż :) 