Te cukierki nęciły mnie już od dawna, ale nie miałam odwagi. Jakże szkoda straconego czasu! To pyszne i zdrowe takie trochę żelki. Przepis stąd, oczywiście miód pszczeli zamieniłam na mniszkowy, ale w przepisie czytamy, że można użyć syropu klonowego lub ryżowego, więc pewnie syrop z agawy czy melasa będą ok. Skórki można sobie robić z owoców będących w obfitości w danym sezonie, np. teraz ze śliwek, latem z truskawek etc. Ja zrobiłam z mrożonych borówek, bo mi zajmowały miejsce w zamrażarce. Przygotować trzeba:  250 g borówki amerykańskiej 2 łyżki miodu z mniszka, syropu klonowego, z agawy lub innego słodzidła  Owoce umyć, wsypać do garnuszka i powoli gotować przez 15 minut. Dodać miód lub syrop, wymieszać i zblenderować na mus. Mus rozprowadzić na blasze (ok. 25x25 cm) wyłożonej papierem do pieczenia. Wstawić do piekarnika nagrzanego do 75 stopni (z termoobiegiem) i suszyć przy uchylonych drzwiczkach minimum 3 godziny. Dotknąć palcem owocowej skórki - jeśli nie będzie zbyt mocno się uginać (wskazując, że pod wierzchnią, suchą warstwą nadal jest mus), to znaczy, że skórka jest gotowa. Pozostawić w uchylonym piekarniku do ostygnięcia. Oderwać od papieru, pociąć nożyczkami na paski, paski zrolować.  Kilka uwag: 1. Można zrobić rolki z podwójnej ilości składników - wtedy trzeba oczywiście dłużej je suszyć. 2. Wielkość blachy podałam jedynie orientacyjnie, ponieważ mus nie rozpływa się po papierze do pieczenia, więc nie potrzebuje "ograniczników" w postaci ścianek formy. 