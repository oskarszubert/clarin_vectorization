Niech już będą złote podkowy, chociaż mnie przypominają co innego ;) A wam? Uroda rzecz względna, natomiast smak tych ciasteczek - bezwzględnie fantastyczny. Idealnie słodkie, delikatnie kruche, z lekkim "orzechowym" posmakiem. Bardzo udane, zwłaszcza, że powstały w wyniku poświątecznych porządków w lodówce, czyli: zróbmy-z-tym-coś-zanim-spleśnieje ;) Tak to jest, że jak się przed świętami robi za kucharkę oraz cukiernika i dla Alergików, i NieAlergików, to się świąteczne porządki robi po świętach. Dodaję je do akcji Słodka Wielkanoc Alergika.  A zatem przygotujmy:  200 g mąki 150 g cukru 150 g masła słonecznikowego 50 g margaryny łyżeczkę ekstraktu waniliowego łyżeczkę proszku do pieczenia wodę  Miękkie tłuszcze zmiksować z cukrem, zmienić ubijaki miksera na takie w kształcie anglezów ;) Dodać resztę składników z wyłączeniem wody i zmiksować wszystko na coś, co przypomina raczej miałką kruszonkę. Teraz, dalej miksując, stopniowo dolewać wodę - tylko tyle, by uzyskać dość miękkie, ale wciąż zwarte ciasto. Wbrew pozorom ten moment jest bardzo łatwy do uchwycenia! Brać kawałki ciasta wielkości małego orzecha włoskiego, formować z nich wałeczki i układać na blasze w kształt podkówek (lub inny dowolny kształt). Ciasto w ogóle nie klei się do rąk i jest bardzo łatwe w formowaniu. Blachę z ciastkami wstawić do piekarnika nagrzanego do 200 stopni, a po 3 minutach zmniejszyć temperaturę do 150 stopni i piec ciasteczka jeszcze 6-7 minut - aż się zrumienią. 