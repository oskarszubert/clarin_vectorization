Prawdę powiedziawszy, trudno tu mówić o jakimś konkretnym przepisie. Smakołyków pieczonych w słoiku mamy w blogosferze po kokardki, każdy pyszny i piękny. No i właściwie to możemy sobie w słoiku upiec "każdenjeden", a nawet swój ulubiony. Pewnie już nie raz rozpowiadałam na prawo i lewo, że nie znoszę marnować jedzenia, a pasztety wydatnie pomagają mi pielęgnować tę niechęć. Wrzucałam więc do blendera co tam miałam do zużycia i tyle. Efekt super. Weźmy:  2 piersi z kurczaka z rosołu 4-5 pieczarek małą cebulę garstkę suszonych grzybów sól, pieprz, gałkę muszkatołową do smaku (lub inne ulubione przyprawy) ewentualnie dla NieAlergików - jajko bułkę (kajzerkę) 1/4 szklanki masła klarowanego, oliwy lub oleju  Mięso podzielić na mniejsze kawałki. Grzyby namoczyć i ugotować w tej samej wodzie. Oczyszczone pieczarki pokroić na niezbyt małą kostkę, cebulę posiekać i oba składniki podsmażyć, a następnie udusić (ok. 15 minut). Bułkę namoczyć w wodzie, odcisnąć. Wszystkie składniki wrzucić do blendera (grzyby razem z wodą, w której się gotowały) i zmiksować na gładką, niezbyt twardą masę. Jeśli pasztet ma być z jajkiem, to teraz należy je dodać i dobrze wymieszać. Doprawić. Słoiki wysmarować tłuszczem i nałożyć do nich, do 2/3 wysokości, masę pasztetową. Wstawić do nagrzanego do 175 stopni piekarnika i piec, w zależności od wielkości słoików, od 25 do 40 minut.  PS. Pasztet upieczony w małych słoiczkach wygląda super po wyjęciu z nich - jak babeczka :) 