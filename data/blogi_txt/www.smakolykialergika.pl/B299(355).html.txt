Przepyszna, słodziutka i zdrowa, bo z dużą ilością owoców. Nie jest to klasyczna tarta, ale nazywam tak to ciasto, bo jest bardzo cienkie. A właściwie... płaskie. Można do jej zrobienia użyć dowolnych owoców, także z puszki. Najładniejsza wychodzi z twardszymi owocami, np. ananasami, ale rzadko który alergik może ananasy. Im owoc bardziej miękki i soczysty, tym tarta mniej "wyględna", ale jej smak rekompensuje to z nadwyżką. Ach, te skarmelizowane owocki pod pierzynką, a właściwie na pierzynce z cieniutkiego, chrupiącego ciasta...   Wystarczy wziąć:  na ciasto: 1 szklankę mąki 1/4 szklanki cukru 1/4 szklanki klarowanego masła ok. 1 szklankę "mleka" (u nas bebilon pepti rozrobiony na wodzie gazowanej) łyżeczkę proszku do pieczenia na karmelizowany spód: 50 g klarowanego masła 1/2 szklanki brązowego cukru  dowolne owoce - ja zużyłam 3 jabłka i garść wiśni  Formę na tartę wysypać cukrem i wiórkami masła, wstawić na 5 minut do piekarnika rozgrzanego do 180 stopni. Powstały zaczątek karmelu równomiernie rozprowadzić po dnie formy. Składniki na ciasto zmiksować na gładką masę. Obrane i pokrojone owoce ułożyć na rzeczonym "zaczątku", zalać ciastem i całość włożyć z powrotem do piekarnika. Piec w 175 stopniach (z termoobiegiem) około 25-30 minut. Gdy lekko przestygnie odwrócić do góry dnem i wyjąć z formy. Czynność ta nie będzie łatwa, gdy zastosuje się miękkie owoce, dlatego ja odwracam odkrojone porcje na talerzyku. 