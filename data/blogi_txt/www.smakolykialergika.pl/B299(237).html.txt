Szukałam sposobu na zużycie mąki owsianej i znalazłam ten przepis. Bardzo mi się spodobał. Owsiane tortille? Nie kukurydziane, nie pszenne? Owsiane. I smaczne, i łatwe do zrobienia, co jest przeca benefitem nie do zignorowania. Jako że ostatnio jakoś nie po drodze nam z pszenicą, to chętnie wypróbowałam przepis. Fajnie wyszło - placki są elastyczne, można w nie spokojnie zawijać różne różności. Pod przepisem na tortille, autorka bloga pisze, jak zrobić z nich "nachosy" - ale o tym może innym razem... Bierzemy:  2 szklanki mąki owsianej 1/2 łyżeczki soli 1/2-3/4 szklanki ciepłej wody  Do mąki z solą stopniowo dodawać wodę, mieszając ciasto widelcem. Następnie dobrze wyrobić ciasto dłońmi, dodając nieco wody, gdyby było zbyt twarde. Podzielić na 8 części, uformować z nich kule, przykryć mokrą ściereczką i odstawić na 10 minut. Każdą kulę rozwałkować na placek o średnicy ok. 20 cm. Placki smażyć na rozgrzanej, suchej patelni, z obu stron po 1-2 minuty. Upieczone placki przekładać na talerz i przykrywać ściereczką. 