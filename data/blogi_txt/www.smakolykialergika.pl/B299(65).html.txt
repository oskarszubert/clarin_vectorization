Przepyszny. Dzieciaki niezbyt chętnie wciągają chleb z grubej mąki żytniej, a ja chciałabym im piec głównie żytnie bochenki. Zaryzykowałam i dodałam mąkę żytnią żurkową - czyli drobno zmieloną. Efekt: niebo w gębie. Prosty, codzienny chlebek, a jakże pyszny!  Przygotujmy:    500 g mąki orkiszowej  300 g mąki żytniej żurkowej  płaską łyżkę soli morskiej (drobnej)  łyżeczkę muscovado  2-3 łyżki oleju  30 g świeżych drożdży  ok. 4 szklanek ciepłej wody    Wymieszać mąki z solą. Z drożdży, 1/2 szklanki wody, cukru i łyżeczki mąki zrobić zaczyn. Gdy urośnie dodać do mąki, wlać 2 szklanki wody, olej i wyrabiać mikserem z hakami do ciasta. Stopniowo dolewać wody - do uzyskania odpowiedniej konsystencji (miękkiej, ale zwartej - ciasto nie może być zbyt wolne!). Odstawić do wyrośnięcia. Gdy podwoi objętość przełożyć do natłuszczonej formy, wstawić do nagrzanego do 180 stopni piekarnika (z termoobiegiem) i piec godzinę. 