No po prostu muszę się tym przepisem z Wami podzielić. A akurat jest okazja, bo po naszym rotawirusie nie gotuję nic, prócz ryżomarchwianki. Taką sałatkę robiliśmy podczas warsztatów Akademii Smaku Siemens. Wyjątkowo pyszna, dawno nic mnie tak nie zachwyciło. Alergicy pomijają parmezan i zamieniają miód pszczeli na mniszkowy lub syrop z agawy czy inny dozwolony. A pinie na pestki słonecznika. Polędwica dekorowana była bardzo fajnymi rzeczami - liofilizowanym pomidorem, chipsami z topinambura oraz moją ulubioną czarnuszką. Nioooooommmm... Weźmy:  400 g polędwicy wołowej pęczek (sporą garść) rukoli 4 żółte pomidory koktajlowe 4 czerwone pomidory koktajlowe łyżkę orzeszków piniowych 2 łyżki tartego parmezanu (w wersji dla alergików pominąć)  na marynatę: 5 łyżek oliwy z oliwek 3 gałązki świeżego estragonu małą łyżeczkę tłuczonego, czarnego pieprzu małą łyżeczkę siekanej papryki czuszki łyżkę musztardy Dijon  na sos: 2 łyżki miodu (dla alergiów z mniszka lub syrop - klonowy, z agawy etc.) 5 łyżek octu balsamicznego 2 łyżki oliwy z oliwek sól i pieprz do smaku  Wszystkie składniki marynaty dokładnie zmiksować. Oczyszczoną i osuszoną polędwicę wołową włożyć do szklanego naczynia, zalać marynatą i odstawić w chłodne miejsce na ok. 3 godziny. Po tym czasie polędwicę obsmażyć na grillu lub patelni grillowej, a następnie włożyć do pieca nagrzanego do 180°C na około 15-20 minut. Rukolę umyć, osuszyć i urwać końcówki. Pomidory koktajlowe pokroić na cząstki, pinie (lub pestki słonecznika) uprażyć na suchej patelni. Wszystkie składniki sosu dokładnie zmiksować i doprawić do smaku. Polędwicę pokroić w cieniutkie plastry, ułożyć na talerzu, udekorować rukolą, pomidorami, orzeszkami piniowymi, a następnie skropić sosem i, dla NieAlergików, posypać plastrami świeżo tartego parmezanu. 