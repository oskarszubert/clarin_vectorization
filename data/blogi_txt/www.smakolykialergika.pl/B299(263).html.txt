Ciotka Krycha to bardzo fajna ciocia, a w dodatku robi chyba najlepszy piernik błyskawiczny - bogaty w bakalie, miękki i aromatyczny. Zawsze piecze go w takiej oldskulowej półokrągłej keksówce i posypuje cukrem pudrem "dla urody", no pycha po prostu ;) Podaję przepis, który dostałam od cioci, a w nawiasach moje modyfikacje antyalergiczne, np. spożytkowany przy okazji piernika, genialny pomysł Agniechy na wykorzystanie miodu z mniszka :)  Potrzebne będzie:  2 szklanki mąki szklanka cukru paczka cukru waniliowego (u mnie eko z wanilią) jajo (pominęłam) ½ łyżeczki sody (dałam całą płaską) 2 łyżki dowolnych powideł (dałam domowe śliwkowe) paczka przyprawy do pierników (użyłam Konatyi, bo jest bez zbędnych składników) 4 łyżki miodu (u nas z mniszka, można też zastąpić golden syrupem, słodem etc.) ½ kostki masła (dałam masło klarowane, można też użyć margaryny) 1 łyżka kakao (karobu) szklanka mleka (roślinnego - konkretnie owsianego) bakalie - orzechy włoskie, figi, rodzynki, skórka pomarańczowa (bez orzechów, reszta bakalii eko) bułka tarta do formy  Rozpuścić podgrzewając miód z masłem i cukrem, także waniliowym, zalać zimnym mlekiem, dodać powidła i resztę składników, zmiksować. Wrzucić oprószone mąką bakalie i przelać do wysmarowanej masłem/margaryną i wysypanej tartą bułką keksówki. Piec ok. 40 minut w 180 stopniach. Po upieczeniu można posypać cukrem pudrem lub polać jakąś polewą (np. karobową), ale nie jest to konieczne, piernik jest wystarczająco słodki. 