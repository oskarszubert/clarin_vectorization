Już pewnie nie raz, a nawet i nie dwa jadowicie plułam na współczesną pszenicę? Nie to, żeby nam jakoś widocznie szkodziła, no chyba, że weźmiemy pod uwagę mój "pszeniczny brzuch". Bez antypszenicznego frika, ale wolę jednak nie dopuszczać jej do pańskiego stołu zbyt często. Tam, gdzie się da (czyli niemal wszędzie) daję orkisz. Mam wrażenie, że z orkiszem milej się pracuje, ciasto jest jakieś takie inne, przyjemniejsze, jakby bardziej żywe. Wręcz słyszę, jak mówi do mnie: "Wyluzuj, damy radę, wszystko się uda, będzie git". Eeeee... co ja brałam? ;) Zatem brać należy:  400 g mąki orkiszowej typ 1100 łyżeczkę (z górką, ale nie czubatą) soli morskiej 20 g świeżych drożdży łyżeczkę melasy lub słodu łyżkę masła klarowanego, oleju lub oliwy ok. 250 ml letniej wody  Z 50 ml wody, drożdży, melasy i odrobiny mąki zrobić rozczyn. Gdy podrośnie, dodać go do mąki wymieszanej z solą, wlać resztę wody i wyrabiać ciasto mikserem z hakami do ciasta, aż będzie jednolite. Dodać rozpuszczone masło lub olej i jeszcze chwilę wyrabiać. Przykryć ściereczką i odstawić w ciepłe miejsce do wyrośnięcia. Gdy podwoi objętość przełożyć do natłuszczonej keksówki i spryskać wodą. Odstawić jeszcze na pół godziny do podrośnięcia. Wstawić do piekarnika nagrzanego do 200 stopni (z termoobiegiem i naczyniem z wodą), a po 5 minutach zmniejszyć temperaturę do 180 stopni i piec chleb ok. 30 minut. Sprawdzić patyczkiem, czy się upiekł. Jeśli tak, wyjąć z piekarnika, po kilku minutach wyjąć z formy i studzić na kratce. 