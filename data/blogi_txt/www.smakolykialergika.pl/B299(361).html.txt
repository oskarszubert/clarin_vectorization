Wielbię. Szaleję na punkcie. Wiecie, ile mnie kosztuje robota bez możliwości pożerania?! ;) Przepis z mojego kukbuka, doszłam do niego po wielu próbach z różnymi receptami z sieci. Moje tiramisu jest konkretne, żadnego tam "rozwadniania" białkami czy bitą śmietaną. I uwielbiane nie tylko przeze mnie ;) A kto nie może nabiału, niech sobie zrobi takie ;)  Trzeba mieć:  1 kg mascarpone 7-8 żółtek 7-8 łyżek cukru (nieczubatych; tyle łyżek, ile damy żółtek) laskę wanilii 3 łyżki rumu paczka podłużnych biszkoptów ½ kubka mocnego niesłodzonego naparu kawy ok. 50 ml alkoholu, np. amaretto, rumu etc.  Żółtka zmiksować z cukrem "do białości", dodać miąższ z wanilii, jeszcze chwilę miksować. Dodać ser i delikatnie zmiksować do połączenia składników, pod koniec wlewając alkohol. Dużą formę wyłożyć biszkoptami i polać je połową ilości kawy. Następnie nałożyć połowę masy, na nią biszkopty (polać je resztą kawy) i kolejną warstwę masy. Odstawić do lodówki na kilka godzin. Przed podaniem posypać cienką warstwą kakao. 