Moje dzieci mają kompletnego frika na punkcie brzoskwiniowych dżemów. Zmilczę, ile kosztuje mały słoiczek konfitury brzoskwiniowej pewnej znanej firmy, i zmilczę, co w tym słoiczku jest :/ W każdym razie chciałam powiedzieć, że jeśli Wy też tak lubicie, to właśnie pojawiły się brzoskwinie. Można robić dżem domowy!  Przygotujmy:    brzoskwinie (robię z 2 kg)  cukier do smaku (trzcinowy najlepiej) lub inny słodzik    Brzoskwinie umyć i ułożyć w rondlu lub głębokiej patelni. Zalać wodą do połowy wysokości owoców i gotować kilka minut. Odwrócić owoce i zdjąć część skórki. Po kilku minutach znów odwrócić owoce i zdjąć resztę skórki. Podgotowane owoce odstawić do ostygnięcia, a następnie wyjąć pestki. Pozbawione pestek owoce gotować na małym ogniu, aż się rozpadną, a woda odparuje. Posłodzić do smaku (ostrożnie, brzoskwinie nie potrzebują wiele cukru!) i smażyć jeszcze pół godziny. Przełożyć do wyparzonych lub wypieczonych słoików i zamknąć.    Kilka uwag:  1. Nie musimy słodzić cukrem! My akurat bardzo lubimy brzoskwinie z cukrem trzcinowym, ale można użyć dowolnego syropu, słodu, stewii.  2. Brzoskwinie nie mają wiele pektyn, dlatego dżem z nich zrobiony ma luźną konsystencję. Jeśli chcecie go zagęścić, zrobić bardziej "galaretkowaty", dodajcie do smażących się brzoskwiń garść agrestu. 