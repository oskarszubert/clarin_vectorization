Uwielbiam kawę i wszystko, co kawowe. A zatem dlaczego nie robiłam jeszcze kawowych ciasteczek? Sama nie wiem. W każdym razie nadszedł czas na takowe. Spożytkowałam kruche ciasto z przepisu na ciastka Nigelli z małymi modyfikacjami i oto są - kruchutkie ciasteczka z lekką kawową nutą, troszkę dymną, ciutasek gorzką. Nawet niezłe, ale jako że z kawą, to raczej dla dorosłych ;)  Trzeba wziąć:  300 g mąki 250 g margaryny 10 g kawy rozpuszczalnej w proszku  125 g cukru pudru 1/2 łyżeczki sody 1/2 łyżeczki proszku do pieczenia  Miękką margarynę utrzeć z cukrem, następnie dodać resztę składników i miksować, aż się połączą. Z ciasta formować kulki wielkości orzecha włoskiego, lekko spłaszczać i układać na blasze zachowując odstępy. Wstawić do piekarnika nagrzanego do 175 stopni. Po 5 minutach zmniejszyć temperaturę do 150 stopni i piec ciasteczka jeszcze 10 minut. 