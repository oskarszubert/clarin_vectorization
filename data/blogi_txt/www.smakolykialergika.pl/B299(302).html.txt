Mam, proszę ja Was, taki wordowski dokumencik, w którym chowam linki do fajnych przepisów "do zrobienia". Nie przyznam się, ile ów dokumencik ma stron, bo mi wstyd. Na szczęście są takie dni, że nie bardzo jest okazja wybrać się do sklepu i kombinuje się z tego, co jest w domu. No, i dzięki temu, mogłam wreszcie zrobić ryż po kantońsku według Natalii. Niom! Starałam się niczego nie zmieniać, ale ciutas musiałam, robiąc danie z tego, co było pod ręką. Przygotujmy:  szklankę ryżu paczkę mixu chińskiego mrożonego 3 jajka olej sezamowy sos sojowy (miałam tylko ciemny, którego używa się w mniejszych ilościach niż jasny) chilli, imbir, kurkumę, sól, ciemny cukier cebulę 2 ząbki czosnku (przeciśnięte przez praskę) olej do smażenia prażony sezam do posypania  W garnku rozgrzać łyżkę oleju, wrzucić ryż, łyżeczkę kurkumy, sól i podsmażać razem chwilę. Zalać dwoma szklankami wody i ugotować. Odstawić. Jajka roztrzepać z łyżeczką sosu sojowego i usmażyć z nich na oleju omlet (z obu stron). Omlet pokroić w paski. Mocno rozgrzać kilka łyżek oleju w woku lub głębokiej, dużej patelni, wrzucić cebulę, chwilę podsmażać, następnie mrożone warzywa i podsmażać, aż nieco zmiękną. Dodać omlet, wymieszać, następnie ryż i smażyć chwilkę, często mieszając. Zrobić sos z 2 łyżek oleju sezamowego, łyżki sosu sojowego, 1/2 łyżeczki chilli, łyżeczki imbiru, 1/2 łyżeczki cukru i czosnku, dodać do potrawy i wymieszać. Ryż przed podaniem posypać prażonym sezamem. 