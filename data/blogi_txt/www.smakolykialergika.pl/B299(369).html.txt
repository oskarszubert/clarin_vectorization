Synu, jaki chcesz tort na urodziny? Ten co zawsze, ale z truskawkami i polewą. A skąd ja ci wezmę normalne truskawki w kwietniu? Eeee... No to z dżemem.  Tak, wiem, przynudzam. Robię ciągle ten sam tort. Ale co ja poradzę, że moje dzieci go lubią i każą sobie robić? Dobrze, że chociaż dodatki i dekor inny. A! Moje dzieci mogą sobie od czasu do czasu pozwolić na czekoladę, dlatego polewę do tego tortu zrobiłam taką, tyle,że na margarynie. Ale z powodzeniem można tort polać polewą karobową. Weźmy:  na ciasto: 500 g mąki 350 g cukru 3 łyżeczki proszku do pieczenia 1/2 łyżeczki sody  2 czubate łyżki karobu miąższ z 1/2 laski wanilii (lub 3 łyżki ekstraktu lub cukru z wanilią) 500 ml wody 100 ml oleju 6 łyżek octu balsamicznego na krem: 3 budynie waniliowe lub truskawkowe 750 ml dozwolonego "mleka", np. roślinnego, ale nie ryżowego (użyłam owsianego) lub wody 300 g bezmlecznej margaryny miąższ z 1/3 laski wanilii lub 2 łyżeczki cukru z wanilią do nasączenia: herbatka bez cukru do przełożenia: kilka łyżek konfitury z truskawek lub świeże truskawki* na wierzch: polewa karobowa z podwójnej ilości składników  Ze składników na ciasto upiec biszkopt - do wymieszanych suchych składników dodać mokre, zmiksować. Wylać do natłuszczonej i wysypanej tartą bułką formy. Wstawić do nagrzanego do 175 stopni piekarnika i piec 30-35 minut. Upieczone ciasto przekroić na 3 blaty. Budynie przyrządzić na "mleku" lub wodzie dodając wanilię. Margarynę wstępnie ubić mikserem, dodać wystudzoną masę budyniową i zmiksować razem na krem. Blaty nasączyć, posmarować konfiturą, a następnie przełożyć kremem, złożyć i lekko docisnąć.  Wszystkie składniki polewy wymieszać i gotować do momentu, aż masa odpowiednio zgęstnieje - wylana na talerzyk kropla nie rozpłynie się. Przestudzoną masę rozprowadzić na torcie i odstawić ciasto w chłodne miejsce, by polewa zastygła. Dekorować wedle uznania. *Świeże truskawki w kwietniu to, jak mniemam, sama chemia. W sezonie lepiej użyć świeżych, niesypanych owoców, ale poza sezonem polecam przetwory. 