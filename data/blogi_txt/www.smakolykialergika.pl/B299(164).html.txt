Wielbiciele klasyki znajdą u mnie tradycyjne konfitury, a dla tych, którym się trochę znudziło, mam truskawki z kardamonem. Ciekawe i smakowite, nie powiem, chyba jeszcze poeksperymentuję z różnymi dodatkami. Na przykład ze skórką z limonki i pieprzem może fajnie wyjść. Ktoś tak robił? Weźmy:  1 kg truskawek, najlepiej z własnego ogrodu lub eko 1 kg cukru szklankę wody płaską łyżeczkę kardamonu  Truskawki przebrać, wybrać tylko zdrowe, a następnie umyć, odszypułkować i osuszyć. Z cukru i wody ugotować syrop "do nitki". Wsypać kardamon, wymieszać i ostrożnie, stopniowo wkładać truskawki do syropu. Gdy się zagotują, zmniejszyć ogień gotować truskawki bardzo powoli. Zbierać powstającą w czasie gotowania piankę i od czasu do czasu mieszać, energicznie i koliście poruszając rondlem. Po 5 minutach konfiturę zdjąć z ognia i odstawić do następnego dnia. Gdy wystygnie - przykryć. Następnego dnia powtórzyć 5-minutowe gotowanie, i następnego również. W sumie truskawki powinny być gotowane 4, a nawet 5 razy. Słoiki oraz pokrywki umyć, wyparzyć (ja piekę słoiki w 100 stopniach przez 10 minut), osuszyć. Wlewać do słoików gorącą konfiturę, szybko zakręcać i odstawiać do góry dnem do ostygnięcia. 