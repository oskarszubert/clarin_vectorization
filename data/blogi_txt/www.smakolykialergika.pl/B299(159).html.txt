Przebój naszego wigilijnego stołu. Oczywiście muszę robić dwie wersje - dla NieAlergików i normalną. Pamiętajcie, że mak jest bogaty w wapń. Jeśli nie uczula, to należy się cieszyć i zajadać nim jak najczęściej. Sos makowy robię na oko, więc ilości podaję orientacyjne, niekoniecznie prawdziwe i być może mylące ;) Trzeba mieć:  mąkę i wodę na makaron* na sos: 100 g maku syrop z agawy do smaku (miód lipowy dla NieAlergików) ok. 50 ml masła klarowanego pół szklanki śmietany owsianej (zwykłej dla NieAlergików) miąższ z 1/2 laski wanilii dozwolone bakalie (daję figi, rodzynki i morele, dla NieAlergików: rodzynki, figi, migdały i skórkę pomarańczową)  Z mąki i wody zagnieść ciasto, rozwałkować i pokroić na łazanki. Wrzucić do osolonego wrzątku i wyjąć, gdy tylko wypłyną i lekko się zagotują. Odcedzić. Mak oczyścić, ugotować do miękkości i osączyć na sicie. Zemleć czterokrotnie. Na głębokiej patelni rozpuścić masło, dodać wanilię i chwilę razem przesmażać, dosłownie kilka sekund. Masło zdjąć z ognia, dodać śmietanę, ok. 5 łyżek syropu i mak. Wszystko razem mieszać na patelni ustawionej na małym ogniu. W razie potrzeby dodawać do smaku i konsystencji (powinna być gęsta) syropu i śmietany. Gotowy sos wymieszać z makaronem i posypać pokrojonymi bakaliami.  *makaron może być każdy dozwolony, także bezglutenowy; nie trzeba też go robić, w sklepie można kupić łazanki tylko z durum czy innego zboża i wody 