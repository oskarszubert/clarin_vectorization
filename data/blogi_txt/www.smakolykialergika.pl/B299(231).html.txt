Przepis na ołatki wzięłam z książki "Kuchnia u Kowalskich", ale receptura, którą zaraz podam zdążyła mocno wyewoluować. Racuszki są bardzo pyszne i bardzo zdrowe. Robią się właściwie same, natomiast szybko znikają przy udziale osób trzecich ;) Doskonałe wprost z patelni, na zimno i delikatnie odsmażane na maśle. Z syropem klonowym, karmelem, poczciwym cukrem pudrem, a nawet z niczym smakują wybornie. Uwaga! Ołatki to racuszki, w których główną rolę grają jabłka, ciasta jest niewiele - robi za zaprawę ;) Trzeba mieć:  1/2 litra kefiru 2 jajka 1/2 łyżeczki soli 1/2 łyżeczki cukru 1/4 łyżeczki proszku do pieczenia mąkę - na oko, +/- szklankę 4-5 jabłek typu szara reneta (czyli twardych i kwaśnych)  Zmiksować wszystkie składniki, stopniowo dosypując mąkę do momentu, gdy ciasto osiągnie konsystencję dość gęstej śmietany. Odstawić, by odpoczęło. Jabłka umyć, obrać, pokroić w ósemki, a następnie w cienkie plasterki. Wymieszać z ciastem. Smażyć ołatki na oleju, z obu stron, aż się zrumienią, a w środku nie będą surowe. 