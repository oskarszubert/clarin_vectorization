Zapach warzących się powideł śliwkowych to coś, co leczy mnie ze wszystkich emocjonalnych bolączek. Ten aromat domu, bezpieczeństwa i beztroski powinni rozpylać w domach pomniejszej udręki. Dlatego bardzo się cieszę, że takowe powidła warzą się kilka dni :) Jeśli wybierzemy słodkie, dojrzałe śliwki, a powidła będziemy przygotowywać bez pośpiechu, to dodatek cukru będzie naprawdę minimalny.  Trzeba mieć:  5 kg węgierek (oczywiście można więcej, można mniej ;)) cukier do smaku duży gar drewnianą łychę  Śliwki umyć, wydrylować, włożyć do gara. Gar postawić na bardzo małym ogniu, przykryć. Powolutku podgrzewać śliwki - wtedy same puszczą sok, nie trzeba będzie podlewać wodą. Gdy się zagotują, często mieszać i gotować na małym ogniu ok. godzinę, już bez przykrycia. Następnego dnia powtórzyć czynność, następnego także. Gdy śliwki zaczną przypominać konsystencją to, co powinny, czyli powidła, dodać do smaku cukier i pogotować jeszcze z godzinę. Słoiki i pokrywki wysterylizować (ja wkładam czyste słoiki do piekarnika nagrzanego do 100 stopni na kilka minut, a pokrywki parzę wrzątkiem i dokładnie wycieram), napełnić gorącymi powidłami, dobrze zamknąć. Gotowe. PS. Zdjęcie podmienię, gdy powidła będą gotowe :) 