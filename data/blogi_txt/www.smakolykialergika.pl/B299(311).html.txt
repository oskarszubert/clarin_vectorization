Wybaczcie, że ostatnio małą przejawiam aktywność. Ale nie jest łatwo pichcić w przedświątecznym amoku zakupowo-ustaleniowo- sprzątaniowym ;) Wynagrodzę Wam to już za kilka dni, będzie coś dla Alergików, i dla NieAlergików, a tymczasem na osłodę skórka pomarańczowa do wypieków i deserów. Delikatna i aromatyczna. A! Najważniejsza rzecz - dla alergików czy nie, skórkę zawsze robię z pomarańczy ekologicznych (jeden mój alergik może cytrusy, drugi nie). Skórki na bieżąco zamrażam, a jak się uzbiera więcej, to zabieram się za ich smażenie. No, to do dzieła ;) Trzeba mieć:  skórki z pomarańczy bio cukier woda  Skórki dobrze umyć, włożyć do dużego gara, zalać zimną wodą i odstawić na 24 godziny. W ciągu tej doby 4 razy zmienić wodę. Piąty raz zalać skórki wodą, zagotować, wodę wylać, czynność powtórzyć. Gdy skórki ostygną, należy je pozbawić niemal całej warstwy tzw. albedo (ale nie całej!). Należy ocenić, ile objętościowo jest ugotowanych skórek, wziąć mniej więcej 2 razy tyle cukru, dolać nieco wody i zrobić syrop. Do wrzącego syropu włożyć skórki i smażyć je na wolnym ogniu (od czasu do czasu mieszając) do momentu, w którym staną się przejrzyste i odpowiednio miękkie. Sprawdzić syrop, czy jest wystarczająco gęsty. Jeśli nie - odparować na silnym ogniu często mieszając. Jeśli tak - przełożyć skórkę do wyparzonego słoika, zalać syropem i szczelnie zakręcić. Przechowywać w chłodnym i zacienionym miejscu. Odpowiednio przechowywana skórka w syropie może stać nawet ponad rok. 