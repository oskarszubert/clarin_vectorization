Całkiem smakowita przekąska, odpowiednia dla bezglutków. I dobry pomysł na wykorzystanie kaszy kukurydzianej. Polenta, z której robiłam kukufrytki, teraz wystąpiła w roli spodów do pizzerinek. Wybór dodatków zostawiam Wam, ja zrobiłam z salami, ale można dodać to, co zazwyczaj rzuca się na pizzę, czyli pieczarki, szynkę, oliwki, cebulę, kukurydzę etc. Weźmy:   100 g kaszy kukurydzianej  1/2 l bulionu, warzywnego lub np. tego albo wody (zrobiłam na wodzie)  łyżeczkę oleju  szczyptę soli  sos pomidorowy*   salami (i inne dodatki)  oregano    Wymieszać bulion/wodę z olejem, wsypać kaszę i gotować na wolnym ogniu, co jakiś czas mieszając, aż dobrze zgęstnieje. Wylać do płaskiej, natłuszczonej formy, na grubość ok. 1/2 cm i odstawić do stężenia. Blachę wyłożyć papierem do pieczenia. Z polenty wykroić szklanką pizzerinki, posmarować sosem pomidorowym, obłożyć dodatkami i posypać oregano. Wstawić do piekarnika nagrzanego do 175 stopni (z termoobiegiem i dolnym dogrzewaniem) i piec ok. 10-15 minut.     *sos pomidorowy robię wysmażając domową passatę, można też użyć nieco rozwodnionego przecieru 