Można kupić, owszem. Tylko po co, skoro można zrobić w domu? Smak zupełnie inny, wiadomo, co w środku, a zrobienie tego soku zajmuje kwadrans. I jeszcze kwadrans, jeśli pasteryzujemy go na zimę. Tak, wiem - zdradzam objawy nerwicy natręctw. Sama robię soki, wędliny, płatki śniadaniowe, białe sery i jogurty dla NieAlergików, wszelakie przetwory, sama piekę chleb. Ale dlaczego jeszcze nie robię domowego mleka roślinnego!? Weźmy: czarne porzeczki cukier  Porzeczki oczyścić, umyć i włożyć do garnka. Dolać tyle wody, by owoce były nią przykryte. Przykryć garnek pokrywką i zagotować porzeczki. Szybko zdjąć z ognia i przecedzić przez sitko. Owoce odcisnąć w tetrowej pieluszce lub ściereczce. Wyciśnięty nektar dodać do soku, resztki owoców wyrzucić. Sok posłodzić do smaku, jeszcze raz zagotować pod przykryciem, zdjąć szumowiny i rozlać do wysterylizowanych butelek. Przechowywać w lodówce. Jeśli sok ma być schowany na zimę, to butelki z sokiem powinny być pasteryzowane przez 15 minut. Tak przyrządzony sok jest bardzo intensywny, dlatego przed podanie warto go rozcieńczyć wodą. 