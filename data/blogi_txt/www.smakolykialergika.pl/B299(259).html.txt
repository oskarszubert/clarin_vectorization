"Coraz bliżej Święta", jak śpiewali w reklamie pewnego napoju, a zatem trzeba pomyśleć o pierniczkach, babie i tym podobnych. Bo piernik już mam :) Co prawda mogę je zrobić dodając przypraw piernikowych do ciastek melasowych, ale te ciastka nie dają się wałkować i wycinać. Zmodyfikowałam więc przepis z mojego cookbooka, mam go od lat, nawet nie wiem, skąd się wziął. Najważniejsze, że dał się przerobić na przyjazny alergikom - pierniczki wyszły dobre, acz niezbyt śliczne. I jeśli mam być szczera, wolę ciasteczka melasowe w roli pierniczków niż pierniczki we własnej roli ;)  Weźmy:  600 g mąki 200 g syropu klonowego 200 g cukru 100 g klarowanego masła szczyptę soli płaską łyżeczkę sody rozpuszczoną w ok. 1/2 szklanki soku lub wody z łyżeczką octu balsamicznego paczkę przypraw do piernika łyżeczkę karobu (niekoniecznie, tylko wtedy, gdy chcemy ciemniejsze pierniczki)  Syrop z cukrem, masłem, solą i przyprawami podgrzać, przestudzić. Wyrobić z resztą składników - gdyby ciasto wydawało się zbyt suche, dodać syropu i masła. Uformować kulę i odstawić do lodówki na parę godzin, a nawet kilka dni. Ciasto rozwałkować na grubość 1/2 cm, wykrajać figurki. Piec ok. 20 minut w 150 stopniach z termoobiegiem. Dekorować według gustu i możliwości ;) 