Słodziutkie i tłuściutkie, ciągnące się i chrupiące jednocześnie. Bardzo mniamuśne, taka trochę beza dla alergików. Zawsze robię je ze zwykłego kleiku ryżowego, ale może warto poeksperymentować z kaszkami smakowymi, np. bananową czy gruszkową. Albo dodać wanilii, czy tam czego dusza zapragnie. Potrzebujemy:    100 g kleiku ryżowego  100 g masła klarowanego 1/3 szklanki cukru  pół łyżeczki proszku do pieczenia (niekoniecznie)  lodowatej wody  dowolnej marmolady    Masło trzeba dokładnie wetrzeć palcami w kleik wymieszany z cukrem i proszkiem. Masę podlewamy wodą, ale z wielkim umiarem, tyle tylko, żeby się składniki skleiły. Mocno ugniatamy ciasto zbijając je w kulę, a następnie odrywamy po kawałku, toczymy w dłoniach kulki wielkości orzecha włoskiego i układamy na blasze wyłożonej papierem do pieczenia. W każdą kuleczkę wrażamy mały palec, a w powstałą w ten sposób dziurkę - odrobinę marmolady. Piekarnik z termoobiegiem nagrzewamy do 200 stopni i wkładamy do niego ciastka na 5 minut, następnie zmniejszamy temperaturę do 175 stopni i pieczemy 5-10 minut, aż kulki będą lekko złociste, a marmolada apetycznie zapieczona. I gotowe!    Kilka uwag:  1. Woda musi być baaaardzo zimna, a ugniatanie silne, by użyć jej jak najmniej - gdy wody będzie zbyt dużo, ciasteczka się po prostu rozpłyną podczas pieczenia.  2. Najsmaczniejsze są następnego dnia - wtedy stają się bardziej miękkie i ciągnące wewnątrz, choć ich skórka wciąż chrupie, rzecz jasna.  3. Pieczone bez proszku wychodzą twardsze i mniejsze. Ja wolę z proszkiem, ale jeśli pieczemy je dla malucha, to lepiej proszek pominąć.  4. Smakiem tych ciasteczek mogą się cieszyć osoby na diecie bezglutenowej, trzeba tylko pamiętać, by piec je na proszku do pieczenia przeznaczonym dla bezglutków.  5. Ciasteczka można odtłuścić kładąc je jeszcze ciepłe na ręczniku papierowym. 