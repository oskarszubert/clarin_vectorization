Czyli bida-tarta, ale bardzo smaczna, z resztek. Niestety, dla NieAlergika. Nie lubię marnować jedzenia, więc jak widzę, że coś się "nie zjada" lub że w najbliższym czasie "nie pójdzie", to wrzucam do zamrażarki. Następnie nadchodzi moja cykliczna, sprzątaniowa idee fixe i wtedy wyciągam. Jak znalazł! Tarta jest konkretna, dlatego najlepiej podać ją z michą sałaty z winegretem. Należy mieć:  gotowe ciasto fancuskie małe pętko dobrej kiełbasy (lub trochę boczku czy wędliny) cebulę pół szklanki śmietany 2 jajka ok. szklanki serów żółtych pokrojonych w kosteczkę sól, pieprz, gałkę muszkatołową, czosnek granulowany łyżkę smalcu (lub innego tłuszczu)  Kiełbasę pokroić w słupki, cebulę w ćwierćplasterki i podsmażyć razem na smalcu. Śmietanę dobrze wymieszać z jajkami i doprawić do smaku. Ciasto ułożyć na wyłożoną papierem do pieczenia formę do tarty. Ciasto ponakłuwać, posypać kiełbasą z cebulą, serem, a następnie polać sosem jajecznym. Tartę wstawić do piekarnika nagrzanego do 200 stopni (termoobieg, dolne dogrzewanie) i piec ok. 20 minut. 