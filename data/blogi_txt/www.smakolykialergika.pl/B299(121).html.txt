Jakoś nie mam zaufania do sklepowych miksów śniadaniowych typu musli, crunchy etc. A nawet gdyby zaufanie się znalazło, to nie znajdzie się raczej takiego przysmaku bez kakao, orzechów, syropu glukozowo-fruktozowego czy niesiarkowanych owoców. Chcesz coś zrobić dobrze - zrób to sam. Moja ulubiona zasada. I Zorga. To chyba nie za dobrze... przynajmniej dla niego. Weźmy:  2 szklanki ulubionych i dozwolonych płatków zbożowych (użyłam owsianych) szklankę ulubionych i dozwolonych pestek (dałam mieszankę słonecznika, sezamu i lnu) szklankę ulubionych i dozwolonych, niesiarkowanych suszonych owoców, pokrojonych (u nas figi, daktyle, morele, rodzynki i goji) 3 łyżki oleju 100 ml syropu klonowego, miodu z mniszka, syropu z agawy etc. (dałam miód z mniszka)  Głębszą blaszkę wyłożyć papierem do pieczenia. W misce wymieszać płatki z pestkami. Wymieszać miód z olejem i wlać do płatków. Dobrze wymieszać i przełożyć do blaszki. Wstawić na nagrzanego do 150 stopni piekarnika i piec, od czasu do czasu mieszając, aż mieszanka się lekko zrumieni - ok. 20-25 minut. Dodać pokrojone owoce, wymieszać, wyłączyć piekarnik i zostawić w nim granolę jeszcze na kilka minut. Po ostudzeniu przesypać do szklanego słoja. 