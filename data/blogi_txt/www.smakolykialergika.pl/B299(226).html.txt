Przyznam się szczerze, że jak zobaczyłam graveyard cake, elegancko nazwany tutaj "nawiedzonym ciastem", to nie mogłam się doczekać Halloween. Zerknijcie na zdjęcia, niektórzy naprawdę robią cudeńka ;) Mnie niestety nie staje ani talentu, ani czasu, żeby się równać z mistrzami zdobienia... Zrobienie tego ciasta w wersji dla alergików nie będzie zbyt trudne, a pociechy będą wdzięczne za tak, par excellence, niesamowitą słodycz ;) Wystarczy mieć:  ciasto bananowe lub karobowy biszkopt upieczony z ciemnym muscovado (!) w prostokątnej formie ciastka przypominające kształtem nagrobki (u nas ciasteczka karmelowe Lotus) bezglutenowe ciastka korzenne Bezgluten - pokruszone będą udawały ziemię  na masę z pianek marshmallow - do zrobienia duszków: 100 g pianek marshmallow  ok. 200 g cukru pudru łyżeczkę wody  na polewę "czekoladową": 6 łyżek cukru 2 czubate łyżki karobu ok. 1/2 szklanki wody szczyptę ziarenek wanilii lub łyżeczkę cukru waniliowego łyżkę masła klarowanego  na lukier do ozdabiania: cukier puder wrzątek  Piekąc ciasto należy zamienić zwykły cukier na dark muscovado, by wypiek miał ciemną barwę. Jeśli ciastu urośnie czubek - bardzo dobrze, należy go odciąć i pokruszyć, będzie "ziemią". "Ziemi" z czubka będzie zapewne zbyt mało, dlatego należy też pokruszyć ciastka - nie muszą to być akurat te wymienione w składnikach, ale ciastka korzenne Bezglutenu są na karobie i nie mają w składzie alergenów. Zrobić masę cukrową tak jak w tym przepisie i ulepić z niej duszki. Przygotować polewę: wszystkie składniki wymieszać i gotować do momentu, aż ciecz zacznie gęstnieć i będzie się nadawała do pokrycia ciasta. Polewą posmarować ciastka i zrobić duszkom oczy oraz buzie, resztą posmarować ciasto i natychmiast posypać je pokruszonymi ciastkami. Gdy polewa na ciastkach zastygnie zrobić odrobinę bardzo gęstego lukru, a następnie tymże lukrem stosowne napisy na "nagrobkach". "Nagrobki" powtykać w "cmentarz", gdyby nie chciały wchodzić, to zrobić szparki nożem. Duszki nadziać na wykałaczki i wbić w ciasto. I gotowe!  No to.... BOO!!! lub, swojsko: UHUUUUUUUU!!! 