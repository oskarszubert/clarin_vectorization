Rzecz prosta, przyjemna i wygodna :) Bierzemy przepis na ciasto do strucli, wycinamy z niego kółka (nie z przepisu, jeno z ciasta ;)), nakładamy śliwki lub co kto może, chce i lubi, do pieca i gotowe. Można zjeść na śniadanko czy podwieczorek, można zabrać do szkoły, pracy itd.  Przygotujmy:  ciasto na struclę czyli: 3 szklanki mąki 3-4 łyżki cukru (dałam 4) szczypta soli szczypta miąższu z laski wanilii 1-1i1/2 szklanki wody (lub roślinnego mleka czy mieszanki mlekozastępczej) 20 g świeżych drożdży 1/4 szklanki oleju  oraz: suszone śliwki niesiarkowane ewentualnie cukier puder i wrzątek na lukier (ja nie dałam, bo chciałam nie nazbyt słodkie drożdżówki)  Śliwki namoczyć - niezbyt długo, żeby nie straciły formy. Z pół szklanki wody, łyżeczki cukru, łyżeczki mąki i drożdży zrobić zaczyn, a gdy ruszy, dodać do mąki wymieszanej z cukrem i solą oraz wlać pół szklanki wody (ja dałam 2/3). Dobrze wyrobić robotem; gdyby ciasto było zbyt twarde - dolewać po troszku ciepłej wody. Nie powinno być też zbyt wolne, bo się bułeczki będą rozpływać. Dodać wanilię, a następnie olej i wyrabiać jeszcze ze 3-4 minuty. Przykryć ściereczką i odstawić w ciepłe miejsce aż podwoi objętość. Podsypać mąką, rozwałkować na 1,5-2 cm i wykrawać szklanką okrągłe bułeczki. Na każdą położyć śliwkę i odstawić do wyrośnięcia. Piec ok. 25 minut w 150 stopniach z termoobiegiem. Gdy wystygną - polukrować, choć nie jest to konieczne. 