Prosty przepis, z ciastem świetnie się pracuje, a efekt naprawdę niezły. Przepis znalazłam tutaj i od razu zaadaptowałam :) Bierzemy:  3 szklanki mąki 3 łyżki cukru szczyptę soli szczyptę miąższu z laski wanilii 1-1i1/2 szklanki wody (lub roślinnego mleka czy mieszanki mlekozastępczej) 20 g świeżych drożdży 1/4 szklanki masła klarowanego (lub oleju) słoiczek powideł śliwkowych oraz szklankę cukru pudru i wrzątek na lukier  Z pół szklanki wody, łyżeczki cukru, łyżeczki mąki i drożdży zrobić zaczyn, a gdy ruszy, dodać do mąki wymieszanej z cukrem i solą oraz wlać pół szklanki wody (ja dałam 2/3). Wyrabiać robotem dość długo (ja pozwoliłam mikserowi pracować ok. 10 minut). Gdyby ciasto było zbyt twarde - dolewać po troszku ciepłej wody. Dodać wanilię, a następnie rozpuszczone masło i wyrabiać jeszcze ze 3-4 minuty. Przykryć ściereczką i odstawić w ciepłe miejsce aż podwoi objętość. Podsypać mąką i rozwałkować dość cienko (1/2 cm) na prostokąt, posmarować powidłami, zwinąć jak roladę, przekroić wzdłuż na pół. Obie półrolady opleść wokół siebie jak sznurek, umieścić na blasze wyłożonej papierem do pieczenia i pozostawić do wyrośnięcia. Piec 30 minut w 150 stopniach z termoobiegiem lub 175 bez. Cukier puder wsypać do miski, dodać kilka łyżek wrzątku i ucierać lukier podlewając wodą do uzyskania pożądanej konsystencji. Ostudzone ciasto polukrować i... zajadać.  Kilka uwag: 1. Wyrabiając ciasto należy uważać, by nie było zbyt miękkie - ze zbyt wolnego nie zrobimy ładnej strucli. Ale jeśli komu nie zależy na urodzie... 2. Zamiast masła można podobno użyć oleju - ja nie robiłam strucli na oleju, więc nic na temat smaku olejowej strucli powiedzieć nie umiem. 3. Można oczywiście użyć dowolnych powideł, niekoniecznie śliwkowych. 4. Ciasto tuż po upieczeniu jest troszkę gumowe, ale po 2-3 godzinach od upieczenia jego konsystencja staje się taka, jaka być powinna. 