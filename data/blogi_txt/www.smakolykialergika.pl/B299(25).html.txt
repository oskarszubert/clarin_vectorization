Bardzo łatwe, a przepyszne. Tak to właśnie jest, że te "niewymęczone" potrawy smakują najlepiej. Polędwice można robić na dwa sposoby: z cebulą lub bez. Wersja z cebulą jest minimalnie pyszniejsza, ale mnie rzadko chce się ją robić. Jednakowoż, by sprawiedliwości stało się zadość, podaję przepis z cebulą, a zdjęcie bez ;) I wybaczcie zdjęcie - z powodu wielkiego pośpiechu musiałam pykać szybko w trakcie smażenia ;) Przygotujmy:    2 polędwice wieprzowe  4 cebule  pełną łyżkę cukru trzcinowego  5 łyżek octu balsamicznego  2 łyżki oliwy płaską łyżeczkę tymianku  1/2 łyżeczki granulowanego czosnku sól i pieprz do smaku    Mięso pokroić w plasterki, cienko rozbić. Cebulę pokroić w półplasterki, posolić i powoli smażyć na oliwie, aż zmięknie i się zezłoci. Odsunąć na bok patelni lub przełożyć do miseczki. Na patelnię wlać troszkę oliwy, wsypać cukier i gdy zacznie się rozpuszczać - wlać ocet (uwaga, będzie bardzo pryskać), zamieszać i kłaść na to kotlety. Obsmażać z obu stron, dodając tymianek, czosnek oraz sól i pieprz do smaku. Gdy mięso zacznie odparowywać, dorzucić cebulę, wszystko razem chwilę smażyć - do momentu, gdy potrawa zacznie się oblepiać karmelem. 