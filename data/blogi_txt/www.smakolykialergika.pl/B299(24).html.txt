Jakoś tak to wygląda, że coraz więcej przepisów dla NieAlergików u mnie... No ale sami chcieliście ;) Mamy alergików proszę o wybaczenie i obiecuję rychły rachunek sumienia i poprawę :)  A póki co szarlota z bakaliami a'la pleśniak, bardzo smaczna, zwłaszcza jak kto ma w ogrodzie starą jabłoń, co postanowiła w tym roku obdarować półtoną swych kwaśnych owoców (ona tak ma co 2-3 lata, demencja starcza ;)) i musi sobie codzienną szarlotkę urozmaicić. To znaczy tenże "kto", a nie stara jabłoń ;) Przygotujmy (na dużą blachę):    3 szklanki mąki  4 jaja  2 szklanki cukru  200 g masła  2 łyżeczki śmietany  2 łyżeczki proszku do pieczenia  2 łyżeczki mąki ziemniaczanej  5-6 kwaśnych jabłek (raczej dużych)  łyżkę posiekanej kandyzowanej skórki pomarańczowej  2 łyżki rodzynek  skórkę startą z cytryny cukier waniliowy  łyżeczkę cynamonu    Z mąki, żółtek, 1/2 szklanki cukru, masła, śmietany i proszku zagnieść ciasto i podzielić na dwie części w proporcjach 3/4 do 1/4. Mocno schłodzić ciasto w lodówce. Jabłka obrać, pokroić na kawałki i delikatnie wymieszać z 1/2 szklanki cukru, cukrem waniliowym, cynamonem, rodzynkami oraz skórką cytrynową i pomarańczową. Z białek ubić pianę, pod koniec dodać szklankę cukru, jeszcze trochę ubijać, a na koniec wsypać mąkę ziemniaczaną i wszystko razem dokładnie zmiksować (ja ubijam pianę mikserem). 3/4 ciasta zetrzeć na blachę, rozprowadzić, ugnieść - warstwa powinna być cienka. Wstawić do piekarnika nagrzanego do 175 stopni (termoobieg) i podpiekać przez 10 minut. Wyjąć, wyłożyć jabłka, na jabłkach rozprowadzić pianę, a na nią zetrzeć 1/4 ciasta. Ponownie wstawić do piekarnika i piec ok 30-35 minut w 150 stopniach. 