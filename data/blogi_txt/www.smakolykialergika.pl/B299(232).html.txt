Pyszne, ale strrrrrasznie słodkie, usatysfakcjonują każdego łasucha. Na szczęście niezbyt słodki krokant zrównoważy ich wybujałą słodycz. Łatwe i szybkie w przygotowaniu. Przepis na batony mignął mi gdzieś kiedyś na jakiejś amerykańskiej stronie czy blogu. Był oczywiście grubo wyposażony w chocolate chips i inne cuda niezbyt dobre dla alergików. Okroiłam, zmodyfikowałam i oto są. Proszę Państwa... BATONY!  Przygotujmy:  na batony: 1 szklankę cukru 1 szklankę pianek marshmallow (dobrze upchaną ;)) 1/4 szklanki wody 3 czubate łyżki masła słonecznikowego łyżeczkę pasty waniliowej lub szczyptę ziarenek wanilii  na krokant: 100 g ziarna słonecznika 50 g cukru łyżeczkę masła klarowanego Płaską foremkę wyłożyć folią spożywczą. Przygotować krokant: na patelni stopić masło, dorzucić posiekane ziarna słonecznika, cukier i obsmażać aż się skarmelizuje. Wyłożyć na talerz i ostudzić. Cukier, pianki, wodę i wanilię wymieszać i gotować ok. 10 minut. Wrzucić masło słonecznikowe i dokładnie zblenderować. Podczas blenderowania operować urządzeniem tak, by trochę napowietrzyć masę. Gdy będzie gładka, wylać do formy, a gdy wystygnie odstawić do lodówki do stężenia. Stężoną masę pokroić na batoniki, każdy batonik obtoczyć w krokancie i zapakować w celofan.  Kilka uwag: 1. Batony się trochę kleją, więc przed krojeniem trzeba je bardzo dobrze schłodzić, a po obtoczeniu w krokancie przechowywać w lodówce. 2. Krokant najlepiej przygotować z minimalnej ilości cukru. 