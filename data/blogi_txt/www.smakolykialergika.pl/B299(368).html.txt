Pyszny, lekki tort, bardzo brzoskwiniowy. Uwaga - w cieście są żółtka, ale jeśli nie możecie żółtek, to po prostu je pomińcie, ale dodajcie łyżkę naturalnego octu. Upiekłam ten tort dla Sufjana. Jego mama zrobiła piękne ozdoby z masy cukrowej. Zdolna bestia! Swą barwę "ser" zawdzięcza dodatkowi kurkumy. Jako gość Sufjanka miałam okazję tortu spróbować i powiem Wam, że wstydu nie było ;) Robiąc ten tort mocno improwizowałam, ale mam nadzieję, że udało się w miarę wiernie odtworzyć przepis. Zdjęcie dzięki uprzejmości Doroty - dziękuję! Niestety, nie dysponujemy zdjęciem tortu w przekroju, ale wierzcie mi - wyglądał bardzo ładnie. Należy mieć:  na ciasto:  300 g mąki ok. 250 ml dozwolonego mleka, np. roślinnego lub wody  200 g cukru pudru  50 ml oleju  2 żółtka  łyżeczkę cukru z pieczoną wanilią  2 łyżeczki proszku do pieczenia  ½ łyżeczki sody  na krem:  ok. 600 ml dozwolonego mleka (dla Sufjana było bezlaktozowe, można użyć roślinnego)  puszkę brzoskwiń galaretkę brzoskwiniową w proszku  2 łyżki cukru  łyżkę żelatyny Ciasto: składniki zmiksować, wlać do natłuszczonej tortownicy, wstawić do nagrzanego do 175 stopni piekarnika i piec do suchego patyczka - ok. 30 minut. Gdy ciasto wystygnie, ściąć ewentualny, zbyt wyrośnięty czubek, a pozostały placek przekroić wszerz na pół.   Krem: galaretkę, cukier i żelatynę rozpuścić w 200 ml wrzątku, dodać mleko oraz ok. 100 ml zalewy z brzoskwiń. Zmiksować i odstawić w chłodne miejsce, by masa zaczęła tężeć. W tym czasie spodni blat nasączyć syropem z brzoskwiń i posypać pokrojonymi w grube plastry brzoskwiniami (odłożyć kilka plastrów do dekoracji). Tężejący krem wyłożyć na brzoskwinie (zostawić nieco kremu do posmarowania wierzchu tortu), na krem nałożyć drugi placek i nasączyć syropem. Lekko docisnąć i odstawić do stężenia. Wierzch tortu posmarować resztą kremu, udekorować tort. Jeśli zostanie jeszcze trochę syropu, można z niego zrobić, dodając odpowiednią ilość żelatyny, galaretkę do posmarowania udekorowanego kremem i brzoskwiniami wierzchu. 