Od nawyku do nałogu czyli Ogólnopolska akcja GRAM, BO MUSZĘ!09.02.2013 | kategoria: W zakamarki duszy    Od początku lutego w naszej szkole wiszą „dziwne” plakaty z napisem: Gram, bo… muszę. Dziwne, bo takie czarne i trochę nie zrozumiałe dla większości z nas, z uwagi na to, że skreślone jest w nich słowo LUBIĘ i zamienione słowem MUSZĘ. Jest to nowa Ogólnopolska kampania społeczna finansowana ze środków Funduszu Rozwiązywania Problemów Hazardowych. Celem akcji jest zwiększenie świadomości problemu, jakim jest czynne i nadmierne zainteresowanie tego typu rozrywką i jakie mogą się wiązać z tym niebezpieczeństwa np. wydawanie wszystkich oszczędności na grę, a  w przyszłości, utrata całego majątku młodych ludzi. Sam znam takie przypadki. Adresaci nowej akcji, to przede wszystkim młodzież w wieku od 15 do 24 lat oraz ich rodzice, opiekunowie i wychowawcy. Okazuje się, że młodzi ludzie grywają w gry uznawane  za hazardowe blisko dwukrotnie częściej niż sądzą ich rodzice ─ mówi Piotr Jabłoński, Dyrektor Krajowego Biura ds. Przeciwdziałania Narkomanii. Ze statystyk wynika, że niemal jedna czwarta ogółu badanej młodzieży gra na automatach, tyle samo deklaruje udział w grach internetowych, 17% zawiera zakłady bukmacherskie, a 6% bywa w kasynie. Niekontrolowana gra hazardowa niesie za sobą wiele negatywnych skutków, szczególnie dla młodzieży. Są to przede wszystkim uzależnienia, prowadzące do nałogu. Ostatnio we wpisie Czy jesteś uzależniony/a od nawyków? pisałem, czym są nawyki i jak one powstają. W tym przypadku,  nabywanie nieprawidłowych nawyków staje się przyczyną uzależnienia i nałogu, od którego trudno jest się już uwolnić, ponieważ często nie zdajemy sobie z niego sprawy. Tu musi nam pomóc ktoś kto widzi problem i stoi z boku – nasi rodzice, wychowawca lub psycholog. Nie masz ochoty czytać? No to masz problem… Czy gdybyś mógł (a) przed komputerem spędzić całą dobę, to byś to zrobił(a) bez potrzeby snu, picia, jedzenia, chodzenia do toalety itp.? Czy na pytanie rodziców: Czy nie uważasz, że grasz zbyt dużo? – odpowiadasz dość nerwowo? Twierdzisz, że to nie jest uzależnienie, tylko przyjemność?  Problem ten poruszał niedawno magazyn dla gimnazjalistów Victor nr 23 z września 2012.  W artykule Gram, gram i… GRAM!, opisano, jak działa komputer na nasz mózg i osobowość. Oto fragment tego artykułu: Emocje związane z grą wyzwalają adrenalinę – to ona sprawia, że potraficie kilka godzin spędzić, nie wstając z krzesła  i zapominacie o jedzeniu, piciu, telefonie do kolegi, nakarmieniu rybek, nie mówiąc już o odrobieniu lekcji. Odcinacie się od świata zewnętrznego, dajecie całkowicie pochłonąć się grze, czas biegnie obok was, za oknem zapada zmrok, dzień zamienia się w wieczór, a wy tego nie widzicie… I wówczas można już mówić o uzależnieniu. Oburzycie się: a cóż to za uzależnienie? Przecież to rozrywka, nie można jej porównywać z alkoholem, czy narkotykami! Jasne, że tak, ale to co zbliża manię komputerową do innych uzależnień, to emocje, jakie wyzwala. Człowiek nie uzależnia się od maszyny, ale od emocji jakie ona w nim wyzwala. Objawem takiego uzależnienia jest też brak zainteresowania innymi sferami życia np. brak korzystania z zajęć pozalekcyjnych lub brak pasji i chęci relacji z otoczeniem.  Mistrzowie klikania najczęściej na pytania o zainteresowania piszą - nie wiem. Na pytania o zajęcia dodatkowe odpowiadają - nie chodzę. A na pytanie o sposób spędzania wolnego czasu, odpowiadają - granie na komputerze i słuchanie muzyki. Jeśli Ty też tak właśnie odpowiadasz na te pytania, jesteś na dobrej drodze do uzależnienia i  poważnego nałogu, z którego wyjścia może nie być.  Taki przypadek analizowaliśmy na wakacyjnych warsztatach literackich w Pięknej Górze. Oglądaliśmy i omawialiśmy problemy naszej generacji, na podstawie filmu Sala Samobójców, który oczywiście polecam każdemu. Przygotowałem końcowy fragment filmu, kiedy to bohater cierpi na „narkotyczny głód Internetu” czyli brak nałogowego kontaktu z komputerem – wynik jego nieuleczalnego uzależnienia. Po tej scenie, spokojnie odchodzi „w stronę światła…”. Jest to jednocześnie przestroga dla jego towarzyszy gry, którzy w efekcie, jeden za drugim,  opuszczają tę gry… Być może to już na zawsze i nigdy do niej nie wrócą. Zresztą zobaczcie sami ten fragment filmu.  Przy okazji pragnę podziękować naszemu wykładowcy na warsztatach literackich odbywających się w Pięknej Górze na Mazurach (lipiec 2012) oraz specjalistce od scenariuszy i krytyki sztuki – Pani Urszuli Obara, która przeprowadziła nas na swoich zajęciach przez ten trudny i delikatny temat uzależnień. Jak się mogę domyślać z obserwacji nowej kampanii społecznej Gram, bo… muszę oraz po ilości plakatów w naszej szkole, jest to dość poważny problem i bardzo ważny, szczególnie  dla nas – młodych ludzi. Chodzi przecież o naszą przyszłość! =========================== Niżej jest miejsce na Twój komentarz  -  wpisz go   Podobne wpisy na temat:    Czy jesteś uzależniony/a od nawyków?  Jeśli chcesz otrzymywać powiadomienia o wpisach na tym blogu, dodaj swój e-mail do SUBskrypcji tutaj    Podziel się na: Tagi: akcja, film, fundusz, gra, hazard, internet, kampania, komputer, LITERATURA, nałóg, nałogi, rodzice, Sala Samobójców, samobójcy, społeczna, uzależnienie 