Amazonia, Indianie Satere i leśna szkoła05.02.2012 | kategoria: Polecane, W zakątki świata    Myśleliście kiedyś czy dzieci indiańskie w Amazonii też chodzą do szkoły i jak spędzają wolny czas? W listopadzie 2010 roku razem z rodzicami, siostrą i bratem wyruszyłem do Brazylii. Pierwszym miejscem gdzie dotarłem była Amazonia. Do stolicy województwa Amazonii – Manaus dolecieliśmy samolotem pokonując trasę ok. 12 tysięcy kilometrów z  Polski przez San Paulo. Stąd przeprawiliśmy się promem na drugi brzeg rzeki Rio Negro co w tłumaczeniu znaczy „Rzeka czarna”. Po drodze podpłynęliśmy jeszcze do miejsca, gdzie spotykają się dwie rzeki – Rio Solimoes (jasna) i Rio Negro (czarno-czerwona) zmieniając się w Amazonkę. Ciekawostką tego miejsca jest to, że wody  obydwu rzek płyną obok siebie przez ok. 100 kilometrów, zanim nastąpi ich pełna dyfuzja czyli wymieszanie się. (Kliknij w zdjęcie i powiększ je -przesuwaj strzałkami kolejne zdjęcia)       Na drugim brzegu wsiedliśmy w autobus kursujący do wiosek i miasteczek w amazońskich lasach w kierunku Iranbudy i po godzinie dojechaliśmy do mostu na mniejszej rzece. Stąd już pieszo doszliśmy do „Posada Amazonas”. Drugiego dnia wyruszyliśmy drogą rzeczną do selvy czyli do piętrowego lasu amazońskiego. Dzięki Sylwio i jego maczecie, poznawaliśmy wiele roślin w tym lianę, z której piliśmy wodę, największe drzewo amazońskie tzw. kapokowe oraz rośliny lecznicze  np. chininę. Zobaczyliśmy wielkie mrówki calówki i inne niespodzianki np. korę drzewa, której zapach ponoć jest składnikiem perfum Chanel 5.         Po południu łowiliśmy piranie i obserwowaliśmy życie rybaków na rzece. Ryby piranie łowiliśmy na kolacje. Wyraz pirahã składa się z sylab „pira” co w języku tubylców znaczy ryba i „nia” – zęby.       W nocy popłynęliśmy na kajmany, aby przyglądnąć im się oko w oko. Świecąc dużą lampą w ciemnościach rzeki widać było tylko wiele par czerwonych oczu patrzących w naszą stronę. Nasz przewodnik Sylwio sprytnie wyłowił małego kajmanka, którego każdy mógł dotknąć, potrzymać i oglądnąć z bliska. Później wrzucił go do wody.     Kolejnego dnia płynęliśmy około pół godziny, dalej poszliśmy przez las do wioski Indian z plemienia Satere. Aby nas przyjęli musieliśmy wielkim kijem grzecznie zapukać w…  „żelazne drzewo”. To w dżungli jest tak jak pukanie do drzwi.  Po chwili nasłuchiwania czy ktoś nam odstuka – dostaliśmy odpowiedź. Zapraszają nas – idziemy. Deszcz pada i jest mokro, ale to nic. We wiosce byliśmy w domu szamanów a także w nietypowej szkole. Szkoła miała nazwę „Pancerników” co nie znaczy, że to byli czołgiści ale nazwa pochodzi od brazylijskiego zwierzęcia – pancernika.                Szczególnie zainteresowała mnie ta szkoła, bo była zupełnie inna niż nasza. Nie miała ścian, okien ani drzwi i zrobiona była z szałasu.  W szkole były mniejsze i większe dzieci – uczyły się j. portugalskiego. Moi koledzy z Amazonii mieli ciekawe imiona np. Himba, Imehi.  Łejta co w języku satere oznacza „Ptaszek”, a Ajato znaczy Jaguar. Inne dzieci nazywały się „Jaszczurka” albo „Ciasteczko z manioku”. Zaśpiewali dla nas w języku satere piosenkę, którą chyba każdy na świecie zna pt. Panie Janie. W odpowiedzi – zaśpiewaliśmy to samo po polsku i było bardzo fajnie. Jak wyglądało nasze spotkanie? Zobaczycie na filmie.  Żegnamy się. Mali Indianie pomagają nam jeszcze wypchnąć łódź zakopaną w błoto na brzegu. Z dżungli wyruszyliśmy w powrotną drogą  autobusem. Dalej przepłynęliśmy promem pod wielkim mostem, który był wtedy w budowie. Jego Centralny filar wznosi się na wysokość 162 metrów to jest ponad 50 pięter. Ten most  działa już od 24 października 2011 i ma całkowitą długość – 3595 metrów. Łączy dwa brzegi Rio Negro i umożliwia przejazd z Manaus do Iranduby. Ponoć to dopiero pierwszy most zbudowany na rzece Amazonce. Jeszcze tylko port w Manaus – stolicy województwa z pięć razy większego niż Polska – stanu Amazonia,  lotnisko i wyruszamy w dalszą drogę. Tym razem do okręgu wielu kopalń – stanu Minas Gerais, a dokładnie do Ouro Preto i Mariana. Ale o tym co tam jest ciekawego napiszę  już w kolejnym wpisie na blogu za kilka dni, kiedy tylko wrócę z obozu narciarskiego. =========================================  Niżej jest miejsce na Twój komentarz  -  wpisz go       Podziel się na: Tagi: Amazonia, Amazonka, Brazylia, Chanel 5, chinina, deszczowe, dżungla, Indianie, kajmany, lasy, liana, Manaus, natura, pancernik, Panie Janie, pirania, Pousada Amazonia, przyroda, Rio Negro, rośliny, rośliny lecznicze, równikowe, rzeka, San Paulo, Satere, selva, Sylwio, szkoła, zwierzęta 