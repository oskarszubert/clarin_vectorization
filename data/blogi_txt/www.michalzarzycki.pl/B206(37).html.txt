Laboratoria z fizyki na Politechnice Dziecięcej w Rzeszowie16.06.2012 | kategoria: W świat nauki    Dzisiaj skończyła się moja kolejna „podróż w nieznane” – szósta sesja Politechniki Dziecięcej w Rzeszowie, na której miałem możliwość uczestniczyć. Aby dostać się na Laboratoria z fizyki, trzeba było wygrać konkurs ogłoszony w lutym tego roku. Wybrano 10 prac z fizyki. Laureaci konkursu stali się jednocześnie uczestnikami zajęć Laboratorium z fizyki (lista obok na zdjęciu – kliknij aby powiększyć). Łącznie w semestrze odbyło się 4 spotkania po 1,5 godziny, a zajęcia odbywały się w soboty po południu w budynku „K 36″ Politechniki Rzeszowskiej przy al. Powstańców Warszawy 6. Równocześnie odbywały się też laboratoria z grafiki komputerowej a we wcześniejszych godzinach – zajęcia teoretyczne w budynku „S”. Zadaniem Politechniki Dziecięcej jest pokazanie młodym „studentom” czegoś, czego nie mają w szkołach. Okazuje się, że Politechnika Dziecięca chce zainteresować nas – dzieci nauką. Przedstawiona w ciekawy i dostosowany do wieku uczestników sposób doprowadzi do tego, że zaczniemy interesować się nie tylko grami video i TV, ale też przedmiotami ścisłymi (matematyka, fizyka, chemia) w szkole. Ich nauka będzie łatwa i przyjemna. Prowadzone są tu wykłady i laboratoria z fizyki, mechaniki, chemii czy astronomii tak, aby dzieci zainteresowały się tym. Jak możemy przeczytać na stronie Politechniki Dziecięcej – jeśli uda się zainteresować młodych słuchaczy tematyką wykładów, to może już niedługo niektórzy z nich wybiorą drogę naukową, a dzięki temu Polska zyska nowych naukowców? Na zajęciach laboratoryjnych z fizyki dowiedzieliśmy się wielu ciekawych informacji o elektryczności i magnetyzmie. W świat doświadczeń i wiedzy z tej tematyki wprowadzili nas: dr Tadeusz Jasiński i dr Jan Mamczur (na zdjęciu obok – kliknij aby powiększyć zdjęcie). Atmosfera na zajęciach była  bardzo miła. Często śmialiśmy się i było dużo dobrego humoru. Wszyscy podczas robienia „sztuczek fizycznych” doskonale się bawiliśmy. Przy okazji uczyliśmy się tego co było nam wcześniej nieznane. Wykładowcy pokazywali nam możliwość  braku odczuwania bólu przy uderzaniu młotkiem w kowadło położone na ręce. Obserwowaliśmy urwanie się tylko dolnej nitki, za którą szybko ciągniemy duży drewniany klocek, mimo że druga, górna nitka, na której wisi ten klocek, jest bardzo naprężona. Dowiedzieliśmy się, że ciałom o dużej masie… „nie chce się ruszać”. Przykładem było ściąganie serwetki spod dzbanka, który się nie przewrócił. Tworzyliśmy prąd z magnesu i odwrotnie – magnes z prądu. Mieliśmy za zadanie zbudować jak najwyższą konstrukcję tak, aby się nie rozpadła. Wyrzucaliśmy też kuleczki z rury, korzystając ze sprężonego gazu pod ciśnieniem. Było jeszcze wiele, wiele przeróżnych doświadczeń. Dowiedzieliśmy się również, że prąd można wytwarzać za pomocą… ogórka. Nie tylko od samego ogórka, ale od kiszonej wody. Źródłem elektryczności w tym doświadczeniu była reakcja chemiczna zachodząca między kwaśną wodą z ogórków kiszonych a metalami (w doświadczeniu użyto dwóch różnych metali: stalowego noża i aluminiowego widelca, może też być miedziana blaszka ). Jest to ogniwo elektrochemiczne. Na podobnej zasadzie  działają bateryjki, które kupujemy często w sklepie. Czy wiesz, że… można zrobić takie czary, iż po podłączeniu ogórka do sieci elektrycznej… ogórek się zaświeci??? Jak to możliwe? Kiszony ogórek zawiera bardzo dużo wody (około 95%) oraz wiele jonów. Elektrolit, powstały w procesie fermentacji ogórka w osolonej wodzie, umożliwia przepływ prądu przez ogórek. Oczywiście, po podłączeniu go do napięcia elektrycznego. Przepływający prąd ogrzewa ogórek, tak jak włókno żarówki i ogórek świeci!  A wierszyk z pewnego filmu poniżej brzmi: „Przez zagrody i podwórka, płynie tani prąd z ogórka”    Uwaga! Nie podłączaj sam/a ogórka do sieci energetycznej, gdyż panuje tam za wysokie napięcie  i ryzyko porażenia prądem elektrycznym! Politechnika Dziecięca w Rzeszowie rozpoczęła działalność w 2009 roku. Działa przy Politechnice Rzeszowskiej i powstała z myślą o studentach, którzy przyjdą „jutro”.  Jednym z pomysłodawców Dziecięcej Politechniki jest Antoni Wydro, wicekurator oświaty w Rzeszowie. Cała idea wzięła się z obserwacji rynku pracy – jak twierdzi: - Dostrzegamy, że bardzo trudno jest zdobyć pracę ludziom z wykształceniem humanistycznym, a najłatwiej tym, którzy mają wykształcenie w kierunku technicznym. Z kolei w szkołach uczniowie niechętnie uczestniczą w zajęciach z fizyki, chemii czy matematyki. Trzeba było coś zmienić – wyjaśnia.  – Chcemy pokazać, że te przedmioty mogą być bardzo atrakcyjne, że to może być piękna wędrówka po krainie wiedzy, umiejętności, poznawania świata. W programie Politechniki Dziecięcej znalazły się zajęcia m.in. z fizyki, mechaniki, chemii, lotnictwa i astronomii. Politechnika Dziecięca adresowana jest przede wszystkim do uczniów szkół podstawowych ale też z kl.1 gimnazjum, którzy będą uczestniczyć w wykładach organizowanych przez wykładowców Politechniki Rzeszowskiej jak i specjalistów z zewnątrz. Zajęcia odbywają się w soboty raz w miesiącu, na terenie Uczelni. Profesor na Wydziale Chemicznym Politechniki Rzeszowskiej Wiktor Bukowski,  na jednym z wykładów Politechniki Dziecięcej mówił: - Wszystko co nas otacza zaczyna się od chemików. A chemicy to tacy trochę kombinatorzy, tworzą różne rzeczy – powiedział.  – Chcemy pokazać, że chemia jest wszechobecna i od niej bardzo dużo zależy. Przy okazji zainspirować dzieciaki do tego, aby poznawały coś nowego, bo to od nich będzie zależało później, jak ten świat będzie wyglądał.    (aby powiększyć zdjęcia – kliknij w nie) Dokładnie tak samo jest z fizyką – jest wszechobecna i otacza nas zawsze i w każdym czasie. Kiedy jej się bliżej przyjrzymy, to może niektórych z nas nawet zacząć fascynować. Wtedy eksperymentowanie staje się przyjemną zabawą, a  fizyka w szkole – ciekawa i znacznie prostsza. Tego życzę wszystkim koleżankom i kolegom z gimnazjum i liceum oraz  sobie.    p.s. POLITECHNIKA RZESZOWSKA w czasie roku szkolnego organizuje też spotkania dla uczniów gimnazjum. Na zajęcia nie możemy się sami zgłosić, ale musi się zgłosić szkoła. Zgłoszenia przyjmuje Pan dr Jan Mamczur (na zdjęciu wyżej), któremu również dziękuję za pomoc i dokonaną korektę,  opisów doświadczeń z fizyki w tym wpisie. Źródła: http://www.youtube.com/watch?feature=fvwp NR=1 v=0jDeTzwyHF8 http://pd.prz.edu.pl/plany-zajec/laboratoria/laboratoria/ http://pd.prz.edu.pl/plany-zajec/wyklady/ http://www.krosno24.pl/informacje.php3?id=4514#  http://clever.p lejada.pl/56,ogorek__czy_zarowka,czywiesz_detal.html http://www. gazetaprawna.pl/wiadomosci/artykuly/311611,politechnika_rzeszows ka_otwiera_politechnike_dziecieca.html     Inne wpisy z tematu - fizyka: Jak przekłuć balon aby nie pękł?  Dyfuzja makaronu z wodą  Czy można zaobserwować Pole Magnetyczne Ziemi?  Odkrywcza podróż w nieznane po Centrum Nauki Kopernik  Finał konkursu projektów naukowych Programu Feniks z fizyki w gimnazjum  Marzenia wynalazców – balony i szybowanie w przestworzach    Podziel się na: Tagi: chemia, elektryczność, fizyka, gimnazjum, konkurs, Laboratoria z fizyki, laboratorium, laureaci, laureat, liceum, magnetyzm, matematyka, ogórek, ogórek kiszony, Podkarpacie, Politechnika Dziecięca, Politechnika Rzeszowska, prąd, Rzeszow, student, w Rzeszowie, woda 