Los jej wyraźnie sprzyja. Zyskała sporą popularność dzięki reklamie, a do tego dostała ciekawe role w dwóch przebojowych serialach. Wygląda na to, że w roku 2014 Barbara Kurdej-Szatan zostanie jedną z największych gwiazd telewizji. Za mundurem panny sznurem? Być może. Ale jeśli to piękna dziewczyna nosi wojskowy uniform, może dojść do nie lada zamieszania. Przekonają się o tym bohaterowie polsatowskiego serialu „Pierwsza miłość”, gdy do ich grona dołączy urocza żołnierka, Agnieszka Sikorska. Błażej (Paweł Krucz) będzie pod jej wrażeniem. Ku zadowoleniu ojca (Jan Jankowski), który postanowi wyswatać go z umundurowaną pannicą. Co z tego wyniknie? W postać Agnieszki wcieli się właśnie Barbara Kurdej-Szatan, 28-letnia aktorka z Opola, dotąd znana głównie jako blondynka z reklamy telefonii komórkowej. W „Pierwszej miłości” pojawi się już w styczniu. Z kolei miesiąc później widzowie telenoweli „M jak miłość” będą mieli okazję zobaczyć Kurdej-Szatan w nowej, odświeżonej czołówce serialu. Aktorka zastąpi Joannę Koroniewską w roli Małgosi Chodakowskiej. To już wiadomość oficjalnie potwierdzona, choć przez ostatnie kilka miesięcy mnożyły się plotki, jakoby producenci sagi o Mostowiakach mieli zamiar zrezygnować z Kurdej-Szatan ze względu na jej jednoczesny udział w produkcji Polsatu. Tak się na szczęście nie stało. Blondynka z reklamy na stałe zagości w „M jak miłość” dopiero w okolicach wakacji. Według scenariusza Małgosia ma przejść w USA operację plastyczną, stąd jej nowy wygląd. Aktorka nie ukrywa tremy, choć jednocześnie przyznaje, że to nie pierwszy raz, gdy musi przejąć po kimś rolę. Z pomocą przychodzi jej doświadczenie sceniczne, gdy wielokrotnie musiała zastępować inne aktorki (np. Małgorzatę Sochę w Teatrze 6.piętro). Barbara Kurdej-Szatan deklaruje zresztą, że mimo iż popularność dała jej telewizja, nie zamierza rezygnować z kreacji teatralnych. Trudno się dziwić jej przywiązaniu: to właśnie dzięki scenie poznała swojego obecnego męża, Rafała. Spotkali się podczas próby do musicalu „Hair” w Gliwicach. Los sprawił, że aktorka ostatecznie nie wzięła udziału w spektaklu, ale znajomość przetrwała.  Barbarę i Rafała połączyły dwie wielkie pasje. Pierwsza z nich to muzyka. Oboje uwielbiają śpiewać: on jest wokalistą zespołu RH+, ona występuje w chórze gospelowym. Pojawili się także w drugiej edycji „X Factora”, w składzie grupy Soul City. Ich drugie olbrzymie zamiłowanie to sport. Aktorka śmieje się, że skoro Rafał zaprosił ją na pierwszą randkę na basen, a oświadczył się na nartach, to ciekawe, co wymyśli na piątą rocznicę ślubu. Państwo Szatanowie są szczęśliwymi rodzicami dwuletniej Hani. Choć oboje są mocno zapracowani, starają się poświęcić córeczce każdą wolną chwilę. Aktorka nie ukrywa dumy, że maleńka dziewczynka już próbuje śpiewać. Ciekawe, czy w przyszłości Hania pójdzie w ślady rodziców? /źródło Interia.pl/  Powiązane notki: Kurdej-Szatan zagra Gosię Mostowiak! Poznajcie nową Małgosię Chodakowską! Olga Bołądź – Nie będzie miała urodzin Weronika Rosati – O Niej marzą mężczyźni Córka chce z niej zrobić złużącą 