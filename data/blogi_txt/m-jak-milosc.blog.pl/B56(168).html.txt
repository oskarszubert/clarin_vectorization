Losy bohaterów serialu, który kochają miliony Polaków, dostarczą nam jesienią niezapomnianych wrażeń. Marta przyjmie pomoc Andrzeja i postanowi dać mu drugą szansę, a Paweł po rozwodzie będzie gotowy na nowy związek. Miłość potrafi nas zaskoczyć w najmniej oczekiwanym momencie naszego życia. Nawet jeśli czujemy się zranieni i wydaje nam się, że partner przestał być dla nas kimś ważnym – do drzwi nagle puka uczucie. Tak będzie w przypadku Marty (Dominika Ostałowska) i Andrzeja (Krystian Wieczorek). Mężczyzna, który wie, że popełnił błąd zdradzając ukochaną, robi wszystko, żeby mu wybaczyła. Jednak dopiero ciężka choroba dziecka sprawi, że Marta pozwoli Andrzejowi zbliżyć się do siebie. U Ani (Julia Paćko) lekarze zdiagnozują guza przysadki mózgowej. Prawdopodobnie konieczna będzie operacja. Marta będzie załamana, ale z pomocą przyjdzie Andrzej, który postanowi ją wspierać w tych tak ciężkich chwilach. Po słowach, jakie usłyszą z ust doktora Kazana (Olgierd Łukaszewicz), przytuli ją i zapewni, że razem będą walczyć o życie córki. Wspólnie spędzona noc będzie dowodem na to, że parę nadal łączy ogromne uczucie. Postanowią być znowu razem. Kłopoty nie ominą Pawła (Rafał Mroczek), który rozwiedzie się ze swoją niedawno poślubioną żoną (Agnieszka Więdłocha). Teraz mężczyzna jest wolny i choć przeżywa rozstanie, będzie szukał miłości. Agnieszka (Magdalena Walach) również będzie przeżywać rodzinne rozterki. Mama małej Izy postanowi ją odzyskać. Olszewska odmówi oddania dziewczynki. Stwierdzi, że nie jest pewna, czy Ewa nadal nie bierze narkotyków. Postanowi walczyć o opiekę nad dzieckiem. Nadal może oczywiście liczyć na pomoc Tomka (Andrzej Młynarczyk), któremu coraz trudniej ukryć, że Agnieszka jest dla niego kimś więcej niż przyjaciółką. W jesiennych odcinkach nie zabraknie emocji, a losy bohaterów udowodnią, że miłość lubi płatać figle… /źródło Interia/  Powiązane notki: Nowy sezon… nowy romans? Trzeba zamknąć pub! Dominika Figurska – Po pierwsze: kochać Poniedziałek: Proszę, żeby pan włożył majtki! Łukasz trzyma kciuki za Andrzeja 