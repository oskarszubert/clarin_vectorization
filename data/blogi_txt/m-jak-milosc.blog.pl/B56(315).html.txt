Trudno się z nią spotkać. Joanna Koroniewska albo kręci zdjęcia do nowych programów telewizyjnych, gra w teatrze, albo zajmuje się córką. My umawiamy się na rozmowę w trakcie lekcji baletu Janki. – Jest ci gorąco? Zdejmujemy bluzkę? – pyta czule dziewczynkę. Jest bardzo troskliwa. Z drugiej jednak strony to twarda i nieustępliwa osoba. Już na początku naszej rozmowy zaznacza, że nie będziemy rozmawiać o tym, co dzieje się u niej w domu, jak układa się jej z Maciejem Dowborem i co ze ślubem. W ogóle bardzo rzadko umawia się z dziennikarzami. W zeszłym roku udzieliła w prasie tylko dwóch, autoryzowanych wywiadów. Dla nas zrobiła wyjątek. Joanna Koroniewska opowiedziała o rozstaniu z „M jak miłość” o byciu „królową lansu” i dlaczego nie chce dzielić się z mediami informacjami o swoim prywatnym życiu. Muszę przyznać, że „M jak miłość” wciąż jest prawdziwym fenomenem telewizyjnym. W maju produkcja miała większą oglądalność niż Liga Mistrzów. W kraju, gdzie kręci się tak mało rzeczy, rezygnowanie  z popularnego serialu, który daje bezpieczeństwo finansowe to chyba duże ryzyko? Joanna Koroniewska: To nie była łatwa decyzja, ale bardzo przemyślana. Po raz pierwszy zaczęło do mnie docierać, że jestem zmęczona rolą w serialu, kiedy urodziłam moją córkę Jankę, czyli cztery lata temu. Uświadomiłam sobie, że moja postać mnie po prostu drażni. Nie utożsamiałam się z nią, nie pasowała do mnie. Poza tym uznałam, że to najwyższa pora, by coś zmienić.  Małgosia Mostowiak to przecież miła dziewczyna. Tak pewnie myśli połowa Polaków. Ale trochę bezmyślna. Drażniło mnie jej rozpieszczenie i niedojrzałość. Nie chciałam być ciągle utożsamiana właśnie z nią. Wielu dziennikarzy mówiło mi później po wywiadach, że nie mam nic wspólnego z Małgosią. Byli tym nawet zaskoczeni. Śmieję się, że z moim aktorstwem nie jest chyba źle, skoro potrafię zagrać kogoś tak bardzo odmiennego ode mnie. Co ci w niej przeszkadzało? Na przykład to, jakie miała podejście do macierzyństwa. Kiedy urodziłam Jankę, Małgosia także zostałą mamą i pamiętam, że właściwie parę tygodni po porodzie wyjechała do Włoch, a dziecko zostało w domu. Nie mogłam absolutnie zrozumieć, dlaczego świeżo upieczona matka  tak się zachowała. Zdaję sobie sprawę z tego, że są w życiu ekstremalne momenty i czasami ludzie czują się zmuszeni do robienia rzeczy, których nie chcą, ale moja bohaterka zostawiła dziecko, bo akurat miała taką fanaberię. Dla mnie to kompletnie niezrozumiałe. Scenarzyści nie mogli zafundować Małgosi czegoś  ciekawszego, co bardziej pasowałoby tobie? No i co by wymyślili? Czwartego męża? To nie miałoby sensu i byłoby już kompletnie niewiarygodne. Joanna Koroniewska jako Małgosia Mostowiak Nie brakuje ci w ogóle tego serialu? Grałaś w nim ponad 10 lat. Brakuje mi bardziej ludzi, tych naszych pogaduszek na planie, ale nie samej pracy w tej produkcji. Moja decyzja naprawdę była świadoma. Czytałam już gdzieś chyba ze trzy razy, że wracam do „M jak miłość”, ale zapewniam, że to tylko plotki. Poza tym nie przesadzałabym z tą pustką, o której mówisz. Ludzie myślą, że serial jest jak życie i spędzam na planie każdy dzień, ale tak nie jest. Choć byłam jedną z głównych bohaterek, to czasami miałam 4 dni zdjęciowe, innym razem 10. Nie ma więc mowy o jakiejś niewyobrażalnej pustce, której teraz nie mogę niczym zastąpić. Nie bałaś się powiedzieć producentom, że odchodzisz? Proszę cię! Jestem już dużą dziewczynką i uważam, że po tylu latach funkcjonowania w jednej produkcji miałam prawo poczuć się nią zmęczona. Nie mogę się bać mówić o tym, czego chcę. Na planie wszyscy pięknie się ze mną pożegnali, dostałam kwiaty. Było miło. Czytałam, że po odejściu z serialu załamałaś się i zaszyłaś w domu. Zero imprez, zero wyjść. Naprawdę? To ciekawe. Ja generalnie nie chodzę na imprezy. W moim kalendarzu mam wpisane może ze trzy wyjścia w roku. Nie mam w zwyczaju pokazywania się na otwarciach sklepów, czy pokazach mody. Mam małe dziecko i chcę spędzać czas z moją córką. No i nie załamałam się po odejściu z serialu, ale znalazłam wreszcie czas na to, aby zastanowić się nad sobą, nad tym czego chcę. W ciągu ostatnich kilku lat trochę zapomniałam o sobie i samorozwoju. Teraz wreszcie mam chwilę by pomyśleć nad tym wszystkim. No i co z tego zastanawiania się wynika? Zaczęłam na przykład biegać. Nie mam rozpisanych żadnych treningów, ale biegam co drugi dzień po 5-6 kilometrów. Wiesz jakie to wyzwala endorfiny? Przestałam chorować, czuję się świetnie. A zawodowo jakie cele sobie teraz stawiasz? To bardzo dobre pytanie, ale trochę dziwnie jest odpowiadać na nie w kraju, w którym aktorzy nie mają aż tak wielu propozycji. Nasze cele musimy więc dopasowywać w pewnym sensie do możliwości rynku. W najbliższym czasie zajmę się na pewno nagrywaniem audiobooków. Kocham pracować głosem. Poza tym mam dwa projekty: „Pięć porcji zdrowia”, gdzie z Andrzejem Polanem mówimy jak zdrowo odżywiać rodzinę, a także „Pogotwie rachunkowe”. Koroniewska pomaga Polakom dbać o ich finanse? Już czytałam opinie  ludzi, którzy nie mogli się nadziwić, co ja będę robić w tym programie. Tak więc uwaga, tłumaczę: nie jestem znawczynią w dziedzinie ekonomii i nie takie mam zadanie. Jestem prowadzącą, która ma rozmawiać z bohaterami programu i pomagać im w rozwiązywaniu problemów. Może nie jestem absolwentką SGH, ale uważam siebie za osobę zaradną, przedsiębiorczą i wiem, jak gospodarować domowym budżetem. Miałam w swoim życiu różne momenty. Wiele razy, właściwie od małego musiałam oszczędzać i sobie dorabiać. Tę wiedzę i doświadczenia staram się przekazać na antenie. W programie będą oprócz mnie profesjonalni eksperci, a także gwiazdy znane ze swojej przedsiębiorczości. Wiem, że koncentrujesz się także na teatrze. Tak. Oprócz spektakli w Teatrze Komedia, kolejny rok jeżdżę  po Polsce ze sztuką „Jabłko”. Podobno bilety są już wykupione do końca grudnia. Podoba mi się to, że nawet w dobie kryzysu teatr jest w stanie rozkochać w sobie widza.  Joanna Koroniewska w spektaklu „Jabłko” Grasz studentkę medycyny opiekującą się kobietą chorą na raka. Nie bałaś się tej roli? W prawdziwym życiu zajmowałaś się swoją mamą, która także walczyła z nowotworem. Przyznam się, że zanim zdecydowałam się na udział w spektaklu stoczyłam walkę sama ze sobą. Później już po premierze, gdy do Polski przyjechał autor sztuki, powiedział mi, że bardzo go zaskoczyłam swoją grą. Nie spodziewał się, że tak młoda osoba zagra tak przekonywująco i dojrzale. A ja po prostu znałam tego rodzaju doświadczenia niestety dobrze. Ja wiem jak to jest, kiedy ktoś bliski choruje. Bardzo cię boli, kiedy ludzie cię krytykują? W jednym z wywiadów w 2010 roku powiedziałaś, że jesteś taką dziewczynką do bicia. Wtedy tak się czułam. Dzisiaj po prostu nie koncentruję się na takich sprawach. To w ogóle nie czytasz komentarzy na swój temat? Rzadko. To może nie słyszałaś nawet o tym, że jedna z opiniotwórczych gazet nazwała cię „królowąlansu 2012″. Wkurza cię coś takiego? Tego nawet nie wiedziałam, ale jeśli wkurza to tylko z jednego powodu. Ktoś, kto przygotował ten ranking nie miał chyba zielonego pojęcia o show-biznesie. Powiedziałaś mi, że  zostałam okrzykniętaa królową lansu, bo rzekomo pojawiłam się na największej ilości okładek, tak? Tylko przepraszam bardzo, czy ten ktoś zdawał sobie sprawę, że trzy czwarte z tych okładek nie było przeze mnie autoryzowanych? Pojawiałam się na nich bez mojej akceptacji. W 2012 roku zgodziłam się na 2 wywiady autoryzowane. Nieźle, prawda? Nie mówię o swojej prywatności, nie lansuję się na imprezach, ani nie robię tzw. „ustawek” z paparazzi. A wiesz, że te wszystkie propozycje zawodowe dostałaś dlatego, że głośno było o Twoim życiu prywatnym. Taka krąży teoria. Tak, tak, słyszałam to. I też to, że rolę w serialu „M jak miłość” zawdzięczałam Maciejowi Dowborowi, którego poznałam pięć lat później (śmiech). Ale wiesz o czym to wszystko świadczy? O tym, że w Polsce nie ma kultu sukcesu, nie inspirujemy się innymi ludźmi. Nikt nie pomyśli, że przyjechałam do Warszawy z Torunia nie znając nikogo i nie mając przyjaciół, którzy mogliby mi w czymś pomóc. Tyle lat funkcjonuję już w branży i jakoś daję sobie radę i cały czas utrzymuję się z zawodu. Jak widzimy kogoś, kto odniósł sukces, to z góry zakładamy, że ta osoba ma wejścia, tzw. „plecy”, albo wiadomo co dała… Im komuś coś lepiej wychodzi, z tym większą krytyką się spotyka. Jest coś takiego, co nazywam „syndromem Kasi Cichopek”. Jak grała tylko w serialu to wszyscy ją kochali, komplementowali. A jak zaczęła prowadzić programy, tańczyć i zaczęła zarabiać coraz większe pieniądze, to nagle spotkała się z falą krytyki. Nie ma nadziei dla Polaków? Ależ jest! Młode pokolenie jest zupełnie inne i myślę, że jeszcze kilka lat i wszystko się zmieni. A ci co tak krytykują też nie mogą tego robić wiecznie, bo im w końcu wątroby wysiądą. (śmiech) Bolą cię plotki, które dotykają twojej rodziny? Wkurza mnie to, kiedy paparazzi stoją pod przedszkolem mojej córki, lub kiedy nagle pojawiają się na placu zabaw. Nie podoba mi się też to, że dziennikarze nie zawsze piszą prawdę. Wiesz, że wytoczyłam sprawę sądową jednemu z portali internetowych, ponieważ w ich artykule napisano na mój temat krzywdzące bzdury i w rezultacie wygrałam go? Tylko jakoś nikt do tej pory nie napisał o tym fakcie. No bo większość woli pisać o tym, co dzieje się u Ciebie w domu i o tym ile zarabiasz na reklamach.  Występowanie w reklamach nie jest dzisiaj ujmą. Właściwie nie znam już aktorów, którzy wzbraniają się przed tego typu zajęciem. A ci którzy to robią, pewnie za mało dostaliby za nią pieniędzy. (śmiech) Ja reklamuję tylko te rzeczy, które sama sprawdziłam i cenię ich jakość. Poza tym muszę przyznać, że godzę się brać czasami udział w kampaniach reklamowych, bo bardzo lubię sesję zdjęciowe, pozowanie. Czasami żartuję, że gdybym była chudsza i wyższa to powalczyłabym z Anją Rubik. (śmiech) Jakbyś częściej godziła się na wywiady, miałabyś częściej sesje zdjęciowe. Ale wtedy musiałabym też mówić o swoim życiu prywatnym, a tego, jak już wiesz, nie chcę.  Joanna Koroniewska z Maciejem Dowborem No dobra, ale pozwól mi chociaż zadać jedno pytanie, które będzie dotyczyło prywatności. Ostatnio słyszałam, że coraz poważniej myślisz o ślubie z Maćkiem… Gdybym odpowiedziała ci wyszłabym na straszną hipokrytkę. Naprawdę nie chcę konfrontować się z takimi pytaniami. Za kilka lat moja córka będzie czytać to, co mówię w wywiadach. Poza tym kwestie ślubu mam zamiar omawiać tylko i wyłącznie z moimi najbliższymi. Jesteś twarda. O tak! Ale jestem też strasznie nudna. Nie generuję skandali, nie mam parcia na szkło, nie mam ochoty wytwarzać wokół siebie aury skandalu mocnymi wypowiedziami. A i tak wszyscy się Tobą interesują! Aż strach pomyśleć co by było, gdybyś faktycznie miała ochotę na kreowanie swojego wizerunku w mediach. Wtedy byłabym chyba prawdziwą królową lansu… (śmiech). /źródło Plejada/  Powiązane notki: Joanna Kroniewska i Maciej Dowbor – Nie jesteśmy przeciwnikami ślubu Joanna Koroniewska – Córeczka jest najważniejsza Joanna Koroniewska i Maciej Dowbor – Nie chcą ślubu! (wolą żyć na kocią łapę) Joanna Koroniewska singielką z wyboru Joanna Koroniewska szuka ról za granicą 