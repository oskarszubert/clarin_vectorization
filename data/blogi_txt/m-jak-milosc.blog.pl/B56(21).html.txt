Książka Steffena Möllera "Viva Polonia. Jako niemiecki Gastarbeiter w Polsce" utrzymuje się w czołówce listy bestsellerów w Niemczech, a spotkania z autorem cieszą się ogromnym zainteresowaniem. Tak było we wtorek w Berlinie: sala była wypełniona po brzegi, a dla wielu chętnych nie starczyło biletów.     Wydana na początku roku "Viva Polonia" to – jak mówi sam autor, znany w Polsce aktor, gwiazdor serialu "M jak miłość" i artysta kabaretowy – nieco przepracowana niemiecka wersja książki, która ukazała się w Polsce pt. "Polska da się lubić". Möller w zabawny sposób opowiada w niej o swoich doświadczeniach po przyjeździe do Krakowa, Polakach i ich zwyczajach, osobliwościach języka polskiego, zdrobnieniach, poczuciu humoru, komplementach czy przesądach. Z tego wyłania się pozytywny obraz Polski, przełamujący bądź obracający w żart negatywne stereotypy.  "Za zasługi dla niemiecko-polskiego zrozumienia należy mu się wielka pochwała; na tym polu Moeller osiągnął przypuszczalnie więcej, niż Gesine Schwan (koordynatorka niemieckiego MSZ ds. współpracy z Polską)" – napisał niedawno dziennik "Berliner Zeitung".  Książka Steffena Moellera, wydana przez oficynę Fischer Verlag, zbiera pochlebne recenzje; obecnie jest na trzecim miejscu listy bestsellerów niemieckiego tygodnika "Der Spiegel"; w marcu plasowała się na drugiej pozycji.  Sukces był zaskoczeniem. – Nawet literaturoznawcom trudno zrozumieć fenomen "Viva Polonia" – przyznaje Jacek Głaszcz z Instytutu Polskiego w Berlinie.  Trwa także promocyjne tourne Moellera po dużych miastach Niemiec, wspierane przez Instytuty Polskie. Na dwa spotkania w Berlinie we wtorek wieczorem, które odbyły się w sali mieszczącej ok. 150 osób, bilety wyprzedano już dziesięć dni wcześniej.  Jak przyznają organizatorzy, choć spotkania odbywają się w języku niemieckim, to jak na razie większość ludzi, którzy przychodzą posłuchać autora stanowią mieszkający w Niemczech Polacy, osoby pochodzenia polskiego, bądź w jakiś sposób związane z Polską. Ale organizatorzy kampanii promocyjnej mają nadzieję, że zainteresowanie książką Steffena Möllera, a w konsekwencji Polską, stopniowo udzieli się również tym Niemcom, którzy, tak jak jeszcze kilkanaście lat temu sam autor, nie wiedzą o swoim wschodnim sąsiedzie prawie nic. /źródło Onet.pl/     Powiązane notki: Steffen Moller z niemieckim orderem Steffen Möller – Na razie został ojcem chrzestnym Steffen Moller – Wigilia w… dyskotece! Steffen Moller – Za kasę nie tańczę Steffen Möller reklamuje Niemcy 