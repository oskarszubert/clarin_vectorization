Serialowi Kasia (Agnieszka Sienkiewicz) i Marcin (Mikołaj Roznerski) z „M jak miłość”,  lubią bawić się w sylwestra w gronie przyjaciół, choć nie przywiązują  dużej wagi do tego dnia. Dlatego też nie robią postanowień noworocznych.  Opowiedzą za to, co nowego będzie się działo u ich bohaterów.  Czy sylwester to wyjątkowy dzień w Państwa życiu?  Agnieszka: Staram się celebrować ten dzień, ale nie muszą to być wielkie bale lub  huczne imprezy. Równie miło może być w domu, z najbliższymi. Choć  zdarzyło mi się, że zupełnie nie miałam ochoty na imprezowanie  i przespałam sobie tę noc.   Mikołaj: Zazwyczaj planuję  sylwestra dzień wcześniej, ponieważ nie jest to dla mnie nadzwyczajny  wieczór. Ale jedną zabawę sylwestrową pamiętam do dziś. Pojechaliśmy  całą grupą w góry, gdzie zorganizowaliśmy bal przebierańców. Niestety,  wysiadł prąd, więc cała zabawa odbyła się przy świecach. Wielu ludzi każdego roku czyni noworoczne podsumowania i postanowienia. Czy Państwo należycie do tego grona?  Agnieszka: Jeszcze parę lat temu wszystkie postanowienia spisywałam na kartce,  ale, niestety, nie dotrzymywałam ich. Mam raczej słomiany zapał. Teraz  tego nie robię. Oczywiście jest to jakaś mała cezura, bo coś się kończy,  coś zaczyna, następuje jakiś przełom. Ale nie stawiam sobie żadnych  nowych zadań. No, może poza rzuceniem palenia… Mikołaj: Gdy byłem nastolatkiem, zawsze miałem jedno postanowienie – schudnąć.  Byłem trochę przy kości, więc z każdym rozpoczynającym się rokiem  planowałem przejście na dietę. I tak około 25 roku życia poskutkowało  (śmiech). A jeżeli chodzi o noworoczne postanowienia, takie typowo poetyckie, to co roku postanawiam sobie, że będę jeszcze lepszym człowiekiem, niż byłem w poprzednim roku.  To ciekawe i mądre postanowienie.   Mikołaj: Myślę, że w obecnych czasach trzeba pracować nad sobą, starać się stawać bardziej wartościowym, lepszym…  Potraficie się cieszyć polską zimą?  Agnieszka: Nienawidzę zimy! Zdecydowanie nie jest to moja pora roku. Jestem strasznym zmarzluchem, wkładam tony ubrań, a i tak jest mi zimno. Poza  tym nie znoszę odśnieżania auta. Jedyny plus to narty, ale tylko wtedy,  gdy jest słońce, a śnieg nie wali po oczach.   Mikołaj: Jestem chłopakiem urodzonym w grudniu, więc bardzo lubię zimę.  Zwłaszcza grudzień jest dla mnie specjalny – urodziny, imieniny,  Mikołajki, święta… Zawsze był to czas wyjątkowej troski o mnie ze strony moich bliskich. Ale lubię też zimę z powodu śniegu. Gdy byłem młodszy, tego śniegu było mnóstwo, więc i zabawy były lepsze. Nie czuł się Pan pokrzywdzony, że tak wiele fajnych uroczystości przypada w jednym dniu?   Mikołaj: Trochę  tak, ale przyzwyczaiłem się do tego. Ale coś za coś. Wszyscy znajomi  pamiętają, że w Mikołajki mam imieniny i urodziny, więc zawsze dostaję  wiele dowodów pamięci. To doskonała wiadomość dla Pana fanów, choć w serialu „M jak miłość” nie gra Pan specjalnie miłego faceta… Mikołaj: Moja postać jest dwuznaczna – jest i dobry, i zły, zależy jak na niego  spojrzymy. I bezczelny, i opiekuńczy, i nic nie wart. Ale tak naprawdę  nie wiem, czy da się go lubić. Z różnymi opiniami spotykam się na ulicy. Z jakimi?  Mikołaj: Ktoś krzyknął ostatnio na ulicy:  „To ten wredny z ”M jak miłość”! Ale też słyszę: „Marcin jest taki  przebiegły i niegrzeczny, ale ja to rozumiem i mi się to podoba”.  Fajnie, że moja postać wzbudza kontrowersje, bo gdyby była obojętna,  wtedy bym się martwił. Scenarzyści połączyli losy Waszych bohaterów. Co nowego wydarzy się w ich życiu?  Agnieszka: Kasia  będzie mieszkała w Warszawie z Marcinem i ich wspólnym kolegą, zacznie  szukać pracy. Będzie intensywnie walczyła o serce Marcina, a on będzie  bronił się przed nią rękoma i nogami. Gram Kasię od dwóch lat i muszę przyznać, że stała się dużo ciekawsza do grania, odkąd pokazała swoje  ciemne strony – więcej charakteru, jakiś pazur, ułomność. Mikołaj: Za to  mój bohater to taki człowiek, który nie wie, czego dokładnie chce.  Jak spędzacie czas poza planem?  Mikołaj: Spełniam  się rodzicielsko, jestem ojcem dwuletniego szkraba, więc gdy nie  pracuję, najchętniej spędzam czas z moim synkiem. To chłopiec, który  wymaga naprawdę dużo koncentracji. Agnieszka: Nie lubię tego  pytania, bo nie ma tu nic spektakularnego do opowiadania (śmiech).  Cieszy mnie zwyczajne nicnierobienie. Banalne, ale jakże przyjemne! /źródło TeleTydzien.pl/  Powiązane notki: Marcin uwiedzie Kasię? Nie będzie ślubu Kasi i Roberta Czy Marek zawalczy o serce Kasi? Co nowego w „M jak miłość”? Weronika Rosati – Jedzie do Nowego Jorku Anna Mucha ma nowego faceta! 