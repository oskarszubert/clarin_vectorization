Rozpoczynamy tydzień z gwiazdą! Od dziś do piątku na naszej stronie pojawiać się będą różne informacje oraz wywiady związane z Ivanem Komarenko. Ivan jest „groźny”. Zabójczo przystojny chłopak, który gra w serialu M jak Miłość, śpiewał też hit lata Czarne oczy. Obojętne, czy pokazuje się na ekranie, czy na estradzie, sprawia, że dziewczyny na jego widok tracą głowę. Ivan Komarenko został gwiazdą i bożyszczem. Ale na jak długo, skoro kończy mu się pozwolenie na pobyt w Polsce? Pochodzi z małej wsi na Syberii. Z Polski do jego domu jedzie się tydzień. Od kiedy pamięta, zawsze marzył o lepszym życiu. Nie poprzestał na marzeniach. Szukał lepszej przyszłości. Postanowił znaleźć ją w Polsce, w klasztorze w Częstochowie, w zakładzie dla niewidomych w Laskach, na polonistyce na Uniwersytecie Warszawskim. Przed publicznością. Odkąd zdobył popularność, kobiety oglądają się za nim na ulicy, ale on nie zwraca na to uwagi. Jest nie tylko przystojnym facetem. Jego siła to odwaga, skromność i konsekwencja. To, że stał się znany, nie przewróciło mu w głowie. GALA: Kończy się panu wiza. Czy to znaczy, że opuści pan polskich fanów i wróci do Rosji?  IVAN KOMARENKO: Nie obawiam się tego. Mieszkam w Polsce od trzynastu lat i co roku załatwiam formalności związane z przedłużaniem wizy. Pewnie jak zwykle dostanę zgodę na pobyt w Polsce na następny rok, a może dwa ze względu na moją popularność. W 2006 roku powinienem już otrzymać kartę stałego pobytu. Wtedy chciałbym się postarać o polskie obywatelstwo. GALA: Stać pana chyba na fikcyjny ślub. Takie zresztą rozwiązanie wybiera pański bohater w M jak Miłość. I.K.: Małżeństwo dla obywatelstwa? Moje życie ma być normalne, bez obciążeń. Nie chcę przypominać sobie za dziesięć lat, jak wkładałem obrączkę na palec obcej kobiecie. Taki ślub może mieć bardzo przykre konsekwencje. Nieprzewidywalne zresztą. Bo co można wiedzieć o dziewczynie, która decyduje się na ślub za pieniądze? Nic. To jest jak granie w rosyjską ruletkę. Niby idziesz na łatwiznę, a tak naprawdę narażasz wszystko, co masz. Ożenić chciałbym się z miłości. GALA: Ma pan polskie korzenie? I.K.: Mama mojej babci była Estonką. Urodziła się więc blisko Polski, ale polskich korzeni nie mam. GALA: Pierwsze skojarzenie związane z Polską. I.K.: Kalendarz z wyrywanymi kartkami, a na jednej z nich widok na rondo z warszawską Rotundą. GALA: I to był obrazek tak fascynujący, że zdecydował się pan wybrać właśnie Polskę? I.K.: Nie, to nie ten obrazek. Miałem 19 lat, kiedy pierwszy raz tu przyjechałem. Nie do Warszawy, do Częstochowy, na mszę z Papieżem. – Wysiadłem z pociągu w innym świecie, kolorowym, wesołym, fajnym. Miałem wrażenie, że trafiłem do niesamowicie pięknego snu. Pochodzę z małej wioski na Syberii. Nie porównywałem więc Częstochowy z Moskwą czy Petersburgiem, ale z kilkoma domami na skraju tajgi. Czekając na przyjazd Papieża, przez tydzień mieszkałem w klasztorze sióstr franciszkanek. Pamiętam, jak ugotowały śliwkową zupę. Nie mogłem pojąć, jak można jeść słodką, zimną zupę. Nie wiedziałem, czy to obiad, czy deser przed obiadem. Ta zupa była dla mnie czymś nowym, a ja bardzo lubię nowe rzeczy. W klasztorze było cicho, spokojnie. A w ciszy człowiek może się zastanowić nad swoim życiem. Zastanowiłem się. W rezultacie wyjazd do Polski zmienił wszystko. GALA: Co pan pomyślał o swoim życiu? I.K.: Wtedy w Rosji zanosiło się na wojnę domową. Nie chciałem wracać. Bałem się. Pojechałem do Rosji, ale już z myślą, by jak najszybciej znów znaleźć się w Polsce. W tamtych czasach nie można było sobie kupić wycieczki do Warszawy. Musiałem zdobyć pieniądze na załatwienie wizy, przejazd, start za granicą. Czyli dać w łapę. Nie pochodzę z bogatej rodziny. Pieniędzy zawsze brakowało. Ojca nigdy nie widziałem. Mama dała mi na drogę do Polski złote kolczyki, jedyną cenną rzecz, jaką miała. Przyjechałem do Warszawy. Miałem tylko te kolczyki. Nic więcej. Poszedłem do kantoru, który do dziś jest na Dworcu Centralnym, i dostałem za nie 300 tysięcy starych złotych. Teraz to byłoby 300 złotych. GALA: Trzysta złotych na nową drogę życia? Trochę mało. I.K.: Jeżeli czuję, że coś mi nie gra w życiu, staram się to zmienić, nawet jeśli miałoby mnie to kosztować życie. Nie jestem typem, który będzie tkwił gdzieś, męczył się, zaciskał zęby, byle tylko przetrwać. Wyjazd do Polski był ogromnym ryzykiem. Nie znałem języka, kultury, mentalności Polaków. Spotykałem tu różnych ludzi. Nie zawsze było mi łatwo. Ale to, co było złe, tylko mnie wzmocniło. Dzięki temu jestem zahartowany. GALA: Polacy patrzą na pana przez stereotypy związane z myśleniem o Rosjanach? Pytają, czy ma pan złote zęby, ciągną na wódkę, chcą rozmawiać o rosyjskiej duszy? I.K.: Nie mam złotych zębów, moja rosyjska dusza jest już w połowie polska, bo pół życia spędziłem w Polsce, i nie piję wódki. GALA: Rosjanin, który nie pije wódki? I.K.: Rozumiem to zdziwienie, bo picie alkoholu jest elementem rosyjskiej kultury. Rosjanie nie wstydzą się tego, że wlewają w siebie kolejne litry. To picie bardzo mnie drażniło. Spirytusowy rosyjski amok sprawił, że chciałem się wyrwać z Rosji. To była jedna z przyczyn mojego wyjazdu. GALA: Ktoś panu pomógł zacząć życie w Polsce? I.K.: Siostry franciszkanki. Nie znałem w Polsce nikogo oprócz nich, pojechałem więc do Częstochowy. Przygarnęły mnie na tydzień, a potem wpadły na pomysł, żeby wysłać mnie do Lasek do zakładu dla niewidomych. Mieszkałem w domu rekolekcyjnym i pracowałem w zakładzie. Myłem naczynia, grabiłem liście, przyjmowałem gości na recepcji. Dostawałem jedzenie, pieniądze na ubrania i smakołyki. Byłem szczęśliwy, siostry się mną opiekowały. Nie mogłem jednak korzystać z ich pomocy do końca życia. Wróciłem do Rosji, żeby skończyć szkołę, zdać maturę i przyjechać do Polski na studia. Powrót do Rosji był kolejnym ryzykiem. Miałem wizę na miesiąc, a w Laskach spędziłem pół roku. GALA: To pan przesadził. I.K.: Na granicy celnik straszył, że wbije mi pieczątkę z zakazem wjeżdżania do Polski przez pięć lat. W mojej torbie szukał czegoś na łapówkę, ale znalazł Biblię i różaniec. Uśmiechnął się i poszedł. Siostry znowu mnie uratowały. Rosyjską maturę zrobiłem ekspresowo. W dwa lata zaliczyłem rok szkoły i zdałem wszystkie egzaminy, a potem zdecydowałem się na polonistykę w Warszawie. Instynkt mi podpowiadał, że Warszawa daje największe możliwości. Dostałem stypendium. Nie musiałem zarabiać. Miałem luksus skupiania się wyłącznie na nauce. GALA: Pierwsza praca po studiach. I.K.: Redagowałem krzyżówki na rynek rosyjski. Zrobiłem całą bazę danych. Wymyśliłem 25 tys. definicji wyrazów. Po pół roku dostałem wypowiedzenie. Firmie nie udało się przetrwać. Później zatrudnił mnie kolega, u którego pracuję do dziś jako specjalista do spraw artystycznych. GALA: Jak pan trafił na zespół Ivan i Delfin, w którym pan śpiewa? I.K.: Znalazłem ten zespół w jednym z warszawskich klubów. Grali piosenki Stinga, Claptona, Wondera. Kiedy ich zobaczyłem, stwierdziłem, że to muzycy mojego życia. Zapytałem, czy mogę z nimi śpiewać. Zrobiliśmy próbę w mieszkaniu jednego z nich i zostałem. Kilka miesięcy śpiewałem szlagiery innych, aż wreszcie zaproponowali mi, żebym napisał własną piosenkę. Napisałem Czarne oczy, teraz napisałem Sto lat. GALA: Pana dziewczyna ma czarne oczy? I.K.: Tak. GALA: Poznał ją pan w Polsce? I.K.: Na jednej z wypraw w góry, nad Bajkałem. Kiedy rozbijałem namiot, zobaczyłem nad jeziorem piękną dziewczynę o koreańskich rysach. Chodziła po brzegu, romantycznie zapatrzona w dal. Miała pomarańczową kurtkę. Podszedłem do niej. Uśmiechnęła się do mnie, ja uśmiechnąłem się do niej. To była Nastia. GALA: Gdzie jest teraz? I.K.: Studiuje w Paryżu, ale ja czuję się tak, jakby była obok. Jestem przyzwyczajony do odległości rosyjskich. Paryż jest więc dla mnie bardzo blisko. GALA: Nie wolałby pan być z Nastią w Paryżu? Albo wyjechać do Stanów? To one są dla wielu ziemią obiecaną. I.K.: Trochę się zawiodłem na Stanach. Nowy Jork jest szary, bardzo ponury. Nie ma tam takich reklam jak w Warszawie. Byłem zaskoczony. Tylko Manhattan wygląda w miarę dobrze. Byłem tam. Proszę mi wierzyć. Po ulicach chodzi mnóstwo otyłych ludzi, ale na swój sposób jest to fajne. Ma swój urok. Ta otyłość przechodniów czyni ulicę czymś groteskowym, niezwykłym, nierzeczywistym. Otyli ludzie ożywiają martwe, szare ulice. Amerykanie są wspaniałymi, bardzo gościnnymi ludźmi, ale nie chciałbym mieszkać w Stanach. GALA: Za czym najbardziej pan tęskni, myśląc o Rosji? I.K.: Za atmosferą domu i za przyrodą. Ale to jest taka tęsknota, która szybko mija, kiedy tam przyjeżdżam. Po dziesięciu dniach tęsknię do Polski. Nie wyobrażam sobie tego, że miałbym mieszkać w Rodnogorsku albo nawet w Irkucku. Już nie mógłbym chyba załapać się na tamten rytm życia. Jestem rozdarty. Tak jakbym był człowiekiem o dwóch życiach. GALA: Mieszka pan na Marszałkowskiej, z widokiem jak na zdjęciu z kalendarza? I.K.: Długo mieszkałem w Centrum, ale przeprowadziłem się na Ursynów. Lubię Ursynów. Jest uporządkowany, cichy. To nic, że w niektórych miejscach stoją domy jak klocki. Ostatnio często jeździmy w trasy po Stanach Zjednoczonych. Tam też stoi pełno takich klocków. Jedziemy przez Stany, a ja czuję się jak na Ursynowie. I tak jest dobrze. GALA: Czego najbardziej szuka pan w życiu? I.K.: Wolności. GALA: A w tym pojęciu wolności jest miejsce dla Nastii, dla rodziny? I.K.: Jeszcze za wcześnie na zakładanie rodziny. Ożenię się tylko wtedy, kiedy będę wiedział, że mogę zapewnić rodzinie bezpieczeństwo. GALA: Jeszcze nie nadszedł ten czas? Przecież jest pan gwiazdą. I.K.: Mam, czego chciałem, ale widzę też jeszcze bardzo dużo rzeczy do zrobienia. Nie zależy mi na tym, żeby po prostu być gwiazdą dla bycia gwiazdą. Zresztą życie jest pełne niespodzianek. Dzisiaj jestem znany. Jutro mogę być nikim. Mam tego świadomość. Szanuję więc pieniądze. Nie chodzę po klubach, nie jadam w restauracjach. Chciałbym odłożyć trochę i kupić mojej mamie mieszkanie niedaleko Moskwy. To jest moje marzenie. /Zdjęcie www.ivanidelfin.pl, źródło „Gala”/  Powiązane notki: Ivan Komarenko – Chciałbym zostać w Polsce Ivan Komarenko – Babcia nakarmiła mnie psem Ivan Komarenko – Będzie sławny? Wolę kino niż facetów Ilona Łepkowska – Nie pracuję dla wizerunku 