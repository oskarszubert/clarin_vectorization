Pomysł na małe co nieco - takie ślimaczki są świetnym dodatkiem do czystego czerwonego barszczu, mogą też być smaczną przekąską. Smakują równie dobrze na gorąco, świeżo po upieczeniu, jak i na zimno. Łatwo je przygotować, i za każdym razem mogą być inne - wystarczy zmieniać nadzienie.  przepis własny      Składniki : 1 opakowanie ciasta francuskiego (375 g) 300 g pieczarek 60 g szynki 30-40 g żółtego sera 1 mała cebula 2 łyżki margaryny sól, pieprz  do posmarowania :  kilka łyżeczek mleka skondensowanego (zamiast niego można użyć jajka roztrzepanego z odrobiną wody) Pieczarki obrać, opłukać i zetrzeć na tarce o grubych oczkach. Cebulę obrać i drobno posiekać. Na rozgrzanej patelni roztopić margarynę, następnie zeszklić na niej posiekaną cebulę. Dodać pieczarki, smażyć aż do momentu odparowania soku. Doprawić solą i pieprzem. Ostudzić. Szynkę pokroić w drobną kostkę. Żółty ser zetrzeć na drobnych oczkach tarki. Płat ciasta rozwinąć, rozsmarować na nim usmażone pieczarki. Posypać szynką i na koniec żółtym serem. Ciasto ostrożnie zwinąć wzdłuż dłuższego boku w roladę, a następnie ostrym nożem pokroić w plastry o grubości ok.2 cm. Ślimaczki ułożyć na blasze wyłożonej papierem do pieczenia. Każdy plaster lekko docisnąć dłonią, żeby się spłaszczył. Posmarować mlekiem skondensowanym. Wstawić do piekarnika nagrzanego do 210°C i piec przez ok.20-25 minut [do zrumienienia]. Podawać na gorąco z filiżanką czystego czerwonego barszczu. 