Mocno czekoladowe ciasteczka w cukrowej skorupce - idealne dla wielbicieli czekolady. Już dawno chciałam je zrobić, ale ciągle coś mi przeszkadzało - a to czekolady zabrakło, a to mikser się zepsuł - ale w końcu się udało. Małe, na jeden kęs - wystarczy zjeść kilka, żeby zaspokoić zapotrzebowanie na czekoladę :-) Korzystałam z przepisu Bajaderki podanego przez Bukę na forum cincin.       Składniki :  225 g pokruszonej czekolady deserowej [ u mnie gorzka ] 110 g masła 2/3 szklanki cukru 3 duże jajka 2 łyżeczki ekstraktu z wanilii [ u mnie aromat waniliowy ] pół łyżeczki proszku do pieczenia  szczypta soli 1 i 2/3 szklanki mąki   do obtoczenia :   1 szklanka cukru pudru     Czekoladę rozpuścić z masłem w małym rondelku [ ja zrobiłam to w kapieli wodnej ] . Lekko schłodzić.   Jajka ubić z cukrem i aromatem waniliowym na puszystą masę. Wymieszać z masą czekoladową. Dodać proszek do pieczenia , sól i na końcu mąkę , dobrze wymieszać . Wstawić do lodówki na co najmniej 3 godziny albo na całą noc [ u mnie mnie masa siedziała w lodówce przez noc ].  Rozgrzać piekarnik do 165°C . Cukier puder wsypać do płaskiego naczynia ( np. na talerz ). Nabierać porcje ciasta łyżeczką do herbaty, formować małe kuleczki, obtaczać je w cukrze pudrze i układać na blasze wyłożonej papierem do pieczenia.   Wstawić do nagrzanego piekarnika i piec przez około 10-12 minut. Podczas pieczenia ciasteczka lekko urosną i popękają.   Po upieczeniu ostudzić na drucianej kratce ( ostrożnie zdejmowć z blachy, bo są dość miękkie - po ostudzeniu trochę stwardnieją ). Z podanych proporcji wyszło mi około 95 ciasteczek. 