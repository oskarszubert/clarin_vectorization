Nie mogę się zdecydować, czy to ciasto mi smakuje czy nie... I sięgam po kolejny kawałek, żeby to sprawdzić ... ;) Ciężki, wilgotny, lekko pikantny bananowy chlebek, o wyczuwalnym, maślanym aromacie. I ze słoną nutką. Podczas jedzenia pierwszego kawałka przeszkadzał mi nadmiar soli i byłam zła, że dałam pełną łyżeczkę, zgodnie z przepisem. Ale przy drugim stwierdziłam, że jednak nie jest tak źle - sól wydobywa smak pozostałych składników. Następnym razem jednak nieco zmniejszyłabym jej ilość, żeby porównać, która wersja bardziej mi odpowiada. Przepis Tessy Capponi-Borawskiej - magazyn Kuchnia nr 4-2012 Składniki :  250 g mąki pszennej 3 łyżeczki proszku do pieczenia 1 łyżeczka soli pół łyżeczki startej gałki muszkatołowej pół łyżeczki cynamonu 100 g miękkiego masła + 1 łyżka do posmarowania formy 100 g cukru trzcinowego [ użyłam jasnego cukru demerara ] 2 jajka 2 dojrzałe banany 1 szara reneta 3 łyżki zmielonych lub posiekanych orzechów włoskich    Przesiać mąkę z proszkiem do pieczenia i przyprawami korzennymi. Banany obrać i rozgnieść widelcem. Jabłko obrać, pozbawić gniazd nasiennych i zetrzeć na grubej tarce.﻿ Masło utrzeć z cukrem. Powoli dodawać lekko roztrzepane jajka, cały czas miksując. Do masy wmieszać owoce. Dodać orzechy i mąkę z przyprawami, wymieszać. Ciasto przełożyć do wysmarowanej masłem keksówki [użyłam formy o wymiarach 30 x 10 cm]. Wstawić do piekarnika nagrzanego do 180°C i piec przez ok. 1 godzinę.  Wyjąć z formy po ostudzeniu.        To mój drugi i zarazem ostatni przepis do orzechowej akcji Atiny.   ﻿﻿﻿﻿﻿﻿﻿﻿﻿﻿﻿ 