W końcu się zmobilizowałam , żeby przełamać pourlopowe lenistwo i wrócić do blogowania. Ciężko było, ale się udało ;)  Jako pamiątkę z wakacji przywiozłam sobie własnoręcznie zrobioną ucieraną dziką różę. Byłam przeszczęśliwa, że udało mi się uzbierać wystarczającą ilość płatków :) Dzięki temu mam słoiczek pysznej różanej konfitury, którą będę wzbogacać smak nadzienia w drożdżówkach i pączkach. Już nie mogę się doczekać :) Konfitury z róży jest bardzo aromatyczna, więc wystarczy niewielka jej ilość dodana np. do powideł, żeby nadać im różany smak i zapach. Składniki :  płatki róży stulistnej (nazywanej potocznie różą cukrową) cukier - wagowo powinno go być 2 razy więcej niż płatków różanych sok z cytryny lub kwasek cytrynowy    Płatki róży umyć, obciąć białe końcówki * . Ucierać partiami płatki z cukrem, najlepiej w kamiennej makutrze. Utarte przekładać do drugiego naczynia. Utartą masę dokładnie wymieszać z sokiem z cytryny lub kwaskiem cytrynowym i przełożyć do wyparzonego słoika.Trzymać w chłodnym miejscu.  * w "Kuchni Polskiej " zaleca się zalanie płatków wrzątkiem, odciśnięcie i następnie ucieranie z cukrem - ja ten krok pominęłam, bo przeczytałam o tym dopiero po powrocie﻿ ....................................... ................................................................ ...... Moja róża była przygotowywana w warunkach polowych, ponieważ nie miałam dostępu do kuchni. Jedynymi dostępnymi naczyniami były szklanki, talerze i sztućce, więc musiałam sobie jakoś poradzić ;) Płatki ucierałam, a właściwie ubijałam z cukrem w kubku, a utarte przekładałam później do słoika. Po powrocie do domu masę potraktowałam blenderem i doprawiłam kwaskiem cytrynowym. Konfiturę przechowuję w lodówce. Jeżeli chodzi o proporcje składników, to "Kuchnia Polska" podaje takie :  250 g płatków róży 500 g cukru 1 łyżeczka kwasku cytrynowego 