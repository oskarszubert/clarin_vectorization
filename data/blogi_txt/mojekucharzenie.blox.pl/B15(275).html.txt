Kolejna potrawa przygotowana przeze mnie do akcji "Gotujemy po polsku" pod patronatem serwisu zPierwszegoTloczenia.pl . Tym razem coś z kuchni bieszczadzkiej.  Ziemniaczane kotlety z kwaśnym kapuścianym farszem, polane sosem pieczarkowym to smaczne i sycące danie obiadowe.  Przepis pochodzi z książki H.Szymanderskiej "Kuchnia polska - potrawy regionalne" . Składniki :  1,5 kg ziemniaków 750 g kapusty kiszonej 1 cebula 1 jajko sól , pieprz tłuszcz do smażenia    Kapustę ugotować w małej ilości wody. Cebulę drobno posiekać , podsmażyć na złoto. Zdjąć z patelni, a na tym samym tłuszczu podsmażyć ugotowaną, dobrze odciśniętą kapustę kiszoną. Doprawić ją solą i pieprzem. Ziemniaki obrać i ugotować na sypko. Utłuc lub przepuścić przez maszynkę razem z podsmażoną cebulą. Do gorących ziemniaków dodać jajko, dokładnie wymieszać. Z masy ziemniaczanej ( gorącej lub co najmniej ciepłej ) formować placuszki, układać na nich po łyżce farszu , zlepiać i formować kotlety. Smażyć na gorącym tłuszczu z obu stron, aż się zrumienią. Podawać z sosem grzybowym ( u mnie był to sos pieczarkowy )  i/lub surówką. moje uwagi :  w książkowym przepisie znów zginęły składniki - tym razem w treści nie było ani słowa o jajku. Uznałam , że powinno wylądować w masie ziemniaczanej. przed formowaniem kotletów dobrze jest zwilżyć dłonie, wtedy masa nie będzie kleić się do rąk masa ziemniaczana jest mało plastyczna - myślę , że dobrze byłoby dodać trochę mąki, wtedy ciasto będzie bardziej zwarte 