Często zdarza się, że po pieczeniu kruchego ciasta zostaje mi nadmiar białek, które trzeba jakoś zagospodarować. Pierwszą rzeczą, jaka wtedy przychodzi mi do głowy, są bezy albo piegusek. Okazuje się , że z białek można też upiec całkiem smaczną babkę o cytrusowym aromacie. W oryginalnym przepisie babka była cytrynowa, ja postanowiłam zrobić ją w wersji pomarańczowej. Babka jest wilgotna i dość ciężka - i bardzo aromatyczna. I co najważniejsze - smaczna :) przepis znalazłam u Evenki .      Składniki : szklanka=250 ml  400 g mąki tortowej 1 szklanka cukru 7-8 białek 250 g masła - roztopionego i ostudzonego 3/4 szklanki ciepłego mleka 1 czubata łyżeczka proszku do pieczenia 16 g cukru waniliowego skórka otarta z 1 pomarańczy [lub z 1 cytryny] sok z połowy pomarańczy [lub z 1 cytryny]    Formę z kominkiem o średnicy 22 cm posmarować masłem i oprószyć bułką tartą. Białka ubić ze szczyptą soli na sztywną pianę. Do ubitej piany stopniowo wsypywać oba cukry, miksować jeszcze przez ok.2-3 minuty. Nadal miksując wlać ostudzone masło, mleko i powoli wsypywać mąkę wymieszaną z proszkiem do pieczenia. Na końcu dodać skórkę pomarańczową oraz sok. Wymieszać. Masę przelać do przygotowanej formy i wstawić do piekarnika nagrzanego do 170°C, z włączonym termoobiegiem i piec przez ok.45-60 minut [do suchego patyczka]. Po ostudzeniu oprószyć cukrem pudrem. 