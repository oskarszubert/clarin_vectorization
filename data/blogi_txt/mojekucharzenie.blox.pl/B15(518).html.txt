W miniony weekend postanowiłam w końcu wypróbować przepis na słodkie ciastka "pieczarki", znaleziony na rosyjskim forum kulinarnym przez Krystynę9 z forum cincin. Od dawna mnie korciło, żeby je upiec - ciekawa byłam, jak smakują - bo wyglądają nieźle. I na tym niestety ich zalety się kończą - smak ( a właściwie brak smaku ) mnie nie zachwycił. Ciasteczka są piaskowe, bardzo suche i sypkie - miałam wrażenie , że jem posłodzoną mąkę :( No i mocno czuć w nich sodę. Jedno trzeba im przyznać - wyglądają jak prawdziwe pieczarki ;-)  Przepis zamieszczam jako ciekawostkę :-)      Składniki :  1 jajko 2 niepełne szklanki mąki ziemniaczanej ( mierzone szklanką o poj. 250 ml ) 2 czubate łyżki mąki pszennej 150 g margaryny 3/4 łyżeczki sody 4 czubate łyżki cukru pudru kakao  + pusta, sucha butelka np. po wodzie mineralnej  Margarynę utrzeć z cukrem pudrem. Dodać jajko, chwilę ucierać. Obie maki wymieszać z sodą i wsypać do masy jajeczno-margarynowej. Utrzeć razem. Ciasto podzielić na kulki wielkości orzecha włoskiego i poukładać je na blasze wyłożonej papierem do pieczenia. Do małej miseczki wsypać kakao. Końcówkę butelki maczać w kakao i delikatnie wciskać w kulki ciasta ( na zmianę - w kakao, w kulkę , w kakao itd. ). Wstawić do piekarnika nagrzanego do 180°C i piec przez około 15 minut. 