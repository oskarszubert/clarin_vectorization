Ciąg dalszy przygody z zakwasem :) Mój zakwas jak na razie ma się dobrze [ i aby tak dalej ;) ] , więc postanowiłam przetestować kolejną recepturę. Tym razem wypróbowałam przepis Mirabbelki na chleb mieszany. Przygotowanie chleba na zakwasie zajmuje trochę wiecej czasu niż na drożdżach, dlatego zostawiam sobie takie zajęcia na weekendy, kiedy spokojnie mogę spędzić trochę więcej czasu w kuchni. Ten chlebek nie wymaga aż tak wiele zachodu, jak poprzedni, ale trzeba trochę poczekać na wyrośnięcie ciasta. I warto - jest naprawdę smaczny, bardzo aromatyczny, lekko kwaskowaty - taki delikatny razowiec. Polecam !      Składniki :  500 g zakwasu 250 g mąki pszennej ( typ 550 ) 250 mąki żytniej chlebowej( typ 720 ) lub razowej - użyłam żytniej razowej 200-250 g letniej wody 1 łyżka soli     Do odmierzonego zakwasu dodać obie mąki. Mieszając, stopniowo wlewać wodę o temperaturze pokojowej. Jeżeli doda się więcej mąki pszennej, będzie można formować bochenek, jeżeli jest więcej razowej, lepiej dodać więcej wody, żeby ciasto dało się mieszać łyżką. Wtedy bochenka nie formujemy. Ciasto mieszać łyżką lub mikserem do połączenia się składników. Na koniec dodać sól rozpuszczoną w odrobinie wody i dokładnie wymieszać. Przykryć ciasto i odstawić na 40 minut. Formę keksową posmarować olejem i posypać mąką lub otrębami [ użyłam formy 35x11 cm, którą wyłożyłam papierem do pieczenia ]. Wypełnić formę ciastem do połowy jej wysokości, lekko ugnieść, wierzch wyrównać mokrą łyżką. Formę szczelnie przykryć, odstawić na 4-5 godzin do wyrośnięcia ( ma wyrosnąć aż do brzegów formy ).  Piekarnik nagrzać do 230°C i naparować go ( kilka psiknięć spryskiwaczem do kwiatów ). Wyrośnięty chleb naciąć i szybko włożyć do piekarnika. Po 15 minutach pieczenia obniżyć temperaturę do 200°C i piec dalej przez 20-30 minut, aż skórka będzie brązowa. Chleb wyjąć z formy, sprawdzić, czy jest upieczony: podczas stukania od spodu powinien wydawać głuchy dźwięk. Jeżeli jest niedopieczony, można go dopiec bez formy na ruszcie piekarnika [ swój chleb piekłam bez formy jeszcze ok.10-15minut ]. 