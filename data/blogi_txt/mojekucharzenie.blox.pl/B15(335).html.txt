Jakiś czas temu na forum cincin wpadły mi w oko mufinki kurzęce zrobione przez Krystynę9. Przepis bardzo mi się spodobał i postanowiłam przygotować coś takiego na urodzinowy obiad ( podwójnie urodzinowy, bo męża i córy ). Niby-mufinki  bardzo wszystkim smakowały - na pewno będę wracać do tego przepisu, bo warto !      Składniki :  ok.400 g piersi z kurczaka 50-100 g żółtego sera pół strąka czerwonej papryki 200 g pieczarek 1 cebula natka pietruszki majonez sól , pieprz , przyprawa do kurczaka , sproszkowany czosnek 1 łyżka masła     Pieczarki i cebulę pokroić , usmażyć na maśle. Pod koniec smażenia doprawić solą i pieprzem. Paprykę i ser pokroić w kostkę. Natkę posiekać. Mięso podzielić na mniejsze kawałki, tak aby można było je rozbić na formę koła lub kwadratu, który wejdzie do dołka mufinkowego. Należy rozbić cienko brzegi , a środek mięsa zostawić nieco grubszy. Doprawić przyprawami.  Mięso powkładać do foremek , w powstały dołek wkładać kolejno : pieczarki , kawałki sera , paprykę - i posypać natką. Wystające kawałki mięsa zakładać na siebie tak , aby zakryć nadzienie.  Wierzch posmarować majonezem. Wstawić do piekarnika nagrzanego do 180°C i piec przez około 30-40 minut [ ja piekłam ok.50 minut - ostatnie 10 minut z opiekaniem , żeby się zrumieniły ]. 