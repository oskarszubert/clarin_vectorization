Intensywnie czekoladowe, ciężkie brownie połączone z warstwą waniliowego sera i kwaskowatymi malinami - to pyszny deser, w sam raz dla wielbicieli czekoladowych smakołyków. Przepis ze strony Dorotki .      Składniki :  200 g gorzkiej czekolady 200 g masła 400 g cukru pudru 5 jajek 110 g mąki pszennej 400 g sera kremowego [ można użyć zmielonego twarogu ] 1 łyżeczka ekstraktu z wanilii lub cukier waniliowy 120 g malin - mogą być świeże lub mrożone    Blachę o wymiarach 20x30 cm [może być mniejsza] posmarować masłem i wyłożyć papierem do pieczenia. Czekoladę rozpuścić w kąpieli wodnej lub mikrofali, ostudzić. Masło i 250 g cukru pudru zmiksować na gładką masę. Następnie dodać 3 jajka, wbijając po jednym i dokładnie miksując przed dodaniem kolejnego. Wlać roztopioną czekoladę, dalej miksować. Następnie dodać mąkę, wymieszać. Wlać 3/4 masy do formy. W drugiej misce utrzeć ser, pozostałe 150 g cukru, 2 jajka i ekstrakt/cukier waniliowy. Masa powinna mieć gładką konsystencję. Wylać masę serową na warstwę czekoladową. Na wierzch wylać resztę masy czekoladowej [jest gęsta, dlatego ciężko się ją wylewa i wyrównuje - należy to robić ostrożnie] i ułożyć maliny. Wstawić do piekarnika nagrzanego do 170°C i piec przez ok.45-60 minut [piekłam przez 60 minut, tak jak Dorota]. Studzić w otwartym piekarniku. 