Biscotti to pyszne włoskie ciasteczka podobne do naszych sucharków. Świetnie smakują po zanurzeniu w kawie lub herbacie, można je również chrupać solo. Pięknie pachną, co sprawia, że trudno im się oprzeć ! Istnieje wiele wersji, ja wybrałam jedną z prostszych - z migdałami i cytrusową skórką. Piekłam je po raz pierwszy, i na pewno nie ostatni :) Przepis znalazłam u Madame Edith.      Składniki :  150 g mąki 75 g brązowego cukru 1 jajko pół łyżeczki proszku do pieczenia skórka otarta z 1 pomarańczy skórka otarta z 1 cytryny szczypta cynamonu szczypta gałki muszkatołowej 100 g migdałów    Migdały włożyć do miseczki i zalać wrzątkiem. Odstawić na co najmniej 5 minut. Po tym czasie odlać wodę i obrać migdały ze skórki. Jajko ubić z cukrem. Dodać proszek, skórkę pomarańczową i cytrynową, cynamon i gałkę muszkatołową. Ciągle mieszając dodawać stopniowo mąkę - po 1 łyżeczce. Gdy ciasto jest jednolite, wmieszać do niego obrane migdały. Z ciasta umączonymi dłońmi uformować podłużny bochenek. Przełożyć na blachę wyłożoną papierem do pieczenia i wstawić do piekarnika z włączonym termoobiegiem nagrzanego do 170°C [jeżeli pieczemy bez termoobiegu, to ustawiamy temperaturę 190°C]. Piec przez 25 minut. Upieczony bochenek wyjąć z piekarnika i przestudzić na kratce przez 10 minut. Po tym czasie ostrym nożem pokroić ciasto w kromki o szerokości 1 cm i ułożyć je z powrotem na blasze. Wstawić ponownie do piekarnika i piec przez 8 minut, następnie odwrócić i piec kolejne 8 minut. Po upieczeniu ostudzić na kratce. 