Już dawno miałam ochotę na spróbowanie tego napoju. Kiedy niedawno Malta zaprezentowała na swoim blogu lassi mango, postanowiłam nie czekać dłużej i w końcu sprawdzić, jak to smakuje. Udało mi się kupić mocno dojrzałe mango (niestety jedno, więc napój przygotowałam z połowy podanych składników). Z tych proporcji wyszły mi dwie szklanki bardzo gęstego,kremowego i delikatnego napoju w pięknym, słonecznym kolorze i o ciekawym smaku. Mango ma specyficzny smak, który nie każdemu odpowiada - moje dziecko stwierdziło, że smakuje jak trawa ;)  Dałam trochę więcej cukru niż Malta i dodatkowo wsypałam trochę cynamonu. Było pyszne !        Składniki :  2 bardzo dojrzałe owoce mango 1 duży jogurt grecki ( 340 g ) pół szklanki maślanki ćwierć szklanki wody 2 łyżki jasnego brązowego cukru ( dałam więcej ) szczypta zmielonego kardamonu ćwierć łyżeczki cynamonu ( to mój dodatek )  Wszystkie składniki powinny być zimne.  Mango obrać, pokroić na kawałki i zmiksować w malakserze z cukrem. Cały czas miksując dodawać powoli jogurt, następnie maślankę, a na końcu wodę - wlewać ją powoli. Napój powinien być gładki i dość gęsty. Na końcu dodać kardamon i cynamon. Wlać do szklaneczek, od razu podawać. 