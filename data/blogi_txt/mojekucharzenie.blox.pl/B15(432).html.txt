Smaczne kotlety z polędwicy wieprzowej, z owocową nutką. Gotowe w pół godziny. W sam raz na szybki obiad :) Przepis znalazłam u Ani (Lepszy Smak) .       Składniki :  2 średnie polędwiczki wieprzowe 2 jabłka 2-3 łyżki oliwy lub oleju 125-200 ml lekkiego bulionu drobiowego lub warzywnego (albo wody) 1 łyżka musztardy gruboziarnistej 1 łyżka posiekanej świeżej szałwii 1 łyżka śmietany 18% (użyłam 22%) sól, pieprz    Polędwiczki umyć, osuszyć papierowym ręcznikiem i pokroić w plastry o grubości 2 cm. Każdy plaster lekko rozbić tłuczkiem i oprószyć solą i pieprzem. Jabłka obrać, pozbawić gniazd nasiennych i pokroić w ósemki. Na dużej patelni rozgrzać 1 łyżkę oliwy/oleju i wrzucić pokrojone jabłka. Smażyć 5-10 minut - do momentu, gdy będą lekko rumiane, ale zachowają swój kształt. Przełożyć z patelni na talerzyk i odstawić. Na tę samą patelnię wylać pozostały tłuszcz i zrumienić na nim kotlety (z obu stron). Trzeba to robić partiami (wszystkie naraz nam się nie zmieszczą). Podsmażone kotlety zalać bulionem/wodą, dodać musztardę i gotować przez 5 minut. Następnie dodać śmietanę, jabłka i posiekaną szałwię - dusić razem przez 1-2 minuty. Podawać od razu, z ulubionymi dodatkami - my zjedliśmy je bez dodatków :) 