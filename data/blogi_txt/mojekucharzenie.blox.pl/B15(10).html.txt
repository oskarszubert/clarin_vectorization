Miękka, delikatna i puszysta babka drożdżowa, polana cytrynowym lukrem. Najsmaczniejsza w dniu pieczenia, jak większość drożdżowych ciast (chociaż na drugi dzień też jest pyszna). Polecam ! przepis Dorotus .      Składniki : szklanka = 250 ml 3 - 3,5 szklanki mąki 50 g świeżych drożdży lub 21 g suchych 6 żółtek , roztrzepanych 1 jajko, roztrzepane szczypta soli 1 szklanka letniego mleka pół szklanki drobnego cukru 125 g masła, roztopionego i przestudzonego 150 g rodzynek skórka otarta z 1 cytryny  lukier :  1 szklanka cukru pudru 3-4 łyżki soku z cytryny    Ze świeżych drożdży*, mleka, 3 łyżek mąki i łyżki cukru zrobić rozczyn, odstawić do wyrośnięcia. Do wyrośniętego rozczynu dodać resztę mąki i cukru, sól, żółtka, jajko, skórkę cytrynową i masło - wyrobić mikserem (końcówka z hakami) lub ręcznie. Pod koniec wyrabiania dodać rodzynki, ostatni raz wyrobić. Ciasto przykryć ściereczką i odstawić do wyrośnięcia - powinno podwoić swoją objętość. Wyrośnięte ciasto ponownie wyrobić. Formy do babek natłuścić i oprószyć kaszą manną lub bułką tartą. Wypełnić je ciastem do 1/3 wysokości [u mnie wyszła 1 duża forma o średnicy 22 cm, dwie małe foremki + 3 kokilki]. Przykryć znowu, odstawić w ciepłe miejsce do podwojenia objętości [ciasto powinno wyrosnąć po brzegi foremek]. Wyrośnięte ciasto wstawić do piekarnika nagrzanego do 170°C i piec przez ok. 30 minut [do chwili, gdy patyczek wetknięty w babkę będzie suchy]. Nie piec dłużej niż trzeba, bo ciasto będzie zbyt suche. Wyjąć, odstawić na 10 minut w foremce, a następnie ostudzić na kratce. Ostudzoną babkę polać lukrem utartym z cukru pudru i soku z cytryny.   wersja dla maszynistów : Wszystkie składniki (oprócz rodzynek) umieścić w maszynie: najpierw płynne [rozczyn i pozostałe], potem sypkie. Nastawić program "wyrabianie z wyrastaniem". Po sygnale dźwiękowym wsypać rodzynki. Po wyrośnięciu ciasta wyjąć je z maszyny, chwilę wyrobić i dalej postępować wg powyższego przepisu.   * jeżeli używamy suchych drożdży, należy je wymieszać z mąką, solą i cukrem, a potem z pozostałymi składnikami. 