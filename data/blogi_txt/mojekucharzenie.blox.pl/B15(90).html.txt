Właściwie to powinnam napisać "ciastka" albo nawet "ciacha", bo wyszły mi dość spore. Wykrawałam je literatką, a że mam tylko taką o średnicy 6 cm, to wyszły ciastka-giganty - jak widać na załączonym obrazku. Następnym razem użyję do wykrawania kieliszka - będę miała dużo ciasteczek, takich malutkich, na jeden kęs :)  Nie są może szczególnie urodziwe (te Basine są o wiele ładniejsze) , ale za to bardzo smaczne :)  Przepis znalazłam na blogu Makagigi i 55 pierników      Składniki : ciastka:  300 g mąki krupczatki 200 g zimnego masła lub margaryny (dałam po 100g jednego i drugiego) 3 żółtka  lukier: 2 białka 200 g cukru pudru  do przełożenia:  powidła śliwkowe Zimne masło posiekać z mąką, następnie dodać żółtka, dokładnie wymieszać i zagnieść gładkie ciasto. Zawinąć w folię i wstawić do lodówki na 1 godzinę. Przygotować lukier : białka utrzeć z cukrem na jednolitą, białą masę. Schłodzone ciasto podzielić na porcje, wałkować każdy kawałek na grubość ciasta na pierogi i wykrawać kółka literatką lub kieliszkiem (moje wykrawałam literatką i wyszły dość duże - wykrawane kieliszkiem będą zgrabniejsze). Ułożyć na blasze wyłożonej papierem do pieczenia. Każde ciasteczko posmarować lukrem. Wstawić do piekarnika nagrzanego do 175°C * i piec przez ok.12-15 minut - ciasteczka powinny się zezłocić. Po upieczeniu ostudzić na kratce. Ostudzone ciasteczka przełożyć powidłami lub konfiturą różaną. * piekłam dwie blachy na raz, na termoobiegu -  i chyba dlatego lukier trochę popękał 