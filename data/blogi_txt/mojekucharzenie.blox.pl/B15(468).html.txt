Jeżeli lubicie sałatki z dodatkiem czosnku, to być może moja propozycja przypadnie Wam do gustu. Przepis na tę sałatkę o ciekawym smaku dostałam dawno temu od kolegi. Jest to połączenie chrupkiego kalafiora ze słodyczą suszonych moreli, zaostrzone smakiem czosnku i pieprzu. Na pierwszy rzut oka połączenie raczej dziwne, ale po spróbowaniu okazuje się, że całkiem smaczne. Kiedy po raz pierwszy podałam tę sałatkę na jakiejś imprezie rodzinnej, wszyscy byli pewni, że to kalafior z marchewką ;)      Składniki :  1 średniej wielkości kalafior 150-200 g suszonych moreli 2-3 ząbki czosnku majonez sól , pieprz opcjonalnie : rodzynki   Kalafior podzielić na małe różyczki, obgotować w lekko osolonej wodzie przez ok.2 minuty. Po obgotowaniu przelać na sitku zimną wodą, ostudzić. Przełożyć do miski. Dodać pokrojone w paski morele (można dorzucić rodzynki, wcześniej namoczone i odsączone) oraz przepuszczone przez praskę ząbki czosnku. Wymieszać z majonezem, doprawić pieprzem i solą. Sałatkę podawać schłodzoną. 