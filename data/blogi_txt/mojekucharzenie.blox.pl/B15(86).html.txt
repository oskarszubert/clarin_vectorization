Bardzo aromatyczne , z piernikową nutką - takie są bananowe ciasteczka , na które przepis znalazłam na stronie Simple Recipes . Okazało się , że chlebek bananowy i mufinki nie są jedynymi wypiekami z dodatkiem bananów  ;-) Nie byłam pewna , czy dobrze przeliczyłam cups na nasze gramy - wyszło mi , że chyba tak , skoro ciasteczka się udały :-)       Składniki : 120 g miękkiego masła 230 g cukru 1 jajko  2,5 banana - rozgniecione widelcem na papkę [ dałam 3 małe ] 1 łyżeczka sody ok. 320 g mąki szczypta soli pół łyżeczki cynamonu po pół łyżeczki gałki muszkatołowej i goździków [ zamiast tego dałam 1 łyżeczkę przyprawy do piernika ] 240 g orzechów pecan lub czekoladowych chipsów [ u mnie orzechy nerkowca + pokruszona gorzka czekolada ]  Masło utrzeć z cukrem na puszystą masę . Dodać jajko i miksować , aż masa będzie puszysta . Rozgniecione banany wymieszać z sodą i odstawić na 2 minuty . Zmiksować masę maślaną z masą bananową . Mąkę wymieszać z solą i przyprawami , przesiać do masy i zmiksować . Na koniec dodać orzechy i czekoladę , wymieszać .  Blachę wyłożyć papierem do pieczenia . Nakładać łyżeczką porcje ciasta - u mnie to była kopiasta łyżeczka - nie za blisko , bo ciasteczka rosną . Piec w temperaturze 175°C przez 11-13 minut - do zrumienienia .  U mnie piekły się na termoobiegu w 160°C przez ok.18 minut . Po upieczeniu ciasteczka ostudzić na kratce . 