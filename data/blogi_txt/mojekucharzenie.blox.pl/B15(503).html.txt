Pyszne wiśnie w rumie i gorzka czekolada połączone z aromatycznym cynamonem, wanilią i skórką pomarańczową, zatopione w masie serowej - to wersja "na bogato", zdecydowanie świąteczna. Tyle dobrego w jednym serniku :)  Podany z czekoladowym sosem i wiśniami uszczęśliwi niejednego łasucha ( mnie uszczęśliwił ;) ). Ma jedną wadę - jedna porcja tego smakołyku ma ponad 1000 kalorii ... Ale w święta można sobie pozwolić na odrobinę szaleństwa ;) Przepis autorstwa Jamiego Olivera znalazłam w "Kuchni" ( nr 4 - kwiecień 2010 ) . Składniki : spód :  150g stopionego masła 300 g pełnoziarnistych herbatników ( digestive ) z gorzką czekoladą + odrobina masła do wysmarowania formy  masa serowa :  900 g tłustego serka śmietankowego 100 g drobnego cukru trzcinowego 3 łyżki mąki kukurydzianej 2 duże jajka 100 ml śmietany kremówki skórka otarta z 1 pomarańczy 50 g pokruszonej gorzkiej czekolady wiśnie :  300 g suszonych wiśni ( można je zastąpić suszoną żurawiną ) 3 czubate łyżki drobnego cukru trzcinowego sok i skórka otarta z 1 pomarańczy 1 laska cynamonu 1 laska wanilii ( przekrojona wzdłuż na pół ) rum , brandy lub grappa ( dałam 4 łyżki rumu )  sos czekoladowy :  100 g pokruszonej gorzkiej czekolady 200 ml śmietany kremówki   Dno i boki tortownicy o średnicy 24 cm wysmarować masłem. Rozgrzać piekarnik do 180°C. Herbatniki pokruszyć, wrzucić do miski i wymieszać ze stopionym masłem. Gdy składniki się połączą, przełożyć je łyżką do tortownicy, starannie rozprowadzić na dnie i docisnąć. Wstawić na 10 minut do piekarnika, a następnie wyjąć i odstawić do ostygnięcia. Zwiększyć temperaturę w piekarniku do 200°C. Wrzucić do rondelka wiśnie razem z cukrem, połową soku pomarańczowego, skórką pomarańczową i cynamonem. Wyskrobać miąższ z laski wanilii i odłożyć. Laskę wrzucić do rondelka i dodać parę łyżek rumu. Gotować na niedużym ogniu przez 5 minut. Odstawić do ostygnięcia. W misce wymieszać cukier z mąką kukurydzianą, a następnie dodać serek i ponownie wymieszać. Dodać jajka i energicznie utrzeć składniki na gładką puszystą masę. Powoli mieszając dodać śmietanę, a następnie miąższ wanilii oraz skórkę pomarańczową i ponownie utrzeć. Łyżką cedzakową wyjąć z rondelka połowę wiśni i delikatnie wymieszać je z masą serową, dodać pokruszoną czekoladę i wymieszać po raz ostatni. Przełożyć na podpieczony spód i delikatnie potrząsnąć tortownicą, aby wyrównać wierzch. Posypać garstką wiśni i lekko wcisnąć je w masę serową. Resztę wiśni wraz z sokiem przelać do miseczki - będą podane do sernika. Wstawić ciasto na środkowy poziom piekarnika na 40-45 minut, aż wierzch się lekko przyrumieni, a boki zetną. Jeżeli wierzch zacznie się za mocno przypiekać, można go przykryć folią aluminiową. Gotowe ciasto wyjąć z piekarnika i odstawić do ostygnięcia w temperaturze pokojowej lub jeżeli chcemy, aby sernik był zwarty, wstawić do lodówki na parę godzin. Tuż przed podaniem przygotować sos czekoladowy : wlać kremówkę do rondelka , postawić na małym ogniu. Podgrzewać do chwili, gdy zacznie bulgotać i wtedy dodać czekoladę - delikatnie mieszać, aż się całkowicie rozpuści. Sernik podawać z miseczką wiśni i ciepłym sosem czekoladowym. 