Bardzo lubię pieczoną kaczkę, ale jeszcze nigdy sama jej nie robiłam. Ostatnio postanowiłam przyrządzić takie danie własnoręcznie. Wspomagałam się przepisem z "Kuchni polskiej" oraz internetowymi poradami m.in. z forum cincin . Wyszło całkiem dobrze, rodzinka kaczkę zjadła, nikt się nie krzywił - nawet moje dziecko-niejadek :) Czyli jadalna wyszła ;) Składniki :  1 kaczka o wadze ok. 2 kg majeranek - 2-3 łyżki rozmaryn - 1 łyżeczka sól 0,5 - 1 kg jabłek tłuszcz do brytfanny [użyłam oleju]    Sprawioną kaczkę opłukać, osuszyć, natrzeć w środku i na zewnątrz solą oraz sproszkowanym majerankiem i rozmarynem [zioła utarłam w moździerzu]. Odstawić do lodówki na godzinę [można na dłużej- nawet na całą noc]. Jabłka opłukać, podzielić na połówki [podzieliłam na ósemki]﻿ i usunąć gniazda nasienne.  Włożyć je do tuszki, zaszyć. Dno brytfanny posmarować tłuszczem, ułożyć na nim kaczkę piersią do dołu. Skropić tłuszczem. Wstawić do piekarnika nagrzanego do 180°C. Od czasu do czasu polewać kaczkę wytopionym tłuszczem. Po ok. 1 godzinie pieczenia przewrócić kaczkę na drugą stronę [piersią do góry]. Pamiętać o polewaniu kaczki wytopionym tłuszczem co jakiś czas. Po ok.80 minutach wyjąć kaczkę z piekarnika i naciąć skórę między udkami a korpusem [z obu stron], żeby spłynął wytopiony tłuszcz. Wstawić z powrotem do piekarnika. Kaczkę piec w sumie przez ok.1,5 - 2 godziny. Pod koniec pieczenia sprawdzić, czy się upiekła  nakłuwając szpikulcem najgrubszą część udka - jeżeli wypływający sos będzie klarowny, to znak, że kaczka jest gotowa. Jeżeli nie - wstawić z powrotem do piekarnika. Upieczoną kaczkę zostawić jeszcze na 15 minut w wyłączonym piekarniku. Następnie wyjąć i podzielić na porcje. Ułożyć na półmisku i udekorować upieczonymi jabłkami. Od razu podawać. 