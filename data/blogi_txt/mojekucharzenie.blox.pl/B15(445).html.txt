Zamarzyło mi się ciasto - takie najzwyklejsze, ucierane - i koniecznie z rabarbarem. Wczoraj spełniłam to marzenie i upiekłam ciasto najprostsze z możliwych. Taki zwykły niedzielny placek, w sam raz na deser :) Polecam ! Przepis ze starego zeszytu, z epoki przedinternetowej ;)      Składniki : ciasto : 4 jajka 1 czubata szklanka cukru 2 szklanki mąki 1 łyżeczka proszku do pieczenia 100 g margaryny  - roztopionej i ostudzonej 2 łyżeczki ekstraktu z wanilii  kruszonka :  1 łyżka miękkiego masła 3 łyżki cukru 3 łyżki mąki  + 600 g rabarbaru i kilka truskawek   Rabarbar obrać i pokroić w plasterki. Truskawki pozbawić szypułek, małe pozostawić w całości, większe przekroić. Przygotować kruszonkę : palcami rozetrzeć masło z cukrem i mąką, aż konsystencją będą przypominać piasek. Jajka utrzeć z cukrem na puszystą masę. Nadal ucierając stopniowo dodawać mąkę wymieszaną z proszkiem do pieczenia. Na końcu dodać stopioną, przestudzoną margarynę i ekstrakt z wanilii, zmiksować. Ciasto przelać do wyłożonej papierem do pieczenia formy o wymiarach 30x24 cm. Na cieście ułożyć plasterki rabarbaru i kawałki truskawek. Wierzch ciasta posypać kruszonką. Wstawić do piekarnika nagrzanego do 200°C i piec przez ok.40-50 minut . Upieczone ciasto po ostudzeniu można oprószyć cukrem pudrem . 