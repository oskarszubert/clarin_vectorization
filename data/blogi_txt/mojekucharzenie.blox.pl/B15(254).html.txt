Pierwsze w tym sezonie ciasto z rabarbarem. Zachciało mi się upiec coś nowego, koniecznie rabarbarowego - google podrzuciło mi przepis Gani76, która wzorowała się na Bajaderce. A ja "wyciągnęłam średnią" z tych dwóch przepisów - i upiekłam całkiem smaczne kruche ciasto z kwaskowatym rabarbarem i słodką marmoladą pomarańczową. W sam raz do popołudniowej kawy :) Składniki [ forma o wymiarach 30 x 24 cm ] : ciasto :  2 szklanki mąki  pół łyżeczki proszku do pieczenia pół szklanki cukru pudru 3 duże żółtka 200 g masła [ u Bajaderki jest to 150 g - i chyba ta ilość byłaby lepsza ) 1 łyżka gęstej śmietany nadzienie :  1 kg rabarbaru [ u mnie 750 g rabarbaru + 2 duże jabłka ] 6 łyżek cukru 1 łyżka bułki tartej pół szklanki marmolady pomarańczowej   kruszonka :  185 g mąki 100 g cukru 100 g masła cukier waniliowy   Mąkę przesiać z cukrem i proszkiem do pieczenia, dodać pokrojone w kawałki masło i dokładnie posiekać. Dodać żółtka i śmietanę, zagnieść szybko ciasto [można to zrobić przy pomocy malaksera]. Uformować z ciasta wałek, zawinąć w folię spożywczą i schłodzić w lodówce przez co najmniej 30 minut. Schłodzone ciasto zetrzeć na grubej tarce bezpośrednio do blachy i dokładnie wylepić nim dno [w sumie można by je rozwałkować - wyjdzie na to samo, a będzie łatwiej]. Wstawić do piekarnika nagrzanego do 180°C i podpiec na złoto [przez około 15 minut]. Wyjąć z piekarnika i lekko przestudzić. Podczas pieczenia przygotować nadzienie : rabarbar umyć i obrać ze skórki. Pokroić na 1 cm kawałki. Rozgrzać dużą, suchą patelnię i wrzucić do niej rabarbar, posypać cukrem. Podgrzać na dużym ogniu, mieszając, aż rabarbar puści sok- ok.2-3 minuty. Przełożyć na durszlak i odsączyć z nadmiaru soku. Jabłka obrać i pokroić w kostkę. Przygotować kruszonkę : mąkę wymieszać z cukrem i cukrem waniliowym. Masło roztopić w rondelku i bardzo mocno podgrzać - takim gorącym zalać suche składniki. Dokładnie wymieszać. Przestudzone ciasto posmarować cienko marmoladą pomarańczową, wyłożyć na nie odsączony rabarbar oraz jabłka, oprószyć je bułką tartą, a na końcu posypać kruszonką. Wstawić do piekarnika [ 180°C ] i piec przez około 30-40 minut. Po upieczeniu posypać cukrem pudrem. Przepis dołączam do akcji Beaty i Olcika "Rabarbarowe wypieki" . 