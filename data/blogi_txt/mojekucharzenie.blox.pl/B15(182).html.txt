Ekstrakt waniliowy często pojawia się w różnych przepisach , więc postanowiłam zrobić jego domową wersję. Ma piękny kolor i bardzo intensywnie pachnie - jestem ciekawa, jak będzie smakować ciasto z jego dodatkiem :) Przepis znalazłam u Dorotki. Składniki :  3 strąki wanilii 1 szklanka wódki szklany słoiczek lub  butelka ( z zakrętką )   Strąki wanilii przeciąć wzdłuż na pół ( nie do końca - końcówki zostawić złączone ). Nasionek nie wydłubywać. Włożyć do słoiczka. Zalać wódką - do całkowitego przykrycia strąków. Zamknąć słoiczek, trzymać w chłodnym, ciemnym miejscu (ale nie w lodówce). Co jakiś czas energicznie wstrząsać. Po mniej więcej tygodniu ekstrakt zaczyna ciemnieć - pełny aromat zyskuje po 2 miesiącach. Jeżeli zużyje się połowę zawartości słoiczka, można znów uzupełnić ją alkoholem i trochę poczekać dla wzmocnienia aromatu. Uwaga : ekstraktu nie należy dodawać do gorących płynów, ponieważ alkohol wyparuje wraz z częścią aromatu. 