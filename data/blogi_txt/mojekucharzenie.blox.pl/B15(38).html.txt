Ostatnio na blogu Atiny zobaczyłam chleb, który bardzo mi się spodobał - po pierwsze dlatego, że jest na zakwasie [ ostatnio wzięło mnie na pieczenie zakwasowców ;) ] , po drugie - ze względu na prostotę wykonania. Po trzecie - na zdjęciach Atiny prezentował się wyjątkowo apetycznie :)  Postanowiłam go upiec i sprawdzić, czy smakuje równie dobrze jak wygląda. Moja wersja trochę różni się od oryginału - pominęłam dodatek kolendry - nigdzie nie udało mi się jej kupić. Nie miałam też słodu - zamieniłam go na brązowy cukier, tak jak Atina. Chlebek mimo tych braków wyszedł bardzo smaczny - dość ciężki, wilgotny, o lekko kwaskowatym smaku i z delikatną nutką słodyczy.  To mój wypiek przygotowany z okazji World Bread Day 2009. Składniki :  450 g zakwasu żytniego razowego 380 g jasnej mąki żytniej  8 g soli morskiej 160 g letniej wody 35 g melasy 20 g słodu [ zamiast niego dałam cukier Demerara ] 7 g mielonej kolendry + 5 g całych nasion kolendry  [ pominęłam ] Wszystkie składniki dokładnie wymieszać. Bardzo lepkie i dość rzadkie ciasto przełożyć do wysmarowanej oliwą z oliwek i posypanej ziarnami kolendry formy [ moja ma wymiary 36x11 cm ] - powinno wypełnić trochę ponad połowę foremki. Przykryć naoliwioną folią przezroczystą i odstawić do wyrośnięcia. U mnie wyrastanie trwało bardzo długo - ok. 20 godzin - być może to wina zbyt słabego zakwasu, bo normalnie chleb powinien wyrosnąć w ciągu ok.5 godzin.  Gdy ciasto wypełnia już prawie całą formę, wstawić je do piekarnika nagrzanego do 230°C. Piec w tej temperaturze przez 15 minut, potem zmniejszyć temperaturę do 200°C i piec jeszcze przez 40 minut. Po upieczeniu ostudzić na kratce. 