Podczas niedzielnego spaceru po lesie udało nam się uzbierać trochę kurek. Za mało na jakieś kulinarne szaleństwa, ale w sam raz, żeby zrobić smaczny dodatek do obiadu. Postanowiłam spróbować kurek z koperkiem - słyszałam, że są dobre. Wspomagałam się TYM przepisem, ale nieco zmieniłam składniki (dodałam cebulkę). Przygotowanie jest proste i zajmuje tylko pół godziny - więcej czasu poświęciłam na oczyszczenie grzybów niż na ich przyrządzenie ;) Aromatyczne kurki w pysznym śmietanowym sosie to danie warte grzechu - żałowaliśmy, że było ich tak niewiele. Przy najbliższej nadarzającej się okazji zrobimy powtórkę :)      Składniki :  350 g świeżych kurek 2 łyżki masła 1 średnia cebula 200 ml słodkiej śmietanki 30 lub 36 % [ użyłam 36% ] kilka gałązek koperku sól , świeżo zmielony czarny pieprz Kurki oczyścić, opłukać i osuszyć. Większe pokroić na kilka części, małe pozostawić w całości. Cebulę pokroić w drobną kostkę, koperek posiekać. Na dużej patelni rozgrzać masło, wrzucić posiekaną cebulę, przesmażyć. Dodać kurki i smażyć mieszając, aż sok odparuje (ok.10 minut). Wsypać koperek, chwilę podsmażać, aby wydobyć jego aromat. Zalać śmietanką i zmniejszyć gaz. Dusić przez ok.20 minut, aż śmietanka zgęstnieje (od czasu do czasu mieszając). Gotowe danie doprawić do smaku solą i pieprzem. Podawać z ziemniakami, makaronem lub pieczywem. 