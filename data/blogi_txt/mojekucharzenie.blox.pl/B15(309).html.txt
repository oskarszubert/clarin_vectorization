Szukałam ostatnio przepisu na wykorzystanie mleka kokosowego - Google zaprowadziło mnie do  Bei, u której znalazłam przepyszne mufinki czekoladowo-kokosowe. Właśnie czegoś takiego szukałam - delikatne, lekko wilgotne ciasto, w którym idealnie połączyły się dwa smaki : kokos i czekolada. Pięknie pachną, jeszcze lepiej smakują - jedne ze smaczniejszych mufinek, jakie miałam okazję piec do tej pory !      Składniki ( na 12 mufinek ) : 200 g mąki  8 łyżek wiórków kokosowych 2 łyżeczki proszku do pieczenia 1 czubata łyżka kakao 2 jajka 130 g cukru szczypta soli 100 g roztopionego masła 200 ml mleka kokosowego [ u mnie 165 ml kokosowego + 35 ml mleka krowiego ]   Wymieszać mąkę , wiórki , proszek i kakao . Jajka ubić z cukrem i szczyptą soli, dodać mleko i lekko przestudzone masło, wymieszać. Wlać mokre składniki do suchych i dokładnie wymieszać.  Formę mufinkową wyłożyć papilotkami , do każdej papilotki nakładać po 2-3 łyżki ciasta. Wstawić do piekarnika nagrzanego do 180°C i piec przez około 30 minut.    Przed podaniem udekorować wiórkami kokosowymi. 