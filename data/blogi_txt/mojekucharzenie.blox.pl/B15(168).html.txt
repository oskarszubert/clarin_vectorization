Chodziło za mną ciasto z jabłkami , zastanawiałam się tylko, na które mam się zdecydować. Chciałam upiec szarlotkę, ale kusiło mnie też drożdżowe - w końcu wymyśliłam, że będą bułeczki drożdżowe z nadzieniem jabłkowym. Wykorzystałam wielokrotnie przeze mnie używany przepis Edysi na jagodzianki - w miejsce jagód powędrowały jabłka [ też na "j" ;) ].  "Jabłczanki" wyszły bardzo smaczne i na pewno jeszcze nie raz sięgnę do tego przepisu :)      Składniki : ciasto :  500 g mąki pszennej 2 jajka pół szklanki cukru pudru 1 czubata łyżka masła 50 g drożdży 1 szklanka mleka szczypta soli 1 łyżeczka aromatu waniliowego [ mój dodatek ]  nadzienie :  3 kwaskowate jabłka 2-3 łyżki brązowego cukru 1 łyżeczka cynamonu  kruszonka :  1 łyżka miękkiego masła  2-3 łyżki cukru 2-3 łyżki mąki  do posmarowania :  1 jajko     Drożdże rozetrzeć z 1 łyżką cukru pudru i 1 łyżką mąki, rozprowadzić szklanką ciepłego mleka i odstawić do wyrośnięcia.   Masło roztopić i ostudzić, jajka ubić z cukrem. Do miski z wyrośniętym rozczynem wsypać mąkę, wymieszać, dodać jajka z cukrem, aromat waniliowy i roztopione masło. Wyrabiać, aż ciasto zacznie odstawać od ręki, zostawić pod przykryciem do wyrośnięcia.  W tym czasie wymieszać składniki kruszonki [ najlepiej drewnianą łyżką ] - kruszonka powinna przypominać konsystencją piasek.  Jabłka obrać, usunąć gniazda nasienne. Pokroić w niedużą kostkę, wymieszać z cukrem i cynamonem.  Gdy ciasto wyrośnie, odrywać niewielkie kawałki, rozpłaszczać na dłoni, nakładać po 1 łyżce jabłek, zlepiać dokładnie i formować bułeczki. Układać je na blasze wyłożonej papierem do pieczenia [w sporych odstępach],  przykryć ściereczką i odstawić do wyrośnięcia.   Wyrośnięte bułeczki posmarować roztrzepanym jajkiem i posypać kruszonką. Piec w piekarniku nagrzanym do 180°C  , aż bułeczki się ładnie zrumienią.  Ja piekłam na termoobiegu - w 160°C , przez ok.20 minut.  Po upieczeniu ostudzić na kratce. 