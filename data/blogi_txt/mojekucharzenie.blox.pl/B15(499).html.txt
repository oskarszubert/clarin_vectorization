To już ostatni z przetestowanych przeze mnie świątecznych wypieków - warstwowy sernik z makiem, wiórkami kokosowymi i brzoskwiniami. Warto go upiec nie tylko na święta, bo jest bardzo smaczny ! przepis znalazłam u sernikowej czarodziejki - Majanki :)      Składniki : szklanka = 250 ml ciasto :  3 szklanki mąki 250 g masła 2 łyżki cukru 5 żółtek 2 łyżeczki proszku do pieczenia 2 łyżki kakao instant (np. Nesquick lub Puchatek)  masa serowa :  500 g zmielonego sera [użyłam wiaderkowego] 1 jajko 1 opakowanie budyniu śmietankowego [w proszku] pół szklanki cukru pudru 100 g masła, roztopionego masa makowo-kokosowa :  1 szklanka cukru pudru 1 szklanka suchego maku 100 g wiórków kokosowych 5 białek 1 łyżka mąki ziemniaczanej  dodatkowo :  puszka brzoskwiń    Wszystkie składniki na ciasto zagnieść razem. 1/3 ciasta zamrozić, resztę schłodzić w lodówce przez ok.30 minut, a następnie wyłożyć nim blaszkę o wymiarach 30x25 cm [można ją wcześniej wyłożyć papierem do pieczenia].  Brzoskwinie odsączyć z zalewy, pokroić w kostkę i ułożyć na cieście. Składniki masy serowej krótko zmiksować (do połączenia składników) i wylać na brzoskwinie. Wyrównać powierzchnię. Przygotować masę makowo-kokosową : białka ubić na sztywno ze szczyptą soli. Pod koniec ubijania dodać cukier puder, zmiksować. Następnie dodać mąkę ziemniaczaną, mak i wiórki kokosowe - delikatnie wymieszać. Wyłożyć na masę serową. Na wierzch zetrzeć na tarce pozostałe, zamrożone ciasto. Wstawić do piekarnika nagrzanego do 180°C i piec przez ok.60 minut. 