Zachciało mi się ostatnio sernika - miałam tylko problem z wyborem przepisu - tych sernikowych jest naprawdę dużo i nie wiedziałam, na który mam się zdecydować. W końcu wybrałam przepis podany przez Joannę na forum cincin.   Zaciekawił mnie dodatek likieru - akurat miałam w lodówce domowej roboty Baileys'a, więc użyłam go do produkcji serniczka ;) Sernik wyszedł dość ciężki, kremowy, o delikatnym kawowym posmaku ( dla mnie ciut za delikatny , wolę bardziej zdecydowane smaki - następnym razem dodam trochę kawy ). Najlepiej wyjąć go z lodówki jakieś pół godziny przed podaniem - zyskuje wtedy na smaku.       Składniki ( na tortownicę o średnicy 27 cm ) : spód :  300 g drobno pokruszonych ciastek typu Digestive [ dałam Petit Beurre ] 160 g mielonych orzechów laskowych [ u mnie - włoskie ] 200 g roztopionego masła  masa serowa :  800 g rozmiękczonego sera śmietankowego [ u mnie twaróg sernikowy Piątnicy ] 120 g cukru 6 jajek 12 łyżeczek mąki 250 ml śmietany kremówki 160 ml likieru Kahlua , Tia Maria lub Baileys Tortownicę wyłożyć folią aluminiową [ w oryginale - papierem do pieczenia ] . Wymieszać składniki spodu. Masą wyłożyć dno tortownicy. Chłodzić w lodówce przez 10-15 minut.   Ser ubić z cukrem , dodawać po jednym jajka, cały czas mieszając. Następnie dodać mąkę, kremówkę i likier.   Masę przelać do formy [ jest dość płynna ] . Wstawić do piekarnika nagrzanego do 180°C i piec przez 40-50 minut. Po tym czasie wyłączyć piekarnik i zostawić w nim sernik na godzinę.   Schłodzone ciasto  wstawić na noc do lodówki. Ja po schłodzeniu udekorowałam sernik roztopioną czekoladą. 