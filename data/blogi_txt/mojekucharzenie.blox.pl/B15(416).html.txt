Tak długo za mną chodziły , że w końcu zdecydowałam się je upiec . Przepis na pluszki znalazłam na blogu Dorotus .  Bułeczki są pyszne , mięciutkie i do tego ładnie wyglądają . Przy okazji mogłam przetestować mój nowy nabytek -  maszynę do pieczenia chleba i program "zagniatanie z wyrastaniem"  :)   Maszyna sprawiła się na 5 z plusem !      Składniki :  325 ml letniego mleka 5 dag roztopionego masła 1,5 łyżeczki majonezu  50 dag mąki pszennej 5 dag cukru pół łyżeczki soli 2 dag świeżych drożdży ( u Dorotus - 2 i 1/4 łyżeczki drożdży instant  ) Zrobić rozczyn z mleka , drożdży , kilku łyżeczek cukru i mąki , odstawić do wyrośnięcia . Wyrośnięty rozczyn przełożyć do maszyny do chleba , dodać  pozostałe składniki , nastawić na "ciasto rosnące"  i poczekać , aż ciasto podwoi objętość . Oczywiście można też wyrobić ręcznie i odstawić do wyrośnięcia . Wyrośnięte ciasto przełożyć na umączony blat , podzielić na 16 części , z każdej części uformować kulkę . Odstawić na 5-10 minut przykryte wilgotną ściereczką .  Każdą kulkę rozwałkować na placuszek , który następnie smarujemy nadzieniem : nadzienie nr 1 - makowe :  roztopione masło , cukier , suchy mak - placuszek posmarować masłem , nastęnie posypać cukrem , a na końcu makiem .  nadzienie nr 2 - marmolada wieloowocowa  - placuszek posmarować marmoladą Posmarowany placuszek zwinąć w rulonik . Każdy rulonik naciąć na środku wzdłuż zostawiając nieprzecięte ok.1/4 długości z każdego końca . Końce zawinąć pod spód i przełożyć do środka przez powstałe nacięcie .  Gotowe bułeczki kłaść na oprószonej mąką blasze i zostawić do napuszenia na 15-20 minut .    Piekarnik nagrzać do 190°C , spryskać wodą . Wstawić bułeczki i piec je przez 20-25 minut . Po upieczeniu ostudzić na kratce . 