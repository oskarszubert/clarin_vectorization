... czyli bardziej swojsko sernik z kajmakiem. Miałam na niego ochotę, od kiedy go zobaczyłam u Doroty, a potem u Majanki i Atiny. Bardzo lubię kajmak [ same krówki zresztą też ;-) ] , więc sernik z jego dodatkiem to coś dla mnie :-) Byłam zmuszona trochę zmienić składniki, bo zabrakło mi śmietanki kremówki - zastąpiłam ją zwykłą 18% - na szczęście sernikowi to nie zaszkodziło. Był pyszny, nie tak słodki , jakby mozna się było po nim spodziewać. Dodatek cynamonu daje lekko piernikowy smak - razem z masą krówkową tworzą bardzo smaczną kombinację. Składniki : spód :  200 g ciastek digestive w czekoladzie [ dałam Krakuski zbożowe , bez czekolady ] 60 g miękkiego masła pół łyżeczki cynamonu  masa serowa :  750 g twarogu półtłustego dwukrotnie mielonego [ użyłam sera do serników Piątnicy - w wiaderku ] 2/3 szklanki cukru 2 łyżeczki ekstraktu waniliowego [ dałam aromat waniliowy ] 3 jajka pół szklanki śmietanki kremówki [ u mnie - śmietana 18% ] 400 g masy kajmakowej [ użyłam gotowej , z puszki ] 1 łyżka mąki ziemniaczanej   Masło roztopić. Ciastka pokruszyć, dodać stopione masło i cynamon - wymieszać, aby powstała masa przypominająca konsystencją mokry piasek. Tortownicę o średnicy 22 cm [ u mnie 24 cm ] wyłożyć papierem do pieczenia [ nie wykładałam ]. Na spód wyłożyć masę herbatnikową i wyrównać. Twaróg zmiksować z cukrem na gładką masę. Po kolei wbijać jajka miksując po każdym dodaniu. Wlać aromat waniliowy, wymieszać. Dodać kremówkę, wsypać mąkę ziemniaczaną , dokładnie zmiksować. Masę podzielić na dwie części [ dowolnie, można pół na pół - u mnie biała masa stanowiła ok.1/3 całości - tak jak u Majany ]. Jedną część zmiksować z 200 g masy kajmakowej. Na herbatnikowy spód wyłożyć zmiksowaną masę, następie wylać resztę kajmaku z puszki [ jeżeli jest gęsta, można ją lekko podgrzać - moja nawet po podgrzaniu była gęsta, więc nakładałam porcje masy łyżeczką ]. Na masę kajmakową wylać jasną masę serową. Widelcem lub patyczkiem zrobić esy-floresy do głębokości masy z kajmakiem, aby powstał marmurkowy wzorek. Wstawić do piekarnika nagrzanego do 175°C i piec przez około 1 godzinę. Wystudzić. Przed podaniem włożyć na co najmniej 3 godziny do lodówki. 