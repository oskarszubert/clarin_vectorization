Pod takim tytułem znalazłam te pyszne kokosanki na blogu Agnieszki - a że miałam do wykorzystania białka , które zostały mi po przyrządzaniu kremu do tortu , postanowiłam przepis wypróbować . Nie zawiodłam się - te kokosanki są naprawdę niebiańskie - delikatne , z wierzchu kruche, w środku leciutko ciągnące , i do tego smak kokosa z nutką cytryny i wanilii . Jeżeli lubicie takie połączenia , to polecam !       Składniki : 150 g wiórków kokosowych 5 białek sok i skórka z połowy cytryny 1 szklanka cukru 1 op.cukru waniliowego 4 łyżki drobno startych biszkoptów szczypta soli  Białka ubić ze szczyptą soli , powoli dodając cukier - aż do uzyskania sztywnej i lśniącej piany . Nadal ubijając dodać cukier waniliowy , sok i skórkę z cytryny . Wsypać biszkopty i wiórki - i delikatnie wymieszać łyżką. Na blachę wyłożoną papierem do pieczenia lub folią aluminiową nakładać łyżką porcje piany [ wyszły mi dwie blachy piekarnikowe - tak jak Agnieszce ] . Piec na termoobiegu około 20 minut w temperaturze 150°C , a potem dosuszać przez 20-30 minut w 130°C . 