Kwaskowata, orzeźwiająca wersja tego przepisu. Postanowiłam poeksperymentować i nieco zmodyfikować podstawową wersję ciasta. Początkowo miałam wrzucić tylko skórkę cytrynową, ale zaryzykowałam i dodałam również sok z cytryny. Nie byłam pewna, co z tego wyjdzie, ale okazało się, że ciasto nieźle smakuje. Kwaśny rabarbar i aromatyczna cytryna całkiem dobrze do siebie pasują :)      Składniki : ciasto :  4 jajka 2 szklanki mąki 1 czubata szklanka cukru 1 łyżeczka proszku do pieczenia 125 g margaryny, roztopionej i ostudzonej skórka otarta z 1 cytryny sok z 1 cytryny  na wierzch :  4-5 łodyg rabarbaru 1 łyżka cukru trzcinowego    Rabarbar obrać i pokroić w 2cm kawałki. Jajka ubić z cukrem na puszystą masę. Nadal ucierając dodawać stopniowo mąkę wymieszaną z proszkiem do pieczenia, następnie skórkę i sok z cytryny. Na końcu dodać roztopioną margarynę, zmiksować. Masę przelać do wyłożonej papierem do pieczenia formy o wymiarach 30x24 cm. Na wierzchu ułożyć plasterki rabarbaru i posypać je brązowym cukrem. Wstawić do piekarnika nagrzanego do 200°C i piec przez ok.40-50 minut. Po ostudzeniu oprószyć cukrem pudrem. 