Na dobry początek ...  Zwykle z tego przepisu robię szarlotkę , tym razem spróbowałam z wiśniami i porzeczkami . To dobre połączenie , bo kwaskowate wiśnie i porzeczki dobrze się komponują ze słodką bezą .  2 szklanki mąki i pół kostki margaryny posiekać . Dodać pół szklanki cukru i 2 łyżeczki proszku do pieczenia , dalej siekać . Następnie dodać 3 żółtka i 3 łyżki śmietany - zagnieść ciasto , ulepić z niego kulę i wstawić do lodówki na około pół godziny .  Schłodzone ciasto rozwałkować , wyłożyć na blachę , ponakłuwać widelcem . Podpiec w piekarniku nagrzanym do temperatury 215-220 stopni do zrumienienia ( około 15 minut ) . Następnie na tak przygotowane ciasto wyłożyć wydrylowane i odsączone z soku wiśnie ( 1 kg ) i garść lub dwie czerwonych porzeczek . Na owoce wyłożyć pianę ubitą z 3 białek i pół szklanki cukru . Piec jeszcze około 30-40 minut w temperaturze 180-190 stopni. 