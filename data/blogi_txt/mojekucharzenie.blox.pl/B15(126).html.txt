Ostatnio zrobiło się u mnie bardzo pomarańczowo - to już trzecie ciasto z tym aromatycznym dodatkiem ;-) Zapach cytrusów zawsze będzie mi się kojarzył ze świętami Bożego Narodzenia - wtedy pomarańcze i mandarynki są najsmaczniejsze - słodkie , soczyste i pachnące. Pamiętam radość, kiedy ja i moje siostry znajdowałyśmy pod choinką paczkę z mandarynkami i pomarańczami wystanymi przez Babcię w długaśnej kolejce - razem z ptasim mleczkiem i sezamkami :-) W kryzysowych czasach to dopiero był rarytas ! To moja trzecia propozycja do Kuchni Świątecznej i Noworocznej. Przepis znalazłam u Szarlotka - a Szarlotek -u Monsai :)      Składniki : ciasto :  150g miękkiego masła lub margaryny 150 g cukru 1 op. cukru waniliowego 3 jajka 1 płaska łyżeczka proszku do pieczenia 150 g mąki pszennej ( w razie potrzeby dodać jeszcze 100 g - moje ciasto obyło się bez tego - konsystencja była w sam raz ) skórka otarta z 1 pomarańczy szczypta soli  do nasączenia :  125* ml soku z pomarańczy z odrobiną skórki otartej z pomarańczy i odrobiną skórki z cytryny 75 g cukru     cukier puder do posypania    Masło utrzeć z cukrem na puszystą masę. Dodać cukier waniliowy, sól i skórkę z pomarańczy. Wymieszać. Gdy powstanie jednolita masa, wbijać po jednym jajku, nie przerywając ucierania. Mąkę wymieszać z proszkiem do pieczenia, przesiać i dodawać po 1 łyżce do masy maślano-jajecznej. Ciasto przełożyć do podłużnej formy z okrągłym dnem (o wymiarach 30x11 cm) natłuszczonej i oprószonej bułką tartą. Wyrównać wierzch i wstawić ciasto do piekarnika nagrzanego do temperatury 180-190°C. Piec ok.45 minut. Sok wymieszać z cukrem i skórkami, podgrzać i mieszać do rozpuszczenia się cukru. Przestudzić.  Ciasto ponakłuwać gęsto patyczkiem i pędzelkiem nasączać je syropem ze wszystkich stron. Gdy ostygnie, posypać cukrem pudrem.  * zasugerowałam się ilością soku podaną przez Szarlotka ( 25 ml ) - i wyszedł mi lukier zamiast syropu - posmarowałam nim ciasto i powstała chrupiąca cukrowa skorupka na wierzchu. Dopiero później zajrzałam do Monsai i okazało się , że soku ma być 125 ml. Ciasto wyszło mi mniej mokre, ale i tak było bardzo smaczne :) 