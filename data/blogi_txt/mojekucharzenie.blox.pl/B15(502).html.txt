Miałam ochotę na sernik , ale nie mogłam się zdecydować , który przepis wybrać. W wyborze pomógł mi mąż , który wrócił z zakupów na pobliskim bazarku z torbą wiśni :-)  Przepis na sernik wiśniowy pochodzi z książki "Ciasta i torty" wyd.MAK - w oryginale jest to sernik z czereśniami, ale dostosowałam go do swoich potrzeb.  Kwaskowate wiśnie dobrze komponują się ze słodkim serem, sernik jest dość ciężki, ale smaczny. Nie dodawałam do masy serowej masła, ponieważ korzystałam z gotowego, tłustego sera do serników. Trochę brakuje mi w tym cieście zdecydowanego smaku , myślę , że dobrym dodatkiem do sera byłby tutaj aromat migdałowy - dobrze komponuje się z wiśniami.      Składniki ( na tortownicę o średnicy 28 cm - u mnie tortownica 30 cm ): ciasto na spód :  100 g miękkiego masła 125 g cukru 1 łyżka cukru waniliowego 2 jajka 150 g mąki pszennej 50 g mąki ziemniaczanej 1 łyżeczka proszku do pieczenia wierzch :  500 g wiśni 4 jajka 150 g cukru 2 łyżki cukru waniliowego 750 g twarogu do serników [ użyłam twarogu z Piątnicy ] 100 g mąki ziemniaczanej     Przygotować spód : masło utrzeć z cukrem i cukrem waniliowym na puszystą masę, nadal ucierając dodać jajka , a następnie obie mąki wymieszane z proszkiem do pieczenia. Masę wyłożyć na blachę , wstawić do piekarnika nagrzanego do 180°C i piec przez 20 minut. Wiśnie umyć , wydrylować i odsączyć z nadmiaru soku na sitku. Masa serowa : żółka utrzeć z cukrem i cukrem waniliowym. Do masy dodać twaróg , a następnie mąkę ziemniaczaną , zmiksować. Białka ubić ze szczyptą soli na sztywną pianę. Delikatnie połączyć z masą serową. Do masy dodać wiśnie - lekko wymieszać. Masę serowo-wiśniową wylać na upieczony spód i piec w 180°C przez 50 minut. Po upieczeniu zostawić ciasto w wyłączonym piekarniku na 10 minut. 