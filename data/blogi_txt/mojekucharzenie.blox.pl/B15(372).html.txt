W końcu udało mi się zrobić ten smaczny deser. Żałuję, że dopiero teraz, bo tyle dobrego mnie ominęło ;) Pyszna śmietankowa galaretka o waniliowym aromacie, polana truskawkowym musem to po prostu niebo w gębie !  Jedząc ten deser czułam się przez chwilę tak , jakby już nadeszło lato :) Przepis od Asi z Kwestii Smaku.      Składniki ( na 4 większe porcje lub 6 mniejszych ) :  250 ml śmietanki kremówki UHT 30% lub 36% ( dobrej jakości, płynnej, z kartonika ) 250 ml pełnego mleka 80 g cukru 2 łyżeczki żelatyny w proszku 1 laska wanilii lub 2 łyżeczki ekstraktu z wanilii ( użyłam ekstraktu ) opcjonalnie : 1 łyżka rumu + 1 łyżka białego wina ( nie dodawałam )   Żelatynę zalać 2 łyżkami zimnej wody i odstawić na 5 minut. Laskę wanilii przeciąć wzdłuż na pół i łyżeczką wyskrobać ziarenka. Do rondelka wlać śmietankę i mleko, dodać cukier, ziarenka wanilii i przepołowioną laskę lub ekstrakt z wanilii. Podgrzewać , mieszając aż cukier się rozpuści. Dodać rum i wino, zagotować i szybko zestawić z ognia. Dodać namoczoną żelatynę i mieszać energicznie przez minutę, aż cała żelatyna się rozpuści. Mieszankę wlać do 4 filiżanek ( każda po 125 ml ) lub 6 mniejszych naczynek. Odstawić do wystudzenia. Po ostudzeniu filiżanki przykryć kawałkiem folii i wstawić do lodówki do stężenia na ok.4-5 godzin, a najlepiej na całą noc. Aby ułatwić wyjęcie deseru z filiżanek, można je włożyć na sekundę do gorącej wody. Deser wyłożyć na talerzyk i podawać ze świeżymi owocami lub musem owocowym. U mnie był to mus truskawkowy. 