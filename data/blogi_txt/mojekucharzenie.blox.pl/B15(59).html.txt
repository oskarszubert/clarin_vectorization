Chałka - odsłona druga . Tym razem sięgnęłam do przepisu , który zamieściła Majana na swoim blogu Majanowe pieczenie . Z kolei Majanka wypatrzyła go u Asiulini w Kuchni pachnącej ciepłem . Jest rzeczywiście pyszna , bardzo puszysta i mięciutka . Upiekłam dwie mniejsze chałki , które zrobiły się całkiem spore po wyrośnięciu :) - dzisiaj została już tylko jedna - pierwsza została wczoraj pożarta w błyskawicznym tempie   ;) Składniki :  4 dag drożdży 55 dag mąki pszennej 1/2 szklanki mleka 1 duże jajko 2 łyżki masła 5 łyżek wody 4 łyżki cukru 1 łyżeczka soli 1 żółtko         na kruszonkę :  2 łyżki mąki 1 łyżka cukru 1 łyżka masła    Drożdże rozetrzeć z łyżką cukru , zalać ciepłym mlekiem i rozmieszać z trzema łyżkami mąki . Odstawić do wyrośnięcia . Do miski wsypać mąkę , zrobić w niej dołek , wlać wyrośnięty rozczyn , jajko roztrzepane z resztą cukru , sól , roztopione letnie masło oraz wodę .  Zagnieść ciasto , aż zaczną się pojawiać pęcherzyki powietrza , następnie odstawić do wyrośnięcia , aż ciasto podwoi swoją objętość  . Jeszcze raz zagnieść ciasto i podzielić je na 6 części. Z każdej z nich uformować równej długości wałki i zapleść z nich dwa warkocze . Końce każdego warkocza połączyć i podwinąć pod spód . Chałkę przełożyć na wysmarowaną tłuszczem i oprószoną mąką blachę do pieczenia ( w oryginalnym przepisie na blasze jest folia aluminiowa ) i zostawić do wyrośnięcia na ok.30 minut . Następnie posmarować wierzch chałki żółtkiem i posypać kruszonką .  Piec około 25-30 minut w temperaturze 180°C . 