Obchodzimy dziś Światowy Dzień Chleba, więc nie mogłam sobie odmówić przyjemności wzięcia udziału w jego obchodach. Z tej okazji upiekłam chleb ziemniaczany - przepis na niego pochodzi z książki "Domowa piekarnia" Małgorzaty Zielińskiej czyli Mirabbelki. Wybrałam prosty przepis, nie wymagający długich przygotowań. Chlebek jest miękki, dość ładnie wyrasta i długo zachowuje świeżość dzięki ziemniakom.  Jedyną rzeczą, do której mam zastrzeżenie jest ilość soli . Podane w przepisie 2 łyżki to dla mnie zdecydowanie za dużo - chleb wyszedł za słony. Samego raczej nie dało się go zjeść (chociaż moi domownicy są słonolubni), trochę lepiej smakował jako kanapka, choć wciąż dominował smak soli. Gdybym miała go upiec ponownie, na pewno zmniejszyłabym ilość soli o połowę.       Składniki :  500 g ugotowanych ziemniaków 500 g mąki pszennej typ 550 lub 650 200 g letniej wody ( można użyć wody z gotowania ziemniaków ) 1 łyżeczka drożdży instant lub 6 g drożdży świeżych 1 łyżka oleju 2 łyżki soli [ połowę soli użyjemy do gotowania ziemniaków ] * * dla mnie jest to zbyt dużo soli - chleb jest za słony. Zmniejszyłabym jej ilość do 1 łyżki .   Obrane ziemniaki ugotować w osolonej wodzie, odcedzoną wodę pozostawić do ciasta chlebowego. Ziemniaki przecisnąć przez praskę i przełożyć do miski. Ostudzić. Drożdże rozpuścić w 1-2 łyżkach letniej wody, dodać 1 łyżkę mąki (z podanej w przepisie całkowitej ilości), odstawić na 5 minut. Połączyć z ziemniakami, a następnie dodać olej, wymieszać. Powoli dodawać resztę składników. Wyrabiać ciasto przez ok.10 minut - będzie kleiste (to przez dodatek ziemniaków). Przełożyć do miski, przykryć i odstawić na 30 minut. Wyjąć ciasto z miski na umączony blat, rozpłaszczyć. Uformować kulę, lekko rozciągając ciasto na boki i zlepiając końce na górze. Ułożyć na posypanej mąką lub wyłożonej papierem do pieczenia blasze zlepieniem do dołu, odstawić do wyrośnięcia na 30-40 minut. Aby zapobiec rozlaniu się ciasta podczas wyrastania można przykryć je ściereczką, a następnie miską. Piekarnik nagrzać do temperatury 200°C, naparować za pomocą spryskiwacza do kwiatów. Chleb naciąć w kilku miejscach, włożyć do piekarnika. Piec 35-40 minut, aż do mocnego zrumienienia powierzchni chleba. Wystudzić na kratce. 