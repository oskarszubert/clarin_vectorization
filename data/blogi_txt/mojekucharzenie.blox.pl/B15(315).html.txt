Delikatna gruszka i aromatyczny imbir - to bardzo udane połączenie. Bałam się trochę, że babeczki będą zbyt pikantne, ale okazało się, że imbiru jest akurat tyle, by tylko lekko zaostrzyć smak słodkiego ciasta i gruszek. Niektóre mufinki miały kształt grzybków, bo ciasto trochę się rozlało na boki - ale smakowały tak samo dobrze jak te równe ;) Po przepis na ten mufinkowy wypiek sięgnęłam do książki "Nigella ekspresowo" :)﻿ Niechcący wcisnęłam przycisk "publikuj" zamiast "zapisz" , stąd mały falstart - mam nadzieję, że mi wybaczycie ;)  Teraz przepis w komplecie ( mam nadzieję ) .      Składniki :  250 g mąki 2 łyżeczki proszku do pieczenia 150 g drobnego cukru 75 g brązowego cukru trzcinowego + po pół łyżeczki do posypania każdej mufinki 1 łyżeczka mielonego imbiru 140 ml kwaśnej śmietany 125 ml oleju roślinnego 1 łyżka miodu 2 jajka 1 duża gruszka ( ok.300 g ) - obrana, pozbawiona gniazd nasiennych i pokrojona w kostkę o boku 5mm )    Do miski wsypać mąkę, proszek do pieczenia, oba cukry i mielony imbir.  W drugiej misce lub dzbanku z miarką wymieszać kwaśną śmietanę, olej, miód i jajka. Połączyć z sypkimi składnikami.  Na koniec dodać do ciasta pokrojoną gruszkę, wymieszać.  Do formy mufinkowej wyłożonej papilotkami nakładać porcje ciasta. Wierzch każdej porcji posypać cukrem trzcinowym. Wstawić do piekarnika nagrzanego do 200°C i piec przez ok.20 minut. Po upieczeniu ostudzić na kratce. 