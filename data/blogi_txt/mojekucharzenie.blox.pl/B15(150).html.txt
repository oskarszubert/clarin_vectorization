To pyszne czekoladowe ciasto przygotowałam z okazji trwającego właśnie Orzechowego Tygodnia. Przepis pochodzi z książki Pierre'a Hermé  "Desery". W oryginale do ciasta dodaje się mielone migdały, ja zamiast nich użyłam orzechów laskowych. Zamieniłam też roztopione masło na takie w temperaturze pokojowej (podpatrzyłam u Małgosi, która jakiś czas temu też piekła to ciasto). To przepis dla wielbicieli intensywnie czekoladowych ciast :)        Składniki :  4 jajka [ oddzielnie białka i żółtka ] 150 g cukru pudru 150 g masła w temperaturze pokojowej 200 g ciemnej gorzkiej czekolady 2 łyżki mąki 100 g mielonych orzechów laskowych [ w oryginale migdałów ] Czekoladę połamać na małe kawałki, włożyć do miseczki i roztopić w kapieli wodnej. Przestudzić. Żółtka zmiksować z cukrem pudrem na puszystą, białą masę. Dodać przestudzoną czekoladę, wymieszać.  Mieszając połączyć ze stopniowo dodawaną mąką, mielonymi orzechami i masłem. Białka ubić ze szczyptą soli na sztywną pianę. Dodać do ciasta i delikatnie wymieszać, aby piana nie opadła. Ciasto przelać do posmarowanej masłem tortownicy o średnicy 20 cm. Wstawić do piekarnika nagrzanego do 220°C i piec przez 20 minut [ u mnie 25 minut ]. Sprawdzić patyczkiem, czy jest upieczone : patyczek wetknięty w środkową część ciasta po wyjęciu powinien być lekko wilgotny. Po upieczeniu ciasto ostudzić. Ostudzone ciasto można udekorować posypując jego środek kakao, a brzegi cukrem pudrem. 