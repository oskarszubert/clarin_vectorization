Pyszne czekoladowe ciasto, ciężkie i wilgotne. Konsystencją przypomina brownie. Odpowiednie dla osób na diecie bezglutenowej.  Może nie wygląda zbyt pięknie, ale tę niedoskonałość nadrabia smakiem. Polecam ! źródło przepisu - "Kuchnia" nr 1 2014      Składniki :  60 g mąki gryczanej 60 g mielonych orzechów laskowych 170 g gorzkiej czekolady 120 g masła 4 jajka (osobno białka i żółtka) 100 g cukru 80 ml pełnotłustego jogurtu 1 łyżeczka ekstraktu waniliowego szczypta soli (w oryginalnym przepisie pół łyżeczki)    Czekoladę posiekać i roztopić razem z masłem w kąpieli wodnej. Ostudzić. Żółtka utrzeć z połową cukru, następnie zmiksować z jogurtem, ekstraktem z wanilii i solą. Wymieszać z roztopioną czekoladą z masłem, dodać mąkę gryczaną i orzechy, wymieszać. Białka ubić na sztywną pianę, wciąż ubijając stopniowo dodawać cukier. Ubitą pianę porcjami dodawać do masy czekoladowej, delikatnie wymieszać. Ciasto wlać do wyłożonej papierem do pieczenia tortownicy o średnicy 20 cm. Wstawić do piekarnika nagrzanego do 180°C i piec przez ok.25-30 minut. Upieczone ciasto wyjąć z piekarnika, pozostawić w formie jeszcze przez 10 minut, a następnie wyjąć i ostudzić. Kroić dopiero po całkowitym ostudzeniu. 