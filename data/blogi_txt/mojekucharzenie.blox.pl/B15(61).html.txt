Miałam bardzo długą przerwę w pieczeniu chałek i bułeczek ( o chlebie już nie wspomnę...). Są to wypieki, których przygotowanie wymaga trochę czasu, a tego ciągle mi brak. Gdy zobaczyłam u Majanki przepis na chałkę z makiem, twardo postanowiłam, że w najbliższym czasie też taką upiekę. Przepis różni się nieco od tych, które miałam okazję testować do tej pory. Przede wszystkim nie jest to chałka maślana - zamiast masła do ciasta dodaje się olej. No i smak ma zdecydowanie wytrawny - niewiele w niej cukru, za to dość dużo soli ( oczywiście jak na chałkę :) ). Dzięki temu pasuje do niej i żółty ser , i dżem :) W oryginalnym przepisie Tatter jest mowa o trzech chałkach - ja ( tak jak Majanka ) zrobiłam 1 dużą chałkę z połowy podanych składników.      Składniki :  330 g białej mąki pszennej wysokoglutenowej 670 g białej mąki pszennej chlebowej 55 g cukru 75 g żółtek 140 g jajek 75 g oleju 320 g wody 19 g soli 25 g świeżych drożdży 3 czubate łyżeczki suchego maku  do posmarowania :  żółtko roztrzepane z łyżką wody Składniki ciasta wymieszać w misce. Wyłożyć na blat i zagnieść dość ścisłe ciasto. Zostawić je w ciepłym miejscu na 2 godziny , odgazowując delikatnie po 1 godzinie. Następnie podzielić ciasto na 9 kawałków [u mnie 3 - robiłam z połowy porcji], ukształtować lekkie kule i zostawić je pod przykryciem na 15 minut. Z każdej kuli utoczyć wałek, a z wałków zapleść warkocze (każdy z 3 wałków). Ułożyć na naoliwionej blasze i odstawić do wyrośnięcia na 1,5 godziny. Wyrośniętą chałkę posmarować żółtkiem roztrzepanym z łyżką wody. Wstawić do piekarnika nagrzanego do 195°C i piec przez ok. 20 minut. Po 15 minutach pieczenia wyjąć chałkę z piekarnika , posmarować jeszcze raz żółtkiem z wodą i z powrotem wstawić do piekarnika. Po upieczeniu ostudzić na kratce. 