Kiedy zobaczyłam ten sernik - najpierw u Myniolinki, a potem u Majanki - od razu bardzo mi się spodobał. Nie mogłam przejść obok niego obojętnie, tym bardziej, że jestem wielbicielką chałwy. A taki sernik to nie lada gratka dla łasucha :) Po prostu musiałam go upiec ! Jest pyszny - ciężki i kremowy, z kawałeczkami chałwy i pyszną polewą . Po prostu niebo w gębie ! Stał się poważnym kontrkandydatem dla sernika czekoladowo- pomarańczowego, który do tej pory był na pierwszym miejscu mojej sernikowej listy przebojów ;) Przepis autorstwa Doroty. Składniki : spód :  100 g ciastek digestive ( użyłam Krakusków zbożowych ) 40 g masła , roztopionego  masa serowa :  800 g sera twarogowego, zmielonego przynajmniej dwukrotnie ( użyłam twarogu sernikowego z Piątnicy ) 3/4 szklanki drobnego cukru 4 duże jajka pół szklanki śmietany kremówki ( 125 ml ) 2 łyżki mąki ziemniaczanej 300 g chałwy waniliowej lub innej , pokruszonej na drobne kawałki 2 łyżeczki ekstraktu z wanilii lub nasionka z 1 laski wanilii  polewa chałwowa :  150 g chałwy waniliowej lub innej pół szklanki śmietanki kremówki ( 125 ml )   Ciasteczka pokruszyć wałkiem lub blenderem na piasek. Dodać roztopione masło i wymieszać. Tortownicę o średnicy 23 cm wyłożyć papierem do pieczenia, na spód wyłożyć masę ciasteczkową, wyrównać. Odstawić. Ser utrzeć z cukrem w misie miksera. Dodawać kolejno jajka, krótko miksując po każdym dodaniu. Dodać pozostałe składniki i zmiksować, tylko do połączenia się składników. Na końcu przy pomocy szpatułki wmieszać pokruszoną chałwę. Masę serową przelać na ciasteczkowy spód, wyrównać. Piekarnik nagrzać do 170°C . Na najniższej półce w piekarniku postawić naczynie wypełnione wodą. Na wyższą półkę wstawić formę z sernikiem. Piec przez około 1 godzinę. Sernik wystudzić w lekko uchylonym piekarniku. Wyjąć, wystudzić do końca. Przygotować polewę : chałwę pokruszyć i wsypać do małego garnuszka. Dodać kremówkę i wymieszać, aby nie było grudek chałwy ( można zmiksować blenderem ). Podgrzać, by polewa lekko zgęstniała (mieszając, żeby się nie przypaliła) Zdjąć z palnika i lekko przestudzić. Wylać na wystudzony sernik. Sernik wstawić do lodówki na 12 godzin. 