Nasze dzisiejsze śniadanie - pyszne, chrupiące bułeczki :) Robi się je dosłownie chwilę, potem kolejna chwila w piekarniku - i gotowe !  Najsmaczniejsze zaraz po upieczeniu, gorące, z chrupiącą skórką.  Przepis pochodzi z książki "Breads   Muffins" wyd. The Australian Women's Weekly.      Składniki :  375 g mąki samorosnącej ( self-rising flour ) 1 łyżka cukru pudru ćwierć łyżeczki soli 30 g masła 180 ml mleka 125 ml wody  dodatkowo : 1 łyżka mleka do posmarowania bułeczek    Kwadratową formę o boku 19 cm posmarować masłem. Mąkę, cukier i sól przesiać do dużej miski. Dodać masło i rozetrzeć je palcami z sypkimi składnikami. Wlać mleko i prawie całą wodę. Używając noża wymieszać mleko i wodę z pozostałymi składnikami - aż do powstania miękkiego, lepkiego ciasta. W razie potrzeby dodać pozostałą wodę. Ciasto wyłożyć na umączony blat i szybko zagnieść - powinno być gładkie. Rozpłaszczyć je równomiernie dłońmi na placek o grubości 2 cm. Nożem zanurzonym wcześniej w mące pokroić placek na 16 jednakowych części. Ułożyć je blisko siebie w przygotowanej formie i posmarować mlekiem.  Wstawić do piekarnika nagrzanego do 220°C i piec przez ok. 15 minut. Upieczone bułeczki wyłożyć na kratkę, żeby odparowały. Podawać gorące, z dodatkiem masła i dżemu lub konfitury. 