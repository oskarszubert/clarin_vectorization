Moja pierwsza propozycja do Sezonu Truskawkowego - zabawy zorganizowanej przez Olgę Smile . Przepis na placuszki zmałpowałam od Majanki , która wypatrzyła go u Doroty :)  Trochę go zmieniłam - występującą w przepisie maślankę musiałam zastąpić śmietaną i mlekiem . Byłam pewna , że mam jeszcze pół kartonu maślanki w lodówce - okazało się jednak , że buszował tam smok-maślankopij , który wypił te smętne resztki - no i musiałam na szybko wykombinować coś zastępczego. Ciasto wyszło rzadsze niż u Majanki , więc i placuszki wyszły cieńsze - co na szczęście nie wpłynęło na ich smak. Podane z truskawkami i syropem klonowym były pyszne !      Składniki :  1 szklanka mąki 1 czubata łyżeczka proszku do pieczenia 2 łyżki cukru pudru 1 i 1/4 szklanki maślanki [u mnie 3/4 szklanki śmietany 18% + 1/2 szklanki mleka] 1 jajko 2 łyżeczki płynnego miodu 20 g roztopionego masła 1 szklanka pokrojonych truskawek     Do miski przesiać mąkę , dodać cukier i proszek , wymieszać. W drugiej misce wymieszać roztrzepane jajko , maślankę , miód i roztopione masło. Dodać truskawki.   Połączyć zawartość obu misek , wymieszać - ciasto powinno być dość gęste [moje było rzadsze , bo zamiast maślanki dałam śmietanę i mleko].   Smażyć na teflonowej patelni , bez dodatku tłuszczu , z obu stron . Podawać ze świeżymi truskawkami i syropem klonowym lub płynnym miodem. 