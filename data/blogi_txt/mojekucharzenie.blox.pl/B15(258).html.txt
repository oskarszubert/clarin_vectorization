To ciasto pochodzi z kuchni warmińsko-mazurskiej. Wpadło mi w oko, gdy po raz pierwszy przeglądałam książkę "Kuchnia polska- potrawy regionalne" H.Szymanderskiej. Zaciekawiło mnie to, że tak krótko się je piecze. Postanowiłam zaryzykować i sprawdzić, co wyjdzie z tego przepisu. Po upieczeniu i ostudzeniu ukroiłam kawałek ciasta - i byłam mile zaskoczona, bo mimo krótkiego czasu pieczenia było dopieczone, a z polewy zrobiła się apetyczna skorupka. Ciasto jest bardzo smaczne, w smaku przypomina sękacz. To moja kolejna propozycja do akcji "Gotujemy po polsku" pod patronatem serwisu zPierwszegoTloczenia.pl . Składniki :  3 jajka 175 g cukru 250 g mąki 150 g śmietany ( użyłam 22% ) cukier waniliowy ( zastąpiłam 2 łyżeczkami ekstraktu waniliowego ) pół paczki proszku do pieczenia ( dałam 2 płaskie łyżeczki )  polewa :  200 g płatków migdałowych 175 g cukru 175 g margaryny     Wszystkie składniki ciasta zmiksować - ja najpierw ubiłam jajka z cukrem, potem nadal miksując dodawałam na przemian mąkę wymieszaną z proszkiem do pieczenia i śmietanę, na końcu wlałam ekstrakt z wanilii. Ciasto wlać do blachy wyłożonej papierem do pieczenia - moja forma ma wymiary 30x25 cm. Wstawić do piekarnika nagrzanego do 225°C i piec przez 10 minut. W tym czasie na gorącej patelni wymieszać składniki polewy. Podpieczone ciasto wyjąć z piekarnika, rozłożyć na nim równomiernie polewę i z powrotem włożyć do piekarnika. Piec kolejne 10 minut. 