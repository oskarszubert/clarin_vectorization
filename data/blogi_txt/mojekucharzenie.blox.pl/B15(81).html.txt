Dotychczas korzystałam z przepisu z "Kuchni polskiej" , z którego wychodziły smaczne, ale dość ciężkie gofry. Dzisiaj postanowiłam wypróbować przepis Bajaderki z forum cincin. Bajaderka pisze, że są lekkie jak piórko - i ja się pod tym podpisuję . Tak leciutkich i delikatnych gofrów jeszcze nie jadłam !  Nam udało się zjeść może po dwa , resztę pochłonęło zachwycone dziecię ;)       Składniki :  2 szklanki mąki 2 szklanki mleka 1 łyżka proszku do pieczenia szczypta soli 1/3 szklanki oleju 2 jajka 1 łyżeczka aromatu waniliowego [dodałam od siebie - w oryginalnym przepisie nie było]    Oddzielić żółtka od białek . Wszystkie składniki oprócz białej zmiksować na gładką masę. Białka ubić na sztywną pianę i delikatnie wymieszać z ciastem.  Do rozgrzanej gofrownicy wlewać porcje ciasta i piec na rumiano - około 2-3 minut [u mnie piekły się przez ok.4 minuty].  Ważna uwaga - upieczonych gofrów lepiej nie układać jeden na drugim, bo zwilgotnieją i zrobią się miękkie [sprawdziłam ;-) ].  Gofrownicę smarowałam pędzelkiem umoczonym w oleju - tak na wszelki wypadek, bo bałam się, że ciasto będzie przywierać.   Nasze gofry zjedliśmy z bitą śmietaną z brzoskwiniami i tartą gorzką czekoladą - pychotka! 