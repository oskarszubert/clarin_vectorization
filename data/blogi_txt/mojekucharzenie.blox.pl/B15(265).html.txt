Dawno temu na gazetowej Galerii Potraw pojawił się przepis na te ciekawe ciasteczka - a jego autorką była Komarka. Przepis wydrukowałam i - z braku lawendowych kwiatków - odłożyłam "na kiedyś" . Tego lata dostałam parę gałązek lawendy i postanowiłam je zasuszyć i wykorzystać potem do wypieków. Długo się zabierałam do pieczenia - aż do dzisiaj, kiedy postanowiłam przywołać trochę lata w to zimowe, śnieżne popołudnie. Pomysł był trafiony- kuchnia wypełniła się aromatem cytrusów i lawendy - i na chwilkę ( krótką ) zapanowało w niej lato. Ciasteczka są kruche i aromatyczne - maślane, o delikatnie lawendowym smaku, z cytrusową nutką - bardzo przyjemnie się je chrupie. Nawet mój niejadek się skusił i poprosił o dokładkę ! :-)      Składniki : 3/4 szklanki cukru pudru 1 łyżeczka suszonej lawendy 140 g masła 1 łyżeczka skórki otartej z cytryny 1 i 3/4 szklanki mąki 3 żółtka szczypta soli ok. pół szklanku drobnego cukru kryształu do obtoczenia ciastek   Cukier puder wymieszać z lawendą. Dodać masło, skórkę cytrynową i sól - zmiksować wszystko, aż masło stanie się białe i puszyste. Dodać mąkę i wymieszać. Na końcu dodać żółtka i wymieszać, aż połączą się z ciastem. Z ciasta uformować kulę i wstawić do lodówki na ok.30 minut. Ciasto rozwałkować na grubość ok.1,5 cm ( u mnie ok.0,5-1 cm ) i wycinać ciasteczka. Każde ciastko obtoczyć z obu stron w cukrze krysztale. Ciasteczka ułożyć na blasze wyłożonej papierem do pieczenia. Wstawić do piekarnika nagrzanego do 180°C i piec ok.15 minut - do zrumienienia krawędzi (moje potrzebowały ok.22 minut). 