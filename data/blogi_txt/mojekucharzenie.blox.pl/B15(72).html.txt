Miałam piec ten chlebek w automacie do chleba , ale niestety maszyna  mi się zbuntowała i po załadowaniu formy z gotowymi do pieczenia składnikami zwyczajnie zastrajkowała !  Tym samym byłam zmuszona przełożyć cały nabój do miski i zagnieść ciasto ręcznie , a następnie upiec chleb tradycyjnie - w piekarniku . Nie było to takie złe , bo chleb wyszedł pyszny . Puszysty , z cienką , chrupiącą skórką  i w kształcie chlebowym , a nie prostokątnej formy do chleba ;)  I bez dziur po mieszadłach ;))) Piekłam wg przepisu z książeczki dołączonej do maszyny . Co do temperatury pieczenia , wspomagałam się radami Tatter z blogu "Tatter o Chlebie" .        Składniki ( na 1 kg chleba ) :  405 ml wody 2 łyżeczki soli 1 łyżka cukru 56 dag mąki pszennej 13 dag mąki żytniej chlebowej 2 łyżeczki drożdży instant 2 łyżki zakwasu - nie było w przepisie , ale chciałam spróbować , czy będzie dobry chleb - i był :)          Jeżeli robimy w maszynie :         Wrzucić składniki w podanej kolejności do maszyny i włączyć program 2 - czyli ( u mnie nazywa się to chleb biały albo chleb francuski ) .   Tradycyjne przygotowanie ciasta : Wszystkie składniki zagniatać razem , aż wyjdzie nam plastyczna i gładka masa . Przełożyć do miski i przykryć ściereczką . Zostawić do wyrośnięcia ( najlepiej na całą noc ) .  Rano wyrośnięte ciasto ponownie wyrobić , uformować bochenek i zostawić do wyrośnięcia na około 2 godziny ( najlepiej w koszu do wyrastania ) .        U mnie uformowany chlebek powędrował rano do lodówki ( przykryty ściereczką ) , bo musiałam iść do pracy i mogłam się nim zająć dopiero wieczorem . Wyjęty z lodówki chlebek nacięłam i zostawiłam na ok. 2 godziny , żeby się ogrzał .      Piekarnik rozgrzać do 250°C - razem z blachą , na której będzie się piekł chleb . Nagrzany piekarnik spryskać kilkakrotnie wodą ( najlepiej spryskiwaczem ) . Na gorącą blachę wyłożyć chleb , wstawić do piekarnika i zmniejszyć temperaturę do 230°C - piec 10 minut . Następnie zmniejszyć temperaturę do 210°C i piec jeszcze 25-30 minut .    Po wyjęciu z piekarnika ostudzić na kratce . 