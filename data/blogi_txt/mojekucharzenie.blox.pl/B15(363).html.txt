Od jakiegoś czasu chodziły za mną gołąbki. Miałam na nie ogromną ochotę, ale strasznie mi się nie chciało robić takich tradycyjnych, zawijanych. Poratowała mnie Jola, u której znalazłam niedawno przepis na oszukane gołąbki. Ich przygotowanie jest bardzo proste i szybkie - wystarczy wymieszać wszystkie składniki, uformować kotleciki, podsmażyć, a potem udusić w pomidorowym sosie. Co najważniejsze, smakują tak, jak te tradycyjne - a roboty o wiele mniej :)      szklanka = 250 ml Składniki :  500 g mielonego mięsa [użyłam mieszanego, wieprzowo-wołowego] 1 szklanka surowego ryżu 1 szklanka kaszy manny 500 g kapusty pekińskiej lub włoskiej [dałam pekińską] 1 duże lub 2 małe jajka 9 szklanek bulionu [lub 9 szklanek wody + 2-3 kostki rosołowe] 1 słoik koncentratu pomidorowego [dałam 500-gramowy kartonik przecieru pomidorowego i 80-gramowy słoiczek koncentratu] sól , pieprz 1 średniej wielkości cebula [to mój dodatek] olej do smażenia    Kapustę poszatkować, posolić i odstawić na 20 minut. Po tym czasie odcisnąć ją z nadmiaru soku. Dodać mięso, kaszę, ryż, jajko i drobno pokrojoną cebulę. Wyrobić na jednolitą masę, doprawić solą i pieprzem. Z masy uformować kotleciki [tak jak robi się mielone]. Na patelni rozgrzać olej i obsmażyć na nim kotlety z obu stron, aż będą rumiane. Ułożyć je w dużym garnku. Bulion zagotować z koncentratem pomidorowym, płynem zalać kotlety w garnku. Przykryć, gotować na niedużym ogniu przez ok. 25-30 minut. Podawać gorące. 