Pyszne mufinki z kwaskowatym rabarbarem i chrupiącą cynamonowo- owsianą posypką. Nie wyszły zbyt urodziwe, bo trochę rozrosły się na boki i przypominają grzybki - ale za to są bardzo smaczne i aromatyczne.  Przepis znalazłam na tej stronie.      Składniki ( na 12 mufinek ) :  175 g drobnego cukru 175 rabarbaru - obranego i pokrojonego w kostkę 2 łyżki oleju słonecznikowego 1 jajko 1 łyżeczka ekstraktu z wanilii 125 ml maślanki 200 g mąki pszennej 1 łyżeczka proszku do pieczenia 1 łyżeczka sody kruszonka :  50 g jasnego cukru trzcinowego muscovado [ użyłam demarary ] 50 g mąki 25 g płatków owsianych 1 łyżeczka cynamonu 50 g masła    Blachę mufinkową wyłożyć papierowymi papilotkami. Piekarnik nagrzać do 220°C [jeżeli piekarnik jest gazowy , to do 200°C]. W misce wymieszać razem rabarbar i cukier. Przygotować kruszonkę : wymieszać cukier z mąką, płatkami i cynamonem, dodać masło i rozcierać palcami, aż składniki się połączą i powstaną bryłki kruszonki. Wymieszać razem olej, jajko, ekstrakt z wanilii i maślankę - wlać do miski z rabarbarem (masa będzie dość rzadka, bo rabarbar puści sok). Następnie dodać mąkę wymieszaną z proszkiem do pieczenia i sodą - i dokładnie wymieszać. Do formy mufinkowej wlewać porcje ciasta. Wierzch każdej porcji posypać kruszonką. Wstawić do nagrzanego piekarnika i piec przez ok.15-18 minut, aż wierzchy mufinek się zezłocą, a patyczek wbity w środek mufinki będzie suchy. Po upieczeniu ostudzić na kratce. 