Moja druga propozycja na Festiwal Pierniczków . Bardzo smaczny piernik o pięknym kolorze - dzięki dodatkowi karmelu i żytniej mąki jest dużo ciemniejszy od tradycyjnych pierników . Przepis pochodzi z "Poradnika Domowego" .      Składniki :  250 g mąki pszennej 250 g mąki żytniej 200 g miodu 1 szklanka cukru 4 jajka 200 g masła lub margaryny 1 łyżeczka smalcu duża przyprawa do piernika  1 łyżka sody pół szklanki gorącej wody 2 łyżki wrzącego mleka 1 szklanka bakalii [ pominęłam ]  Do rondla wsypać cukier , zrumienić na małym ogniu na lekko brązowy kolor , zalać połową szklanki gorącej wody i chwilę gotować . Dodać miód , masło i smalec . Gdy składniki się rozpuszczą , ostudzić .  Do masy dodać jajka , obie mąki , sodę rozpuszczoną we wrzącym mleku i przyprawę do piernika - i wyrobić ciasto . Na koniec dodać bakalie oprószone łyżką mąki , wymieszać  [ bakalii nie dawałam ]. Wyłożyć ciasto do wysmarowanej tłuszczem i wysypanej bułką tartą blachy. Piec w temperaturze 160°C przez około 2 godziny [ w oryginalnym przepisie jest to 1 godzina - piekłam w keksówce i ciasto po godzinie było  jeszcze płynne ]. 