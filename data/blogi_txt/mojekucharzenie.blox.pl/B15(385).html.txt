Jeszcze trochę i zacznie się sezon grillowy, więc warto już zacząć poszukiwania nowych receptur :) Postanowiłam wypróbować przepis na lepiące pałki z kurczaka, który znalazłam w książce "The Good Food Cook Book" wyd.BBC Books. Przepis jest prosty - wystarczy wymieszać składniki marynaty i posmarować nią pałki kurczaka, a potem upiec w piekarniku lub na grillu. Smakuje inaczej niż tradycyjnie pieczony kurczak, jest słodkawy, z dość mocno wyczuwalnym smakiem sosu sojowego.       Składniki :  8 pałek z kurczaka 2 łyżki sosu sojowego 1 łyżka miodu 1 łyżka oliwy 1 łyżeczka koncentratu pomidorowego 1 łyżka musztardy Dijon [użyłam francuskiej, z całymi ziarnami gorczycy]    Pałki umyć i osuszyć. Na każdej zrobić po 3 ukośne nacięcia. Składniki marynaty wymieszać, a następnie posmarować nią każdy kawałek kurczaka. Pozostawić w temperaturze pokojowej na 30 minut, lub odstawić do lodówki na całą noc. Piekarnik nagrzać do 200°C (lub 180° - jeżeli używacie termoobiegu). Kawałki kurczaka ułożyć na blasze do pieczenia, wstawić do piekarnika i piec przez około 35 minut, w trakcie pieczenia odwracając je na drugą stronę.  Pałki kurczaka można również upiec na grillu, wtedy pieczemy je przez ok.30 minut, odwracając co jakiś czas, żeby się równomiernie upiekły i smarując od czasu do czasu pozostałą marynatą.   uwagi :  tak przyrządzony kurczak jest niezbyt słony - jeżeli lubicie mocniej doprawione potrawy, można posolić pałki przed smarowaniem marynatą 