Trochę spóźniony przepis tłustoczwartkowy ;) Wczoraj wyciągnęłam z szuflady zapomnianą foremkę rozetkową do smażenia chruścików i postanowiłam usmażyć parę gwiazdek. Skorzystałam z przepisu, który był dołączony do foremki. Zrobiłam je z połowy podanych składników. Na początku smażyło się całkiem dobrze, błyskawicznie powstawały kolejne ciasteczka, ale po jakimś czasie ciasto zaczęło spadać z foremki i nie mogłam go donieść do garnka z tłuszczem. Musiałam w połowie zakończyć smażenie , bo nie miałam już do niego cierpliwości ;)  Ciasteczka wyszły kruche, najbardziej smakowały nam na gorąco, oprószone cukrem pudrem. Można powiedzieć, że to była taka namiastka faworków ( jednak zdecydowanie wolę faworki ;)) ) .      Składniki :  2 duże jajka 1 łyżka cukru 3/4 szklanki mleka 1 szklanka mąki szczypta soli  do smażenia :  smalec lub olej  do posypania : cukier puder   Z podanych składników przygotować dość gęste ciasto naleśnikowe. W garnku rozgrzać olej lub smalec ( dość dużo ). Żelazną rozetkę zanurzyć w gorącym tłuszczu, a następnie do 3/4 wysokości w cieście. Ponownie włożyć do rozgrzanego tłuszczu i trzymać w nim, aż ciasto odklei się od foremki (czasem trzeba mu pomóc widelcem). Wtedy foremkę zanurzyć znów w cieście i w ten sposób robić kolejno ciastka. Chruściki smażyć po obu stronach na rumiano, a następnie wyjmować łyżką cedzakową i osączać z nadmiaru tłuszczu na papierowym ręczniku. Podawać na gorąco, posypane cukrem pudrem. 