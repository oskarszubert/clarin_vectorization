Czekoladowe ciasto z korzenną nutką, przełożone morelowym dżemem i przykryte warstwą gorzkiej czekolady - to deser idealny ! Jedna ważna rzecz - do przełożenia należy użyć dobrego, gęstego dżemu - inaczej torcik będzie się "rozjeżdżał".  Kolejny przepis od Doroty .      Składniki (na tortownicę o Ø 20-21 cm) : ciasto :  125 g masła 150 g gorzkiej czekolady (min.70% kakao) 125 g drobnego cukru 4 duże jajka (oddzielnie białka i żółtka) 115 g mąki pszennej 1 łyżka przyprawy korzennej do piernika 1 łyżka likieru amaretto  do przełożenia :  3/4 szklanki dżemu morelowego [najlepiej domowej roboty, ważne, żeby był dość gęsty] 1 łyżka amaretto  polewa czekoladowa :  120 g gorzkiej czekolady (min.70% kakao) 40 g masła    Wszystkie składniki powinny być w temperaturze pokojowej. Przygotować tortownicę o średnicy 20-21 cm i wyłożyć jej dno papierem do pieczenia. Mąkę i przyprawę do piernika przesiać, odstawić. Czekoladę roztopić w kąpieli wodnej, lekko przestudzić. W misie miksera utrzeć masło ze 100 g cukru na lekką, jasną i puszystą masę. Stopniowo dodawać żółtka, jedno po drugim, ucierając. Dodać przestudzoną czekoladę i zmiksować. Dodać likier, zmiksować. Wsypać przesianą mąkę z przyprawą, wymieszać szpatułką tylko do połączenia składników (masa jest dość gęsta). W osobnym naczyniu ubić na sztywno białka. Pod koniec ubijania dodawać stopniowo pozostały cukier, łyżeczka po łyżeczce. Ubitą pianę delikatnie wmieszać do przygotowanego wcześniej ciasta. Ciasto przełożyć do przygotowanej tortownicy, wyrównać wierzch. Wstawić do piekarnika nagrzanego do 160°C i piec przez ok.30 minut (lub do suchego patyczka). Upieczone ciasto wyjąć z piekarnika i pozostawić w formie do ostudzenia.  Ostudzone ciasto przekroić wzdłuż na pół i przełożyć podgrzanym dżemem wymieszanym z amaretto. Przygotować polewę : w niedużym garnuszku roztopić masło, zdjąć z palnika. Dodać posiekaną czekoladę, wymieszać, aż się rozpuści. Polać wierzch i boki ciasta. Gdy lekko zastygnie, można udekorować  np. cukrowymi perełkami. 