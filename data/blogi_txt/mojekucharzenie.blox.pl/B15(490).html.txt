Podczas przeglądania wrześniowego numeru "Kuchni" moją uwagę zwrócił przepis na sernik autorstwa Doroty. Migdały, śliwki i ciasteczkowo-czekoladowy spód - ten zestaw smaków podziałał na moją wyobraźnię. Postanowiłam upiec to cudo - i nie zawiodłam się. Sernik był pyszny - kremowy, z delikatnie migdałową nutką - deser wart grzechu ! Jedyny minus (a właściwie minusik) to kruszonka - autorka zaleca połączenie mielonych migdałów i cukru z roztopionym ciepłym masłem. Tak przygotowana kruszonka jest płynna (myślałam , że to ja coś źle zrobiłam, ale okazało się, że kilku blogerkom przydarzyło się to samo). Proponuję użyć masła w temperaturze pokojowej - być może wtedy uzyskamy właściwą konsystencję.  źródło : "Kuchnia" nr 9-2011 Składniki : spód :  150 g ciastek Digestive w czekoladzie [ u mnie Krakuski zbożowe + 4 kostki gorzkiej czekolady ] 50 g rozpuszczonego masła  masa serowa :  700 g półtłustego twarogu , dwukrotnie zmielonego 1 i 1/4 szklanki drobnego cukru 3 łyżki mąki ziemniaczanej 3 jajka 2/3 szklanki śmietanki 36% 1 łyżeczka aromatu migdałowego  wierzch :  500-600 g śliwek [ pozbawionych pestek i przekrojonych na połówki ]  kruszonka :  3/4 szklanki mielonych migdałów 1/2 - 3/4 szklanki cukru demerara 120 g masła w temperaturze pokojowej    Dno tortownicy o średnicy 22-23 cm [u mnie 22 cm] wyłożyć papierem do pieczenia. Ciasteczka i czekoladę rozdrobnić blenderem na piasek, połączyć z roztopionym masłem. Powstałą masą wyłożyć dno formy. Wszystkie składniki masy serowej [powinny być w temperaturze pokojowej] zmiksować na gładki krem, niezbyt długo, aby masa zbytnio się nie napowietrzyła. Gotową masę wylać na ciasteczkowy spód. Na wierzchu ułożyć ciasno śliwki [rozcięciami do góry]. Przygotować kruszonkę - masło wymieszać z cukrem i migdałami [nie polecam dodawania roztopionego ciepłego masła, bo kruszonka robi się płynna]. Posypać sernik. Wstawić do piekarnika nagrzanego do 180°C i piec przez około 1 godzinę. Sernik będzie gotowy, gdy lekko zetnie się na całej powierzchni.  Upieczony sernik ostudzić, a następnie wstawić do lodówki na kilka godzin, a najlepiej na całą noc. 