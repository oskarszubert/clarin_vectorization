Po pieczeniu jagodzianek zostało mi trochę jagód , a że były wymieszane z cukrem i bułką tartą , nie za bardzo nadawały się do zjedzenia ot tak sobie , ze śmietaną na przykład . Na obiad robiłam ruskie pierogi i został mi kawałeczek ciasta -  pomysł na wykorzystanie jagódek sam się znalazł . Zrobiłam pierogi z jagodami - żeby już całkiem lipcowo było ;)       Składniki : ciasto pierogowe :  mąka - ok. 500g gorąca woda - 200-300 ml farsz :  jagody świeże lub mrożone 1 łyżka mąki 2-3 łyżki cukru cukier waniliowy            Do dużej miski wsypać mąkę  , wlać trochę gorącej wody , zamieszać i odstawić na chwilę . Po chwili zacząć zagniatać ciasto . Jeżeli w trakcie zagniatania okaże się , że jest za gęste , dolać jeszcze wody , jeżeli za rzadkie - wsypać trochę mąki . Ciasto powinno być miękkie i plastyczne . Jagody wsypać do miseczki , oprószyć mąką , dodać cukier i cukier waniliowy , delikatnie wymieszać .        Ciasto podzielić na części , przykryć ściereczką , żeby nie obsychało . Każdą część wałkować dość cienko , wycinać krążki szklanką lub foremką . Na każdy krążek nakładać po 1 łyżce jagód , zlepiać pierogi i układać je na umączonej deseczce .         W dużym garnku zagotować wodę z odrobiną soli ( ok.pół łyżeczki ) i łyżką oliwy lub oleju . Na wrzątek wrzucać partiami pierogi , zamieszać , przykryć . Gdy wypłyną - gotować jeszcze 2-3 minuty . Wyjmować łyżką-cedzakiem , odsączyć , układać na talerzu . Podawać z cukrem i gęstą śmietaną . 