Pierwsze skojarzenie : Tłusty Czwartek = pączki ! Już od rana wszędzie nimi pachnie, po zapachu można poznać, gdzie w okolicy znajduje się cukiernia :)  Sama właściwie nie robiłam jeszcze pączków - kiedyś miałam jedno nieudane podejście, które mnie zniechęciło do dalszych eksperymentów. Mój pierwszy ( i zarazem ostatni ) pączek za bardzo spiekł się z wierzchu i był surowy w środku - powędrował do kosza, a z reszty ciasta upiekłam bułeczki :)  Kiedy zobaczyłam przepis Doroty na pieczone pączki , postanowiłam go wypróbować. Wyszły całkiem zgrabne, smaczne, chociaż jak na mój gust zdecydowanie za słodkie. Do popicia koniecznie gorzka herbata lub kawa :)      Składniki na 24 średniej wielkości pączki :  1 i 1/3 szklanki ciepłego mleka 1 paczka suchych drożdży ( 7 g ) lub 14 g świeżych 2 łyżki roztopionego masła 2/3 szklanki cukru 2 jajka 5 szklanek mąki pszennej 1 łyżeczka soli  do posmarowania i obtoczenia :  100 g roztopionego masła 1,5 szklanki drobnego cukru 1 lyżka cynamonu Suche drożdże rozpuścić w letnim mleku , odstawić na 10 minut  ( jeżeli używamy świeżych , zrobić wcześniej rozczyn ) . Po tym czasie do mleka dodać roztopione , ostudzone masło i cukier. Wlać roztrzepane jajka , dodać mąkę i sól , wyrobić na gładkie , elastyczne i nie klejące się ciasto . Przykryć i odstawić w ciepłe miejsce do podwojenia objętości. Po tym czasie ciasto wyjąć , krótko wyrobić i rozwałkować na grubość ok.1,3 cm . Większą szklanką wycinać koła , mniejszą foremką wycinać dziurki , aby powstał kształt oponek . Układać na blasze wyłożonej papierem do pieczenia . Przykryć i pozostawić do napuszenia na 45 minut w ciepłym miejscu . Piec w temperaturze 180°C przez około 8-10 minut [u mnie siedziały w piekarniku dłużej - ok.15-20 minut]. W czasie pieczenia pączków roztopić masło , a cukier wymieszać z cynamonem . Po upieczeniu pączki przestudzić przez ok.2 minuty , a potem zanurzać w roztopionym maśle (z każdej strony), obtaczać w cukrze i odkładać na kratkę.  Część pączków obtoczyłam w samym cukrze , a część w cukrze z cynamonem . 