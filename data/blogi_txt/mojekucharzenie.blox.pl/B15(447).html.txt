Przekonałam się, że z dyni można przygotować nie tylko ciasta i ciasteczka, ale i ciekawy deser. Pudding dyniowy konsystencją przypomina kremowy sernik. Ma delikatny smak, który zaostrzają dodatki - syrop klonowy i orzechy włoskie - dzięki nim deser nabiera charakteru. Przepis wypatrzony w Galerii Potraw , podała go Thiessa.      Składniki :  300 g miąższu z dyni 125 ml słodkiej śmietanki 36 % 125 ml mleka 150 g cukru 3 jajka 75 g mąki szczypta soli sok z połówki cytryny 2 łyżeczki ekstraktu z wanilii [ mój dodatek ]  do przybrania :  syrop klonowy posiekane orzechy włoskie   Dynię drobno pokroić, udusić do miękkości w małej ilości wody, zmiksować. Jajka zmiksować z cukrem, następnie nadal miksując dodać puree z dyni, śmietanę i mleko, a potem mąkę, sól i sok z cytryny. Gdy masa będzie gładka, przelać ją do formy keksowej (30 x 10 cm) wysmarowanej tłuszczem. Wstawić do piekarnika nagrzanego do 180°C i piec przez 20 minut (u mnie trwało to ok.35-40 minut, bo masa nie chciała się ściąć). Wyjąć z piekarnika i ostudzić. Schłodzony pudding pokroić na porcje, każdą porcję podawać polaną syropem klonowym i posypaną orzechami.       To kolejny przepis, który wypróbowałam z okazji Festiwalu Dyni . 