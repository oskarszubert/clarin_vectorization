Kilka dni temu udało mi się po raz pierwszy kupić jarmuż. Podobno ostatnio stał się modny, jest więc nadzieja, że częściej będzie pojawiał się w sklepach i na bazarkach :) Warto go od czasu do czasu spożywać, bo jest to bogate źródło wapnia, żelaza, witamin i przeciwutleniaczy, działa przeciwzapalnie i przeciwnowotworowo. Połączony z natką, migdałami, sokiem cytrynowym i czosnkiem tworzy prawdziwą bombę witaminową.﻿ Przepis na pyszne pesto z jarmużem znalazłam na stronie metromsn.      Składniki :  5-6 liści jarmużu 2-3 łyżki natki pietruszki pół szklanki migdałów bez skórki [w oryginale pestek słonecznika] 100 g twardego sera [u mnie Dziugas, w oryginalnym przepisie Grana padano] pół szklanki oliwy 3-4 ząbki czosnku 1 łyżka ostrej musztardy sok z połowy cytryny sól, pieprz - do smaku    Liście jarmużu porządnie wypłukać. Powycinać z nich twarde łodygi i włókniste części. Tak przygotowane liście zanurzyć we wrzątku na 1 minutę, a następnie przelać zimną wodą. Odsączyć na sitku.  Migdały uprażyć na suchej patelni. Ser zetrzeć na drobnej tarce. Wszystkie składniki wrzucić do blendera i zmiksować na gładką pastę. Doprawić solą i pieprzem. Najlepiej smakuje wymieszane ze świeżo ugotowanym makaronem (i tak je zjedliśmy), autorka przepisu poleca też kanapki z pesto na razowym chlebie oraz pesto jako dodatek do tarty.  Pesto można przechowywać w lodówce do dwóch tygodni, należy je przełożyć do słoiczka, zalać warstwą oliwy i dobrze zakręcić. 