Na dzisiejszy obiad zaplanowałam pierogi z kapustą , a skończyło się na pieczeniu kulebiaka :) Przepis na niego znalazłam na tej stronie  .       Składniki : ciasto :   350 g mąki pół szklanki mleka 50 g masła [ roztopione i przestudzone ] 1,5 łyżeczki drożdży instant [ w przepisie 30 g świeżych drożdży lub 1,5 łyżeczki suchych ] 1 jajko  farsz :  70 dag kapusty kiszonej - ugotowanej  1 duża cebula pieprz , sól tłuszcz do podsmażenia cebulki         Na patelni podsmażyć drobno posiekaną cebulkę , dodać ugotowaną kapustę , przesmażyć razem , doprawić solą i pieprzem do smaku . Odstawić do przestygnięcia .  Przygotowaniem ciasta zajęła się u mnie maszyna do chleba , do której wrzuciłam składniki w podanej niżej kolejności :  letnie mleko , roztopione masło , jajko , mąka , drożdże instant   - program "zagniatanie + wyrastanie" .    W wersji niemaszynowej podano przepis z użyciem świeżych drożdży :      Świeże drożdże zalać ciepłym mlekiem , dodać trochę mąki i odstawić do wyrośnięcia . Dodać jajko , resztę mąki i wyrobić ciasto . Dodać roztopiony tłuszcz , nadal wyrabiać . Wyrobione ciasto odstawić do wyrośnięcia na ok.1 godzinę .        Wyrośnięte ciasto wyłożyć na oprószoną mąką stolnicę i rozciągnąć rękoma na prostokątny płat , wyrównać jego powierzchnię wałkiem . Wzdłuż dłuższego boku prostokąta ułożyć nadzienie , zwinąć , zlepić brzegi ciasta posmarowane wcześniej białkiem lub wodą . Ułożyć na wyłożonej papierem do pieczenia blasze i odstawić do wyrośnięcia. Wyrośnięte ciasto posmarować roztrzepanym jajkiem i nakłuć dość głęboko widelcem w kilku miejscach . Upiec na złoty kolor w temperaturze 160-180°C [ ja piekłam w 170°C przez około 50-60 minut ] .       Podawać na gorąco - najlepiej z filiżanką czystego czerwonego barszczu . 