Dawno nie piekłam ciasta drożdżowego, więc kiedy zobaczyłam u Gosi ten przepis, postanowiłam jak najszybciej go wypróbować. Drożdżówka jest bardzo smaczna, trudno poprzestać na jednym kawałku tego pachnącego latem ciasta ;) Gosia przygotowała ciasto z truskawkami i brzoskwiniami - ja użyłam samych truskawek. Oczywiście można je upiec z dowolnymi owocami - z każdymi będzie pyszne.      Składniki : ciasto :  3,5 szklanki mąki pszennej 2 duże jajka 1 szklanka ciepłego [ nie gorącego ! ] mleka  0,5 szklanki cukru 4 łyżki rostopionego masła 2,5 łyżeczki suchych drożdży cukier waniliowy 1/3 łyżeczki soli nadzienie :  400 g zmielonego sera białego 1 jajko 1/3 szklanki cukru 2 łyżeczki ekstraktu waniliowego [ to mój dodatek ] truskawki - ok. 25-30 sztuk  + 1 rozmącone jajko do posmarowania boków ciasta   Drożdże rozpuścić w mleku. Do dużej miski wsypać mąkę, dodać sól, cukier i cukier waniliowy, wbić jajka, wlać mleko i przestudzone masło. Wszystko starannie wyrobić. Ciasto powinno być miękkie, gładkie i lekko się lepić. W razie potrzeby można dodać odrobinę mąki lub mleka. Wyrobione ciasto przykryć ściereczką i odstawić w ciepłe miejsce do wyrośnięcia na ok.1 godzinę - ciasto powinno podwoić swoją objętość. Dużą blachę* wyłożyć papierem do pieczenia lub posmarować masłem i oprószyć bułką tartą. Na spodzie blachy równomiernie rozłożyć wyrośnięte ciasto - nieduży kawałek ciasta odłożyć, będzie potrzebne do zrobienia boków. Odłożony kawałek ciasta podzielić na dwie części. Ukształtować z nich długie wałeczki i ułożyć je na obwodzie ciasta. Ciasto odstawić na 15 minut - w tym czasie przygotować nadzienie. Utrzeć razem ser, jajko, ekstrakt z wanilii i cukier. Truskawki umyć i odszypułkować - duże podzielić na połówki , mniejsze pozostawić w całości. Na cieście równomiernie rozsmarować masę serową, a na niej ułożyć owoce. Boki ciasta posmarować rozmąconym jajkiem. Wstawić do piekarnika nagrzanego do 180°C i piec przez około 40 minut**.   UWAGI : * użyłam blachy o wymiarach 35 x 25 cm - ciasto wyszło dość wysokie i musiałam wydłużyć czas pieczenia, bo po 40 minutach było lekko niedopieczone. Polecam użycie nieco większej blachy. ** wydłużyłam czas pieczenia do ok.55 minut . 