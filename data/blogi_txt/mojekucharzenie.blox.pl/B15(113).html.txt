W planie miałam upieczenie innego ciasta z dodatkiem dyni, ale moja pociecha domagała się szarlotki z bezą. Sięgnęłam więc po sprawdzony przepis, ale do środka zamiast jabłek włożyłam mus dyniowy - przepis na mus podawałam tutaj. Taka dyniowa szarlotka bardzo nam smakowała :)      Składniki ( na blachę o wymiarach 25x31 cm ) : ciasto :  300 g mąki 125 g margaryny 115 g cukru 2 łyżeczki proszku do pieczenia 3 żółtka 3 łyżki śmietany nadzienie :  900 ml słoik musu dyniowego 2-3 łyżki soku z cytryny  beza :  3 białka  szczypta soli 120 g cukru   Mąkę posiekać ze schłodzoną margaryną, dodać cukier, dalej siekać. Następnie dodać proszek do pieczenia, żółtka i śmietanę, szybko zagnieść ciasto, uformować je w kulę i włożyć do lodówki na ok.pół godziny. Schłodzone ciasto rozwałkować i wyłożyć nim formę (można również wylepić formę ciastem bez wałkowania). Ponakłuwać widelcem. Podpiec na złoto w piekarniku nagrzanym do 220°C przez 15-20 minut.  W tym czasie ubić białka ze szczyptą soli, następnie dodać cukier i ubijać, aż piana będzie sztywna. Na podpieczony spód wyłożyć mus dyniowy wymieszany z sokiem z cytryny, a na musie rozłożyć warstwę ubitej piany. Obniżyć temperaturę w piekarniku do 185-190°C, wstawić ciasto i piec przez około 40 minut (aż beza na wierzchu się lekko zarumieni). 