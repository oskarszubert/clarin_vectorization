Przepis znalazłam na blogu Agnieszki - Moja kuchnia nad Atlantykiem .  W oryginale są to Bagietkowe chlebki z żytnim zakwasem . Agnieszka pisze , że jest to chleb bardzo przydatny dla osób , które mają nadmiar zakwasu i nie wiedzą , jak go się pozbyć :)   Tak było i ze mną - wyprodukowałam cały słój zakwasu i szukałam w czeluściach internetowych przepisu , któru by trochę uszczuplił moje zasoby  ;)        Składniki :  2 szklanki aktywnego zakwasu żytniego ( dokarmionego i wyjętego min.4-5 godzin wcześniej z lodówki ) 1/4 szklanki wody 2 - 2 i  1/4 szklanki mąki pszennej chlebowej  ( u mnie z braku mąki chlebowej była pszenna typ 650 - 1,5 szklanki + zmielone otręby - 0,5 szklanki  ) 1,5 łyżeczki soli 1 łyżeczka drożdży instant Do miski wsypać mąkę , sól i drożdże , następnie wlać zakwas i wodę , zagnieść ciasto - jest bardzo plastyczne i dobrze się zagniata ( Agnieszka robiła to w maszynie do chleba ) . Odstawić do wyrośnięcia - w połowie rośnięcia należy odgazować ciasto . Wyrośnięte ciasto wyjąć na blat , uformować dwie bagietki albo jeden duży chlebek .  Zostawić do wyrośnięcia - ciasto powinno zwiększyć objętość ok.1,5 raza ) .      Agnieszka musiała przechować ciasto w lodówce przez ok.2 godziny ( żeby opóźnić rośnięcie ) , ja też zabrałam się za robienie ciasta w niezbyt dogodnym momencie - więc i moje powędrowało do lodówki  , ale na dłużej - chłodziło się jakieś 6 godzin . Włożyłam je do koszyczka wysypanego mąką i owinęłam ściereczką . Po wyjęciu z lodówki należy ukośnie naciąć chleb i zostawić na godzinę na blacie .     20 minut przed końcem rośnięcia nagrzać piekarnik do 215°C . Do nagrzanego piekarnika wstawić chleb ( przełożyć go na blachę do pieczenia ) i piec przez około 45 minut , aż się zrumieni . Dobrze wypieczony chleb postukany od spodu wyda głuchy odgłos . Piekłam trochę dłużej - ok.55 minut , ponieważ bałam się , że 45 minut na jeden duży chleb to może być za krótko . W efekcie skórka jest dość twarda i mocno chrupiąca .     W normalnych warunkach chleb oczywiście powinien wyrastać w temperaturze pokojowej :) 