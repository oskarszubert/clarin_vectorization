Delikatna cukinia połączona z mięsnym farszem o zdecydowanym smaku , przykryta serową kołderką - to smaczne, sycące danie - w sam raz letni obiad lub kolację.﻿ Dawno nie robiłam tej potrawy, więc gdy udało mi się kupić małe cukinie, postanowiłam przyrządzić taką właśnie zapiekankę.      Składniki [ dla 2 osób ] :  2 młode cukinie [ ok.20 cm ] , każda ważąca ok.300 g 300 g mielonego mięsa [ polecam wieprzowe, jest mniej suche ] 1 jajko 1 cebula 2 ząbki czosnku 1 czubata łyżka koncentratu pomidorowego 1 łyżeczka suszonego tymianku 8 plastrów mozzarelli sól , pieprz oliwa lub olej do smażenia    Cukinie umyć, odkroić końcówki. Przekroić każdą wzdłuż i wydrążyć środki. Miąższ ze środka posiekać [ odrzucić tylko część z pestkami ] . Cebulę i czosnek obrać i pokroić w drobną kostkę. Podsmażyć na oliwie, dodać mięso i smażyć, aż straci surowy wygląd. ﻿Wrzucić posiekany miąższ z cukinii, przesmażyć z mięsem przez 5 minut. Dodać koncentrat pomidorowy i tymianek, wymieszać. Doprawić solą i pieprzem. Lekko przestudzić. Przestudzony farsz wymieszać z jajkiem. "Łódeczki" z cukinii napełnić farszem. Ułożyć je w posmarowanym oliwą naczyniu do zapiekania. Wstawić do piekarnika nagrzanego do 180°C i piec przez ok.30 minut [ aż cukinia zmięknie ] .  Wyjąć cukinie z piekarnika, na każdej "łódeczce" ułożyć po 2 plastry mozzarelli - wstawić z powrotem do piekarnika i włączyć termoobieg. Zapiekać przez 10 minut - do roztopienia i zrumienienia się sera. Podawać na gorąco. 