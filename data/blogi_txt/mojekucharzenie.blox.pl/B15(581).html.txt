Chodziło za mną ciasto drożdżowe - i to nie byle jakie, bo z orzechami. Przepis miałam już dawno wydrukowany i czekał na swą wielką chwilę. Pomyślałam , że Ostatki to dobra okazja do spróbowania tej drożdżówki :) Korzystałam z tego przepisu - choć warkocz nie wyszedł mi tak piękny i zgrabny jak autorce, to jednak jego smak zrekompensował moje niedociągnięcia. Drożdżowe ciasto, a w środku pyszne orzechowe nadzienie - to bardzo udane połączenie. W sam raz słodkie, z kwaskowatym cytrynowym lukrem - Jolcia pisze, że nie można się mu oprzeć - i ja się pod tym podpisuję :)      Składniki : ciasto :  500 g mąki 25 g drożdży 150 ml mleka 50 g cukru 150 g masła  1 jajko szczypta soli nadzienie :  150 g mielonych orzechów laskowych 3 łyżki śmietany 75 g cukru 120 g marmolady brzoskwiniowej [ dałam marmoladę wieloowocową wymieszaną pół na pół z dżemem morelowym ] 1 łyżka rumu [ nie miałam - zamiast niego dodałam 1 łyżkę ekstraktu z wanilii ]  lukier :  100 g cukru pudru sok z 1 cytryny 1 łyżeczka rumu [ pominęłam ]   Masło roztopić i przestudzić. Mleko lekko podgrzać, dodać do niego 2 łyżki mąki, 2 łyżki cukru i drożdże. Wymieszać, odstawić do wyrośnięcia. Resztę mąki wsypać do miski, dodać szczyptę soli, jajko, cukier oraz wyrośnięty rozczyn. Wszystko dokładnie wymieszać. Na końcu dodać roztopione i ostudzone masło, wyrobić gładkie ciasto. Odstawić do wyrośnięcia na 1-2 godziny, aż ciasto podwoi swoją objętość. W tym czasie przygotować farsz : wymieszać wszystkie składniki nadzienia na pastę. Wyrośnięte ciasto ponownie zagnieść i rozwałkować na prostokąt o grubości ok.8 mm. Na cieście rozsmarować masę orzechową i zwinąć w roladę wzdłuż dłuższego boku. Ostrym nożem przekroić wzdłuż zrolowane ciasto. Następnie obie połówki owinąć wokół siebie. Gotowy warkocz położyć na wyłożonej papierem do pieczenia blasze - tej piekarnikowej (po przekątnej, bo inaczej się nie zmieści) i odstawić na 10 minut. Po tym czasie ciasto włożyć do piekarnika nagrzanego do 190°C i piec przez około 45-50 minut [ moje piekło się przez 50 minut - ciut za długo, skórka za bardzo się zrumieniła ]. Przygotować lukier : wszystkie składniki dokładnie wymieszać. Upieczone ciasto wyjąć z piekarnika, przełożyć na kratkę i jeszcze ciepłe polać lukrem. 