Kolejny Wielkanocny wypiek - tym razem ciasto warstwowe z przepisu Krystyny9 - bardzo smaczne, chociaż dość pracochłonne. Składniki : ciasto :  400 g mąki 150 g masła lub dobrej margaryny 2 żółtka ( białka będą potrzebne do masy serowej ) 1 całe jajko 2 czubate łyżki cukru pudru 2 łyżeczki proszku do pieczenia   I warstwa - makowa :  6-7 łyżek powideł śliwkowych 500 g masy makowej   lub  300 g maku ( zaparzonego i przekręconego 3-krotnie przez maszynkę ) 2 duże jajka 100 g cukru bakalie  II warstwa - serowa :  500 g sera ( śmietankowego lub 3xmielonego ) 100 g masła 5 żółtek 7 białek 1 łyżka budyniu waniliowego 1 łyżka aromatu waniliowego 1 łyżeczka proszku do pieczenia 5 łyżek cukru pudru ( u Krystyny mniej )   III warstwa - jabłkowa :  1 litrowy słoik smażonych jabłek  lub  1200 g jabłek typu antonówka lub reneta - usmażonych z niewielką ilością cukru   1 galaretka cytrynowa  polewa czekoladowa ( robiłam polewę z przepisu Cinki ) :  4 łyżki cukru 2 łyżki śmietany 3 łyżki kakao 60 g masła 1 łyżeczka żelatyny Wszystkie składniki utrzeć razem , a następnie podzielić na dwie równe części. Schłodzić je w lodówce.  Jedną część rozwałkować i przełożyć do formy o wymiarach 24 x 36 cm (wyłożyłam ją papierem do pieczenia, żeby było łatwiej wyciągnąć placek z formy). Upiec w piekarniku nagrzanym do 175-180°C - przez około 30 minut - placek powinien się zezłocić. Ostudzić.  Zrobić masę serową : masło utrzeć z cukrem, ciągle ucierając dodawać stopniowo żółtka, a potem ser, a na końcu budyń wymieszany z proszkiem do pieczenia. Wymieszać z aromatem waniliowym. Z 7 białek ubić pianę ze szczyptą soli, delikatnie połączyć z masą serową. Drugą część ciasta wyjąć z lodówki , rozwałkować i przełożyć do formy. Posmarować powidłami, a na powidła wyłożyć masę makową. Następnie na mak wyłożyć masę serową. Wstawić do piekarnika ( 175-180°C ) i piec przez ok.1 godzinę. Po upieczeniu ciasto ostudzić.  Jabłka przełożyć do rondla, podgrzać tak, aby były gorące. Dodać galaretkę cytrynową i wymieszać aż do rozpuszczenia. Gorące jabłka wyłożyć na ostudzone ciasto i od razu przykryć drugim plackiem. Przykryć folią spożywczą i odstawić do wystudzenia jabłek.  Przygotować polewę : żelatynę zalać niewielką ilością zimnej wody. Pozostałe składniki zagotować. Gdy żelatyna napęcznieje, podgrzać ją do całkowitego rozpuszczenia (razem z wodą,w której się moczyła) i dodać do masy. Dokładnie wymieszać i przestudzić. Polać ciasto.  Moje uwagi :  Blacha do ciasta powinna być w podanych wymiarach lub ciut mniejsza - moja była trochę dłuższa i przez to spodnia warstwa ciasta wyszła bardzo cienka. Do tego trafiła mi się dość mokra masa makowa (użyłam gotowej) - ciasto na spodzie było zbyt wilgotne - właściwie zniknęło pod makiem :( Do masy serowej użyłam półtłustego twarogu do serników - myślę, że lepszy byłby tłusty - masa wyszła dość rzadka.  Pomimo tych potknięć ciasto wyszło bardzo dobre - jego smak zrekompensował niedociągnięcia w wyglądzie :-) 