Dawno nie piekłam mufinek , więc wczoraj postanowiłam nadrobić te zaległości . Zachciało mi się mufinek z jagodami , więc wyruszyłam na poszukiwanie dobrego przepisu . I jak zwykle poszukiwania zakończyłam na blogu Dorotus - przypomniało mi się , że kiedyś podawała przepis na muffiny jagodowe .   Mufinki wyszły miękkie i puszyste , niezbyt słodkie - dodałam im trochę słodyczy posypując po upieczeniu cukrem pudrem .       Składniki - u Dorotus na 8 mufinek , u mnie wyszło 12 :  30 dag mąki 1 płaska łyżeczka sody 1 płaska łyżeczka proszku do pieczenia 8 dag miałkiego brązowego cukru ( dałam nierafinowany cukier demerara  ) 15 dag jagód ( świeżych lub mrożonych ) 1 roztrzepane jajko 180 ml maślanki ( dałam kefir ) 125 ml oleju W misce połączyć suche składniki : mąkę , sodę , proszek i cukier. W drugiej misce mokre : jajko , maślankę , olej . Połączyć zawartość obu misek , mieszając tylko do połączenia składników ( do mieszania używam widelca - dobrze się sprawdza przy mufinkach :) . Ciasto jest dość gęste , więc tak jak Dorotus dodałam dodatkowo 3 łyżki kefiru . Dodać jagody - delikatnie połączyć z ciastem .   Formę mufinkową wyłożyć papilotkami , do każdego dołka nakładać ciasto do 2/3 wysokości . Piec w temperaturze 190°C przez 25-30 minut ( do suchego patyczka ) . Po upieczeniu przez 5 minut nie wyciągać z formy , potem studzić na kratce . 