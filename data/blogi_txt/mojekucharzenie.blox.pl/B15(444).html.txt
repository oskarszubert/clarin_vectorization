Zachciało mi się czegoś czekoladowego, i na dodatek koniecznie z wiśniami. Nie mogłam się tylko zdecydować, który przepis wybrać. W końcu postanowiłam wykorzystać stary przepis na ciasto cynamonowe. Zamieniłam cynamon na Amaretto, dorzuciłam wiśnie - i uzyskałam dokładnie to, o co mi chodziło :) Ciasto jest puszyste, ładnie wyrasta - i co najważniejsze, bardzo łatwo je przygotować.    szklanka = 250 ml Składniki :  2,5 szklanki mąki 1 szklanka cukru 1 jajko 2 łyżeczki sody 2 czubate łyżeczki kakao 1 łyżeczka powideł śliwkowych 125 g miękkiego masła lub margaryny 2-3 łyżki Amaretto 1 szklanka maślanki (lub kefiru albo śmietany)  na wierzch :  ok. 300 g wydrylowanych wiśni (świeżych lub mrożonych)    Wiśnie po wydrylowaniu przełożyć na sitko, żeby odsączyć sok (mrożone najpierw rozmrozić). Wszystkie składniki oprócz mąki i maślanki umieścić w misie miksera, zmiksować. Następnie nadal miksując stopniowo dodawać do masy na przemian mąkę i maślankę. Ciasto przełożyć do kwadratowej formy o wymiarach 23x23 cm, wyłożonej papierem do pieczenia lub natłuszczonej i oprószonej bułką tartą. Na wierzchu ułożyć wiśnie, lekko je wciskając w ciasto. Wstawić do piekarnika nagrzanego do 180°C i piec przez ok.50-60 minut (do suchego patyczka). Upieczone ciasto po ostudzeniu można polać czekoladą. 