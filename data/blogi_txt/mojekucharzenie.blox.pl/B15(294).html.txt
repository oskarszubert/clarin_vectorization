Nie ma Świąt Wielkanocnych bez mazurka - więc i tym razem musiał się znaleźć na moim stole. Przepis znalazłam u Margot - zaciekawił mnie nietypowy skład ciasta i ciekawy przepis na masę kajmakową. To chyba najsmaczniejszy mazurek, jaki miałam okazję robić do tej pory :)      Składniki ( na 2 nieduże mazurki ) : ciasto :  400 g mąki 250 g masła  1 łyżeczka proszku do pieczenia 150 g marchwi startej na drobnej tarce 3 łyżki lodowatej wody  masa kajmakowa :  3 szklanki cukru 2 szklanki mleka 3,2 % 1,5  szklanki mleka w proszku ( zwykłe, a nie granulowane ) 250 g masła ( dałam 200 g ) laska wanilii ( pominęłam )   Mąkę z proszkiem posiekać razem z masłem. Dodać startą marchew, zagnieść ciasto. Schłodzić w lodówce przez ok.30 minut. Schłodzone ciasto rozwałkować na cienki placek o wymiarach ok.36 x 30 cm i przeciąć go na pół (można ciasto podzielić na dwie części i każdy placek wałkować osobno). Przygotowane prostokąty ciasta przełożyć do blachy wyłożonej papierem do pieczenia. Nadmiar ciasta wystający z formy można odciąć i zrobić z niego brzegi mazurka. Wstawić do piekarnika nagrzanego do 180-200°C i piec przez ok. 15-20 minut. Przygotować masę kajmakową : mleko wlać do rondelka, wrzucić do niego cukier i rozciętą laskę wanilii. Gotować na niedużym ogniu, od czasu do czasu mieszając. Masa jest dobra, gdy zacznie gęstnieć i zmieni kolor na jasnobeżowy (u mnie trwało to ok.3 godz.). Ostudzić. Do przestudzonej masy dodać mleko w proszku i dokładnie zmiksować. Następnie utrzeć masło, nadal ucierając dodawać do niego stopniowo masę mleczną. Gotową masę* wylać na przygotowane, upieczone spody i udekorować.  * masy wychodzi dość dużo - jeżeli zostanie, można nią przełożyć wafla 