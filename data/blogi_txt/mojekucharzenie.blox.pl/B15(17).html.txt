Jeżeli nie macie pomysłu, co zrobić z nadpoczętą paczką twarogu, to możecie upiec taką babkę. Jest dość wilgotna i ciężka, w smaku przypomina oponki serowe. Do środka można wrzucić ulubione bakalie - w mojej babce wylądowały rodzynki. Jeżeli lubicie bardziej intensywne smaki, polecam dodanie świeżo startej skórki cytrynowej lub 2-3 łyżeczek ekstraktu z wanilii. Przepis podany przez Krystynę9 na stronie mniammniam oraz na forum cincin . Składniki :  200 g mąki tortowej 100 g mąki ziemniaczanej 150 g drobnego cukru do wypieków 4 jajka 100 g margaryny lub masła 2 łyżeczki proszku do pieczenia 1-2 łyżki soku z cytryny 250 g twarogu [użyłam paczkowanego, półtłustego] rodzynki, żurawina lub suszone morele - ok.100 g    Babkową formę z kominkiem o średnicy 22 cm wysmarować tłuszczem i oprószyć cukrem pudrem. Margarynę/masło rozpuścić i ostudzić. Do miski przesiać obie mąki i proszek do pieczenia. Dodać cukier, przestudzony tłuszcz i lekko roztrzepane jajka. Zmiksować na jednolitą masę. Twaróg przetrzeć przez sito i dodać do masy. Wymieszać łyżką. Dodać sok cytrynowy i rodzynki. Zamieszać, przełożyć do formy i wyrównać wierzch. Wstawić do piekarnika nagrzanego do 190-195°C i piec przez 20 minut. Następnie zmniejszyć temperaturę do 165-170°C i piec jeszcze przez 25-30 minut [do suchego patyczka]. Upieczone ciasto wyjąć z piekarnika, odstawić na kilka minut na kratkę, a następnie wyjąć babkę na talerz i posypać cukrem pudrem. 