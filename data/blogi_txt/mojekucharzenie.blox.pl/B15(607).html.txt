To moja druga propozycja do pomidorowej zabawy organizowanej przez Olgę. Ta delikatna zapiekanka może być lekką kolacją czy daniem obiadowym. Jest smaczna , chociaż po jej spróbowaniu przekonałam się po raz kolejny, że najbardziej smakują mi świeże pomidory - zapiekane czy gotowane to nie moje smaki. Przepis znalazłam w książce "Przepyszne ziemniaki" wyd.Reader's Digest . Składniki :  750 g ziemniaków sałatkowych 500 g twardych pomidorów [ podłużnych lub gałązkowych ] 1 ząbek czosnku 150 g sera mozzarella sól , pieprz 125 g gęstej tłustej śmietany* [ nie miałam , więc użyłam 18% ] 4-5 łyżek mleka 100 g tartego parmezanu     Ziemniaki umyć i ugotować w mundurkach - do miękkości - przez ok.25-30 minut. Odlać wodę , odparować, obrać i pokroić w dość grube plasterki. Pomidory pokroić w plasterki, czosnek obrać i drobno posiekać. Mozzarellę pokroić w kostkę. Ziemniaki i pomidory ułożyć warstwami na przemian w naczyniu żaroodpornym, posypać solą i pieprzem. Śmietanę wymieszać z mlekiem i polać nią ułożone warzywa. Rozłożyć na nich kostki mozzarelli i posiekany czosnek. Posypać startym parmezanem. Wstawić do piekarnika nagrzanego do 220°C i piec przez około 30 minut , aż zapiekanka ładnie się zrumieni, a ser się roztopi. Podawać z zieloną sałatą z ziołowym sosem winegret. * zamiast gęstej śmietany i mleka można użyć 150 g kremówki, którą zalewamy warzywa ułożone w naczyniu 