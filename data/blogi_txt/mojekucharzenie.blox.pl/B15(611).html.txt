Te drożdżówki to praca zbiorowa - przepis na ciasto od Doroty, sposób zawijania - od Iwonki , a masę makową wymyśliłam sama ;-) Powstały miniaturowe niby-makowce, z mięciutkiego ciasta, ze słodkim, aromatycznym nadzieniem makowym. Polecam ! Składniki ( na 10-12 drożdżówek ): ciasto :   75 g masła lub margaryny 250 ml mleka 25 g świeżych drożdży ( lub o połowę mniej suszonych ) 70 g cukru szczypta soli 500 g mąki pszennej nadzienie :  ok.200 g suchego maku - dzień wcześniej zalanego na noc wodą 3-4 łyżeczki cukru 1 łyżka miodu 2-3 łyżeczki aromatu migdałowego  do posmarowania : 1 roztrzepane jajko lukier : cukier puder + gorąca woda    Masło stopić , dodać mleko , podgrzać do letniej temperatury (nie może być gorące) . Dodać pokruszone drożdże , rozpuścić.  Dodać pozostałe składniki, wyrobić gładkie ciasto. Przykryć, odstawić w ciepłe miejsce do wyrośnięcia na ok.1-1,5 godziny [wyrabianie i wyrastanie pozostawiłam maszynie chlebowej] .  W tym czasie przygotować nadzienie: mak odsączyć na sitku, a następnie zmielić 3-krotnie w maszynce do mięsa. Do zmielonego maku dodać cukier, miód oraz aromat, wymieszać.  Wyrośnięte ciasto ponownie wyrobić, aby usunąć pęcherzyki powietrza (ciasto w przekroju powinno być gładkie). Rozwałkować, pociąć na prostokąty o wymiarach 10 x 14 cm. Krótszy bok prostokąta naciąć w paseczki do 1/3 długości. Na każdy prostokąt nakładać po 2 łyżeczki masy makowej, zwijać bułeczki w sposób pokazany poniżej.        Uformowane drożdżówki ułożyć na blasze w dość dużych odstępach i odstawić do wyrośnięcia na ok.10-15 minut. Podrośnięte bułeczki posmarować roztrzepanym jajkiem, wstawić do piekarnika nagrzanego do 220°C i piec przez ok.10 minut.  Po upieczeniu ostudzić na kratce. Można posmarować lukrem zrobionym z kilku łyżek cukru pudru roztartego z odrobiną gorącej wody. 