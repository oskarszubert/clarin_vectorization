Ciasto drożdżowe z dodatkiem farszu z duszonej cebuli i boczku, pod śmietanowo-serowo-jajeczną kołderką - to idealne danie na chłodne, jesienne dni. Co prawda aż roi się w nim od kalorii, ale raz na jakiś czas można sobie pozwolić na aromatyczną , sycącą porcję cebulowego placka :) Przepis podała carbonicum na forum cincin .      Składniki : ciasto :  375 g mąki pszennej 25 g drożdży 250 ml ciepłego mleka 1 jajko 60 g masła lub margaryny ( roztopione i ostudzone ) 1 łyżeczka cukru pół łyżeczki soli farsz :  1 kg cebuli 150 g chudego boczku - użyłam wędzonego 400 g kwaśnej śmietany 3 jajka 125 g ostrego żółtego sera 2 ząbki czosnku sól , czarny pieprz gałka muszkatołowa - starłam prawie 3/4 niedużej gałki pół łyżeczki mielonego kminku olej lub oliwa do smażenia    Przygotować ciasto : w mleku rozpuścić drożdże z cukrem, dodać 2 łyżeczki mąki - wymieszać  i odstawić na 10 minut. Do dużej miski wsypać mąkę i pozostałe składniki, wlać zaczyn drożdżowy i wyrobić gładkie ciasto. Odstawić do wyrośnięcia na 20 minut. Cebulę obrać , pokroić w półplasterki. Boczek pokroić w drobną kostkę. Na dużej patelni rozgrzać 3-4 łyżki oleju, wrzucić cebulę i dusić ją na niedużym ogniu, aż zmięknie (nie może się zrumienić). Od czasu do czasu zamieszać. Do podduszonej cebuli dodać pokrojony boczek, poddusić razem jeszcze przez kilka minut. Doprawić solą, pieprzem, kminkiem i gałką muszkatołową. Lekko przestudzić. Śmietanę roztrzepać z jajkami, dodać przeciśnięty przez praskę czosnek oraz starty na tarce o dużych oczkach żółty ser. Doprawić solą i pieprzem. Prostokątną blachę o wymiarach 40 x 25 cm [moja miała 37 x 28 cm] posmarować olejem i wyłożyć ciastem dno i boki. Na cieście równomiernie rozłożyć farsz cebulowy i zalać go masą śmietanową. Na wierzch można zetrzeć jeszcze trochę żółtego sera. Wstawić do piekarnika nagrzanego do 200°C i piec przez około 40 minut. Podawać na gorąco. Placek dobrze smakuje w towarzystwie schłodzonego, białego wytrawnego wina. 