Zawsze chciałam spróbować kwiatów akacji w cieście naleśnikowym. W mieście nie mam dostępu do czystych, nieskażonych cywilizacją kwiatów. W mojej okolicy rośnie mnóstwo pięknych, starych akacji - niestety przy ruchliwej ulicy w środku miasta, więc pozostaje mi tylko podziwiać ich wygląd i zapach. Z pomocą przyszła koleżanka, która zlitowała się nade mną i przyniosła mi trochę kwiatów zerwanych pod miastem. I tak udało mi się zrealizować moje kulinarne marzenie :)  Smażone akacje tak smakowały mojej córci, że na drugi dzień pytała, czy mam jeszcze te dobre kwiatki :)      Składniki :  1 jajko 3/4 szklanki mąki 1 szklanka mleka   kwiaty akacji cukier puder do posypania olej lub oliwa do smażenia    Kwiaty akacji włożyć do miski z zimną wodą i zostawić na godzinę. Następnie otrząsnąć z nadmiaru wody i dokładnie osuszyć na papierowym ręczniku. Przygotować ciasto naleśnikowe miksując na gładką masę jajko, mleko i mąkę. Odstawić na pół godziny. Na głębokiej patelni rozgrzać olej. Osuszone kwiaty akacji maczać w cieście trzymając za ogonki - ciasto powinno pokryć całą kiść. Kłaść na rozgrzany olej i smażyć na niedużym ogniu, aż się zezłocą. Usmażoną akację odsączyć z tłuszczu na papierowym ręczniku, a następnie oprószyć cukrem pudrem. Podawać zaraz po usmażeniu.       Przepis dodaję do kwiatowej akcji Pinkcake. 