Nietypowy przepis na mufinki. Nietypowy - bo do ciasta dodaje się utarte pierniki.  Mufinki są lekko korzenne, z delikatną cytrusową nutką. Są dość słodkie - lukrowa skorupka jeszcze dodaje im słodyczy :) Źródło przepisu - Babeczka Zuzka . Składniki : ciasto :  125 g pierników (bez nadzienia, lukru i czekolady) 125 g miękkiego masła 125 g cukru 3 jajka 100 ml mleka 180 g mąki pszennej 100 g mielonych migdałów 1 łyżeczka proszku do pieczenia pół łyżeczki sody 1 łyżeczka cynamonu skórka otarta z 1 cytryny szczypta soli  lukier :  150 g cukru pudru 2 łyżki gorącej wody 1 łyżeczka cynamonu  do posypania : płatki migdałów    Pierniki włożyć do foliowego woreczka i rozgnieść wałkiem (ja rozdrobniłam je w blenderze). Masło utrzeć z cukrem na jasną, puszystą masę. Następnie dodać jajka i mleko, dobrze zmiksować. W misce wymieszać mąkę z proszkiem do pieczenia, sodą, solą, okruchami piernika, cynamonem i skórką cytrynową. Wlać do miski z suchymi składnikami masę maślano- jajeczną, krótko wymieszać łyżką lub widelcem, tylko do połączenia się składników. Ciastem napełniać formę mufinkową wyłożoną papilotkami - do 3/4 wysokości. Wstawić do piekarnika nagrzanego do 190°C i piec przez ok.20 minut (lub do suchego patyczka). Upieczone mufinki po wyjęciu z piekarnika odstawić na 5 minut, a następnie wyjąć z formy i ostudzić na kratce. Przygotować lukier : cukier puder wymieszać z cynamonem, dodać gorącą wodę i utrzeć. Posmarować mufinki i posypać je płatkami migdałowymi. 