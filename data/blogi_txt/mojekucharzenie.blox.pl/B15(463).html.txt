Miałam wielką potrzebę upieczenia ciasta drożdżowego. Wybrałam niezawodne krupczatkowe, bo jest szybkie i nieskomplikowane, ale okazało się , że mam zbyt mało mąki. Musiałam wymyślić coś innego, postanowiłam więc sięgnąć do nieco trudniejszego przepisu, który czekał od dawna na przetestowanie - na rozetę drożdżową ze śliwkami. Znalazłam go na forum cincin, a autorką jest Angoba. Zabrałam się więc za przygotowanie ciasta. Nie obyło się bez atrakcji - najpierw zaczęłam wyrabiać je ręcznym mikserem. Okazało się jednak, że mikser nie daje rady i musiałam dokończyć wyrabianie ciasta ręcznie. Potem piekarnik mi sfiksował, nie chciał się nagrzać do żądanej temperatury i cały czas pokazywał 122 stopnie. W końcu odłączyłam go od prądu, trochę odczekałam i znów podłączyłam - na szczęście poskutkowało. Ku mojemu zdziwieniu pomimo tych wszystkich niefortunnych zdarzeń ciasto się udało. Pięknie wyrosło, było miękkie i bardzo smaczne. Nie było zbyt słodkie, za to bardzo aromatyczne dzięki dodatkowi cynamonu. Świetne na poprawienie humoru przy deszczowej pogodzie :)      Składniki ( na tortownicę o średnicy 30 cm ) :  500 g mąki 25-30 g świeżych drożdży 2 jajka 100 g masła 150 g cukru 250 ml mleka 500 g śliwek węgierek 150 g mielonych migdałów ( w oryginale były orzechy włoskie ) 2 łyżeczki cynamonu 3-4 łyżki dżemu morelowego Zrobić rozczyn z drożdży, 2-3 łyżek cukru, ok. 100 g mąki i połowy mleka - powinien mieć gęstość śmietany. Przykryć ściereczką i odstawić w ciepłe miejsce do wyrośnięcia. Masło roztopić i ostudzić. Żółtka utrzeć z pozostałym cukrem na kogel- mogel. Gdy rozczyn podwoi objętość, dodać do niego ubite żółtka, resztę mąki i mleka i wyrabiać - ciasto jest dość twarde. Gdy ciasto stanie się gładkie i lśniące, dodać masło, znów dokładnie wyrobić, następnie uformować z ciasta kulę, włożyć ją do miski, przykryć ściereczką i zostawić do wyrośnięcia. W tym czasie śliwki umyć, wypestkować i pokroć w ćwiartki. Wymieszać z cynamonem i połową migdałów. Wyrośnięte ciasto wyłożyć na blat i rozwałkować - mi wyszedł kwadrat o bokach 45x45 cm i grubości 0,5 cm. Rozwałkowane ciasto posmarować roztrzepanymi białkami, posypać połową migdałów, następnie rozłożyć na nim równomiernie śliwki. Zwinąć w roladę i pokroić ją na plastry o grubości 4-5 cm. Ułożyć je luźno, pionowo w tortownicy wysmarowanej masłem, tak aby powstała rozeta z roladek. Odstawić do wyrośnięcia pod przykryciem. Wyrośnięte ciasto wstawić do piekarnika nagrzanego do 175°C i piec przez około 30 minut (moje ciasto potrzebowało aż 50 minut - chyba przez te szaleństwa piekarnika). Sprawdzić patyczkiem, czy się upiekło. Upieczone ciasto posmarować podgrzanym dżemem morelowym i zostawić na kratce do wystudzenia. Ciasto jest moją drugą propozycją do akcji "Czas na śliwki" . 