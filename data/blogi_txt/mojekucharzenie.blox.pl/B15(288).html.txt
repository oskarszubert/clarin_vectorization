W koszyku z owocami leżały trzy baaardzo dojrzałe banany, których stan wymagał natychmiastowego działania. To był ostatni dzwonek, żeby coś z nimi zrobić. Początkowo myślałam o chlebku bananowym, ale na forum cincin znalazłam przepis na coś znacznie lepszego. Na wilgotne i bardzo aromatyczne ciasto z dodatkiem bananów i czekolady, bardzo proste w przygotowaniu. Do jego wykonania nie potrzeba miksera - wystarczą widelec i łyżka. TU znajdziecie przepis na wersję czekoladową, podany przez Joannę, a TU - oryginalną, dwukolorową wersję Lary.      Składniki : (szklanka = 250 ml)  2 szklanki mąki 2 łyżeczki proszku do pieczenia szczypta soli 3 dojrzałe banany 100 g masła 50 g gorzkiej czekolady 2 jajka, lekko roztrzepane 3/4 szklanki cukru 1 łyżka ekstraktu z wanilii    Formę keksową o wymiarach 27x11x7cm wyłożyć papierem do pieczenia lub posmarować masłem i oprószyć mąką. Czekoladę roztopić w kąpieli wodnej, przestudzić. Masło rozpuścić i również ostudzić. Banany obrać i rozgnieść widelcem na gładkie puree. Do miski przesiać mąkę, proszek do pieczenia i sól. ﻿W drugiej misce wymieszać masło, cukier, jajka, puree z bananów i ekstrakt z wanilii. Wlać masę do miski z mąką, wymieszać widelcem lub drewnianą łyżką do połączenia się składników (ciasto jest dość gęste). Odłożyć 2 szklanki ciasta i wymieszać je z roztopioną, ostudzoną czekoladą.* Do przygotowanej formy wyłożyć ciemne, a następnie jasne ciasto. Można je lekko przemieszać ostrzem noża lub trzonkiem łyżki ( można również wykładać na przemian po łyżce ciemnego i jasnego ciasta). Wstawić do piekarnika nagrzanego do 180°C i piec przez ok.50-60 minut (do suchego patyczka). Upieczone ciasto wyjąć z piekarnika i odstawić na 10 minut, a następnie wyjąć z formy i ostudzić na kratce.   * ciasto można również przygotować w wersji czekoladowej - wystarczy wymieszać rozpuszczoną czekoladę z całością przygotowanej masy i przelać do formy. 