Kolejny czekoladowy smakołyk - tym razem postanowiłam wypróbować ten przepis znaleziony na blogu Tatter. Przepis nietypowy, bo w skład ciasta wchodzą ziemniaki. Dzięki nim ciasto jest delikatne i lekko wilgotne. I podobno dłużej się przechowuje - czego tym razem raczej nie uda mi się sprawdzić, bo prawie je zjedliśmy ;)) To moja druga propozycja do Czekoladowego Weekendu. Składniki :  175 g drobnego cukru 225 g miękkiego masła 4 duże jajka ( oddzielnie białka i żółtka ) 175 g ciemnej, gorzkiej czekolady, startej na drobnej tarce 75 g mielonych migdałów 165 g ugotowanych ziemniaków, przeciśniętych przez praskę 225 g mąki ze spulchniaczami ( self-rising flour ) 1 łyżeczka mielonego cynamonu 3 łyżki mleka   Spód tortownicy o średnicy 23 cm [ u mnie 24 cm ]  posmarować masłem i wyłożyć papierem do pieczenia. W dużej misce utrzeć masło z cukrem na puszystą masę. Następnie dodawać po jednym żółtku, cały czas ucierając , aż masa stanie się gładka i kremowa. Do masy wsypać startą czekoladę i mielone migdały, dokładnie wymieszać. Dodać ziemniaki, wymieszać. Następnie wsypać mąkę z cynamonem i mleko - wymieszać. Białka ubić ze szczyptą soli na sztywną pianę. Ubitą pianę delikatnie połączyć z masą. Ciasto wyłożyć do przygotowanej tortownicy, wyrównać powierzchnię. Wstawić do piekarnika nagrzanego do 180°C i piec przez około 1,5 godziny [ do suchego patyczka ] . Po upieczeniu ciasto ostudzić na kratce. Ostudzone ciasto polać polewą czekoladową - użyłam błyszczącej polewy czekoladowej z przepisu Cinki. 