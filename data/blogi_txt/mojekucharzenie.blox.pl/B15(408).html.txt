Dawno nie piekłam drożdżowego i zdążyłam się już za nim stęsknić. Chciałam wypróbować jakiś nowy przepis - u Liski znalazłam placek z owocami i kruszonką - tego właśnie szukałam :-)  Świeże, jeszcze ciepłe drożdżowe ciasto z kawałeczkami śliwek i brzoskwiń , z dodatkiem kruszonki to jest to, co tygryski lubią najbardziej :-)  Jedyny minus ( a właściwie minusik ) to jak dla mnie zbyt mała ilość cukru w przepisie - ale to moje prywatne zdanie, bo ostatnio jestem słodyczolubna ;-)  Oprószenie wierzchu placka cukrem pudrem zdecydowanie pomogło - przy słodkich owocach ten dodatek pewnie nie jest potrzebny, ale moje śliwki były lekko kwaskowate i aż się prosiły o trochę słodyczy ;-)      Składniki : ciasto :  4 łyżki cukru 60 g wody 210 ml ciepłego mleka 30 g świeżych drożdży + 1 łyżeczka cukru 80 g masła 1 jajko 450 g mąki pszennej 1 łyżeczka aromatu waniliowego [ mój dodatek - lubię , jak drożdżowe pachnie wanilią ]  owoce :  ok.500 g śliwek 2 brzoskwinie kruszonka :  50 g mąki 25 g cukru 25 g zimnego masła szczypta soli     Składniki kruszonki rozetrzeć w miseczce drewnianą łyżką i odstawić. Drożdże zasypać łyżeczką cukru, a gdy się rozpuszczą, dodać wodę, ciepłe mleko i pozostały cukier. Odstawić na kilka minut, żeby drożdże ruszyły. Dodać jajko. W garnuszku roztopić masło. Ostudzić , letnie dodać do drożdży, dodać mąkę i zagnieść ciasto. Przełożyć do miski, przykryć folią spożywczą i odstawić do wyrośnięcia na 30-40 minut w ciepłym miejscu [ten etap prac wykonała za mnie maszyna do chleba - wlałam do niej rozczyn drożdżowy, dodałam jajko, następnie aromat i roztopione masło, a na końcu mąkę - program "ciasto rosnące" -trwa ok.1,5 godziny ]. Kwadratową formę o boku 26 cm [ lub tortownicę o średnicy 26 cm ] wysmarować masłem i oprószyć bułką tartą. Wyłożyć do niej ciasto i równomiernie rozprowadzić. Śliwki i brzoskwinie wypestkować. Połówki śliwek poukładać na cieście skórką do dołu. Pomiędzy nimi poukładać brzoskwinie pokrojone w ósemki. Odstawić do wyrośnięcia - ciasto powinno podwoić swoją objętość [ ok.1 godz. ]. Wyrośnięte ciasto posypać kruszonką. Wstawić do piekarnika nagrzanego do 190°C i piec przez ok.40-60 minut [po ok.30 minutach należy sprawdzić drewnianym patyczkiem stopień upieczenia ciasta]. 