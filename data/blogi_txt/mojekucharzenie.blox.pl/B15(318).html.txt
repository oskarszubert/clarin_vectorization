Witajcie po przerwie ! Trochę czasu minęło od mojego ostatniego wpisu, ostatnio nieco zaniedbałam blogowanie. Najpierw przygotowania do urlopu, potem wyjazd, później powrót do codzienności - i jakoś zabrakło chęci do kulinarnych eksperymentów. Nie miałam nic nowego do pokazania, chciałam nacieszyć się polską kuchnią i robiłam zwykłe, ulubione i sprawdzone dania. Zamówienie dziecięcia na pierwszy obiad po powrocie to ziemniaczki z koperkiem, kotlet z kurzej piersi i mizeria ;) Mnie uszczęśliwiła moja Mama przywożąc ogórki małosolne i fasolkę szparagową :D Kolejny obiad to własnoręcznie ulepione ruskie pierogi, a na deser szarlotka z bezą :) Teraz dochodzę już do siebie i nabieram chęci na kolejne kulinarne szaleństwa. Dzisiaj ze zdziwieniem zauważyłam, że na początku sierpnia miałam małą blogową rocznicę - minęło 5 lat od założenia "Mojego kucharzenia". Nawet nie wiem, kiedy to zleciało ! Dużo się przez ten czas nauczyłam, przetestowałam sporo przepisów i wzbogaciłam swoją kolekcję książek kulinarnych :) I najważniejsze - zyskałam wiele czytelniczek i czytelników ! Bardzo Wam dziękuję za odwiedzanie bloga i komentowanie, to dzięki Wam prowadzenie bloga ma sens :) Strasznie się rozpisałam, a miało być krótko i zwięźle ;) Właściwie to miałam tylko wpisać przepis :) Więc już nie zwlekam dłużej, tylko piszę. Źródło przepisu - Wypieki z pasją - milk_chocolate84 Składniki (na 12 sztuk) :  100 g masła 1 jajko pół szklanki mleka 2 łyżki kawy rozpuszczalnej wymieszane z 2 łyżkami gorącej wody 2/3 szklanki cukru cukier waniliowy - 3 łyżeczki 1 i 3/4 szklanki mąki ćwierć łyżeczki soli 1,5 łyżeczki proszku do pieczenia 12 kawałków chałwy waniliowej (ok.125 g)    Masło rozpuścić i ostudzić. Wlać do miski, wymieszać z cukrem i cukrem waniliowym, dodać jajko, letnią kawę i mleko. Wymieszać. W drugiej misce wymieszać suche składniki : mąkę, proszek do pieczenia i sól. Wlać mokre składniki do suchych, wymieszać widelcem lub łyżką - tylko do połączenia się składników (mogą pozostać grudki). Formę mufinkową wyłożyć papilotkami. Każdy dołek wypełnić do połowy ciastem, włożyć kawałek chałwy i przykryć resztą masy. Wstawić do piekarnika nagrzanego do 180°C i piec przez około 20 minut. Upieczone mufinki wyjąć z formy i ostudzić na kratce. 