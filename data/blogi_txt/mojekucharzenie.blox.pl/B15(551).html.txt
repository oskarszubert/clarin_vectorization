W oryginale była to tarta z grzybami leśnymi - przepis na nią znalazłam u Negreski . Ja postanowiłam zrobić ją z dodatkiem pieczarek. Właściwie to moja pierwsza tarta - wcześniej zdarzyło mi się robić tylko słodkie tartaletki. Na pierwszy rzut oka przepis wydaje się pracochłonny , ale w rzeczywistości wcale taki nie jest. Więcej czasu poświęciłam na napisanie tego wpisu ;-)   Pieczarki ułożone na kruchym , maślanym cieście , pod delikatną śmietankowo-jajeczną kołderką - taki obiad mogłabym jeść codziennie :-)  W sezonie mam zamiar wypróbować wersję z leśnymi grzybami.      Składniki [ piekłam w formie o średnicy 27 cm ] : ciasto :  200 g mąki 100 g masła 1 jajko 2-3 łyżeczki wody duża szczypta soli  nadzienie :  300 g pieczarek  1 mała cebula 2 jajka 100 ml gęstej kwaśnej śmietany 22% [ użyłam śmietanki 30% wymieszanej z kwaśną śmietaną 18% - pół na pół ] 1 łyżka masła biały pieprz , sól [ użyłam czarnego pieprzu ] natka pietruszki , dymka lub szczypiorek  [nie dałam , bo zapomniałam o szczypiorku w lodówce]   Przygotować ciasto - przesiać mąkę z solą na blat , dodać pokrojone w kostkę masło. Posiekać nożem, aż z masła i mąki zrobią się grudki. Dodać jajko roztrzepane z wodą, wymieszać, szybko zagnieść ciasto i uformować z niego kulę. Włożyć ją do lodówki na pół godziny.  W tym czasie obrać pieczarki , opłukać i pokroić w plasterki. Cebulę obrać i pokroić w kosteczkę. Na patelni rozgrzać 1 łyżkę masła, wrzucić pieczarki i smażyć przez około 5-10 minut, aż odparuje sok puszczony przez grzyby. Dodać posiekaną cebulę, smażyć chwilę razem, zdjąć z ognia. Doprawić solą i pieprzem. Ostudzić .   Formę na tartę posmarować cienko masłem. Ciasto wyjąć z lodówki , rozwałkować cienko [na 3 mm] na koło wielkości formy do tarty. Rozwałkowany placek przenieść na wałku do formy, wylepić brzegi, jak najmniej dotykając ciasta rękami [ to zagwarantuje kruchość ciasta ] . Odciąć wystające za brzegi formy ciasto. Ponakłuwać ciasto widelcem i włożyć formę z ciastem do lodówki na 10 minut.   Tartę wstawić do piekarnika nagrzanego do 180°C i piec przez 20 minut. Jajka roztrzepać widelcem. Tartę wyjąć z piekarnika, posmarować cienko częścią roztrzepanych jajek, ponownie włożyć do piekarnika na 5 minut. Do pozostałych roztrzepanych jajek dodać śmietanę, posiekaną zieleninę, sól i pieprz. Ciasto wyjąć z piekarnika, rozłożyć nadzienie grzybowe i zalać śmietaną z jajkami. Wstawić do piekarnika i piec około 25-30 minut - do czasu, aż nadzienie się zetnie.   Podawać na gorąco.     Negresca robiła swoją tartę w formie o średnicy 22 cm - użyła tylko połowy ciasta [ drugą połowę można zamrozić ] . Moja forma jest większa - 27-centymetrowa, więc użyłam prawie całego ciasta - została mi kulka wielkości sporej mandarynki. 