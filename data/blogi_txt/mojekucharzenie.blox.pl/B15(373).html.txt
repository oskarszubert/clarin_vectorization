Zachciało mi się wczoraj czegoś drożdżowego , więc sięgnęłam do przepisu na papatacze - mam go z "Poradnika Domowego" chyba sprzed 10 lat - wtedy pierwszy raz je piekłam :) . Jest to rodzaj bułeczek-ślimaczków nadziewanych bakaliami - są pyszne , słodkie i pachnące cynamonem .       Składniki : ciasto :  50 dag mąki pszennej 5 dag drożdży pół szklanki tłustego mleka lub śmietany 5 dag cukru 8 dag margaryny 2 jajka szczypta soli nadzienie :  10 dag rodzynków 10 dag migdałów oraz orzechów łuskanych łyżka skórki pomarańczowej  płaska łyżeczka cynamonu 5 dag cukru 3 dag margaryny  polewa :  5-8 dag cukru pudru łyżeczka soku z cytryny łyżeczka masła    Posiekane rodzynki , migdały i orzechy zmieszać ze skórką pomarańczową i cynamonem . Drożdże rozmieszać z letnim mlekiem , łyżeczką cukru i odstawić na 10 minut , aby "ruszyły" . Następnie wlać do mąki , dodać pozostałe składniki ciasta i wyrobić . Ciastu nadać kształt kuli , owinąć ściereczką i zostawić na 30 minut do wyrośnięcia . Po tym czasie ciasto rozwałkować na prostokąt o grubości 1 cm , posypać cukrem oraz wiórkami margaryny i równomiernie rozłożyć bakaliowe nadzienie . Ciasto zwinąć w rulon i pokroić na jednocentymetrowe plastry . Ułożyć luźno na wyłożonej papierem blasze i pozostawić na 30 minut do wyrośnięcia .       Piec w temperaturze 220°C przez około 20 minut ( chciałam upiec wszystkie ciastka za jednym zamachem , więc piekłam na termoobiegu w 190°C przez ok.15 minut - ale albo temperatura była ciut za wysoka , albo po prostu za długo siedziały w piekarniku , bo za bardzo się zrumieniły ) .  Po wyjęciu z piekarnika ciastka posmarować polewą . Robi się ją mieszając w garnuszku cukier puder z roztopionym masłem i dodając odrobinę wody , a na końcu sok z cytryny . Polewa powinna być półpłynna . Jeżeli jest za rzadka , trzeba dosypać trochę cukru pudru . 