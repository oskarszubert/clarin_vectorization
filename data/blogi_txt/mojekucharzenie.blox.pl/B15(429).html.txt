Szybkie i bardzo łatwe do zrobienia danie - pieczone polędwiczki wieprzowe w wersji "na słodko", z brzoskwiniami (w oryginale - morelami) i morelowym dżemem. Proste i smaczne :) Podczas pieczenia popełniłam błąd, bo zbyt nisko umieściłam blachę z mięsem i polędwiczki nie upiekły się tak, jak powinny. Były zbyt różowe w środku, więc jeszcze na parę minut wróciły do piekarnika, tym razem już pod sam grill.  Minimalnie je przesuszyłam, ale i tak smakowały bardzo dobrze. Wierzch mięsa dość mocno się przypala pod grillem, więc po pokrojeniu po prostu pozbyłam się spalonej skorupki :) Przepis ze strony ugotuj.to       Składniki :  2 polędwiczki wieprzowe ( każda po 500 g ) 500 g brzoskwiń w syropie, pokrojonych na ćwiartki [w oryginalnym przepisie są to morele] - można również użyć świeżych owoców pół szklanki musztardy z całymi ziarnami gorczycy dżem morelowy - dodałam ok. pół szklanki 1 ząbek czosnku, obrany i przeciśnięty przez praskę sól , pieprz Piekarnik włączyć na opcję "grill" lub włączyć tylko górną grzałkę. Ustawić temperaturę 220-230°C .  Musztardę wymieszać z dżemem morelowym. 2/3 mieszanki odłożyć, a do reszty dodać czosnek. Polędwiczki umyć i osuszyć, natrzeć solą i pieprzem. Na każdą nałożyć porcję masy musztardowo-morelowo-czosnkowej. Ułożyć mięso na blasze wyłożonej folią aluminiową. Brzoskwinie wymieszać z pozostałą masą musztardowo-morelową, doprawić solą i pieprzem. Ułożyć je w jednej warstwie dookoła mięsa. Blachę z mięsem wstawić do nagrzanego piekarnika na najwyższy poziom, pod sam grill. Piec przez 15 minut. Upieczone mięso wyjąć, ułożyć na desce i poczekać 5 minut, aby soki dobrze się w nim rozłożyły. Następnie pokroić w ukośne plastry i podawać wraz z upieczonymi brzoskwiniami. 