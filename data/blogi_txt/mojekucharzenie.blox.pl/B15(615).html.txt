Zajrzałam kiedyś do Kuchareczki i natknęłam się na nietypowy przepis - marcepany ziemniaczane  . Nie dość, że ziemniaki były przyrządzone na słodko, to jeszcze w czekoladzie ! W takiej postaci  jeszcze ich nie jadłam, więc postanowiłam spróbować. Nie sądziłam , że ze zwykłych ziemniaków można wyczarować coś tak dobrego - trufelki smakują prawie jak marcepan, nawet wyglądają podobnie! Na wszelki wypadek zrobiłam z połowy porcji, bo nie wiedziałam , co mi wyjdzie - ale okazało się , że niepotrzebnie się martwiłam, bo wszystkie marcepanki w dość szybkim tempie zniknęły z lodówki ;-)      Składniki :   500 g ugotowanych ziemniaków pół szklanki cukru 75 g masła 2-3 op.aromatu migdałowego [ na połowę porcji dałam 9 ml ] ok.250 g kaszki manny błyskawicznej [ dałam więcej - tak jak Kuchareczka ] 1 tabliczka czekolady [ 100 g ] płatki migdałowe do dekoracji dodatkowo dorzuciłam do masy :  starty na drobnej tarce marcepan [ małą kostkę ] 1 łyżeczkę wódki    Ugotowane ziemniaki zmielić w maszynce lub przecisnąć przez praskę. Masło wrzucić do rondelka i roztopić na małym ogniu. Do rozpuszczonego masła wsypać cukier. Mieszając doprowadzić do płynnej, jednolitej masy i mocno podgrzać, ale nie gotować. Dodać ziemniaki, wlać aromat migdałowy, wymieszać. Dosypywać kaszkę aż do uzyskania gęstości, która pozwoli na formowanie kuleczek. Dodać starty marcepan i wódkę. Wymieszać i odstawić do ostudzenia i zgęstnienia masy. Z zimnej masy formować kulki i układać je na tacy [ tacę można wcześniej lekko natłuścić, wtedy marcepanki nie będą się do niej przyklejać ]. Kuleczki polać roztopioną czekoladą  [czekoladę rozpuściłam na parze] i posypać płatkami migdałowymi. Przechowywać w lodówce. 