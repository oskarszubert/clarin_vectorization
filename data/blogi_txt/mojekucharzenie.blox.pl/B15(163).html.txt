To moja szósta propozycja - tym razem sylwestrowo-noworoczna , bo paszteciki upiekłam specjalnie na Sylwestra . Podane z gorącym czerwonym barszczykiem są po prostu pyszne ! Kruche , z pieczarkowo-cebulowym farszem są świetną przekąską na karnawałową zabawę . Skorzystałam z przepisu podanego przez Krystynę na forum cincin .       Składniki : ciasto :   2 szklanki mąki  150 g margaryny pół szklanki gęstej , kwaśnej śmietany 18-22% 30 g drożdży 1 łyżeczka soli 1 łyżeczka cukru farsz :  500 g pieczarek [ warto użyć więcej - ok.750-800 g - wtedy powinno wystarczyć farszu na całą porcję ciasta ] 2 średnie cebule 2 łyżki margaryny sól , pieprz  do posmarowania i posypania :  1 roztrzepane jajko  ziarenka czarnuszki , maku , sezamu itp.     Przygotować ciasto : śmietanę wymieszać z drożdżami i cukrem - aż do rozpuszczenia się drożdży. Mąkę posiekać z margaryną . Dodać sól i śmietanę z drożdżami . Wyrobić ciasto , aż będzie gładkie i lśniące [ Krystynie zajęło to ok. 5 minut - ja też potrzebowałam mniej wiecej tyle czasu ] . Odstawić pod przykryciem na 30 minut .   W tym czasie zrobić farsz : pieczarki obrać ze skórki , umyć i zetrzeć na grubej tarce . Cebulę pokroić w kosteczkę . Na dużej patelni rozpuścić margarynę i zeszklić na niej cebulę , następnie dodać utarte pieczarki i smażyć aż do odparowania soku . Doprawić solą i pieprzem . Przestudzić .  Ciasto podzielić na kilka mniejszych części , z każdej części uformować  wałeczek , który należy rozwałkować na długi prostokąt . Na środku prostokąta [ na całej długości ] ułożyć farsz . Jeden brzeg ciasta założyć za farszem i docisnąć . Zrolować do drugiego brzegu ciasta . Powstały wałek lekko spłaszczyć i pokroić na ukos tak jak kroi się kopytka . Ulepione paszteciki ułożyć na wyłożonej papierem do pieczenia blasze , posmarować roztrzepanym jajkiem i posypać czarnuszką . Piec w piekarniku nagrzanym do 180°C przez około 25 minut - do zrumienienia [ u mnie piekły się na termoobiegu w 165°C przez jakieś 30 minut ] .    Na tę porcję ciasta przygotowałam trochę za mało farszu , więc kilka pasztecików zrobiłam z innym nadzieniem : wymieszałam  trochę mielonego sera [ takiego do sernika ] , pokrojonej w kostkę szynki i posiekanych czarnych oliwek , doprawiłam solą , sproszkowanym czosnkiem i oregano - i wyszły mi paszteciki śródziemnomorskie ;) 