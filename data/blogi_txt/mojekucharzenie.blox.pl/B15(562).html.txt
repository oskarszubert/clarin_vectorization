Smaczny, lekki torcik truskawkowy z masą z bitej śmietany - w sam raz na urodzinową imprezę na świeżym powietrzu. Masa dzięki dodatkowi żelatyny pozostaje stabilna i tort łatwo przewieźć bez obawy, że coś się po drodze rozpłynie lub rozleci. Po raz kolejny skorzystałam z przepisu Doroty na biszkopt rzucany - jest idealny, pięknie wyrasta i co najważniejsze - nie opada. Pomysł na masę z bitej śmietany pochodzi z książki Olgi Smile "Smak imprezy".      Składniki ( na tortownicę o średnicy 23-24 cm ) : biszkopt :  6 jajek [ oddzielnie białka i żółtka ] niepełna szklanka drobnego cukru do wypieków 3/4 szklanki + 2 łyżki mąki pszennej 1/4 szklanki + 1 łyżka mąki ziemniaczanej krem :  750 ml śmietanki kremówki 36% 5 łyżek cukru pudru 1,5 łyżki żelatyny pół szklanki wrzątku  do przełożenia :  ok. 500 g truskawek ok. 40-50 g gorzkiej czekolady startej na tarce  do nasączenia :  pół szklanki mocnej, osłodzonej herbaty    Dno tortownicy o średnicy 23-24 cm wyłożyć papierem do pieczenia. Boków formy niczym nie smarować. Obie mąki wymieszać i przesiać. Białka ubić na sztywną pianę ze szczyptą soli. Pod koniec ubijania stopniowo dodawać cukier, nadal ubijając. Następnie wciąż ubijając dodawać po kolei żółtka. Do masy dodać przesiane mąki i delikatnie wmieszać je do ciasta (na bardzo wolnych obrotach miksera lub ręcznie- szpatułką). Do przygotowanej tortownicy przełożyć ciasto. Wstawić do piekarnika nagrzanego do 160-170°C i piec przez około 40 minut (lub, jeżeli potrzeba dłużej - do suchego patyczka). Formę z upieczonym, gorącym ciastem wyjąć z piekarnika i z wysokości ok.60 cm upuścić ją na podłogę (można podłożyć kocyk lub ręcznik). Wstawić z powrotem do uchylonego piekarnika i pozostawić do ostygnięcia. Całkowicie ostudzony biszkopt wyjąć z tortownicy, wcześniej oddzielając ostrym nożem boki ciasta od formy. Przekroić na 3 blaty. Przygotować krem : żelatynę dokładnie rozpuścić w połowie szklanki wrzącej wody. Jeżeli nie chce się rozpuścić, można ją lekko podgrzać na kuchence. Ostudzić. Śmietanę ubić na sztywną pianę, pod koniec ubijania dodać cukier puder, a następnie ostudzoną żelatynę i zmiksować. Truskawki umyć, odszypułkować i pokroić na ćwiartki (jeżeli są duże , to na ósemki). Na dużym talerzu lub paterze położyć pierwszy blat, skropić go herbatą. Rozsmarować 1/3 bitej śmietany, posypać startą czekoladą i poukładać część truskawek. Położyć drugi blat, skropić herbatą, posmarować bitą śmietaną, oprószyć czekoladą i posypać truskawkami. Przykryć trzecim blatem, skropić go herbatą. Wierzch i boki tortu posmarować pozostałą bitą śmietaną, a następnie obsypać startą czekoladą. Udekorować pokrojonymi truskawkami. Tort chłodzić w lodówce przez 30-60 minut. 