Moja kolejna pomidorowa propozycja - zainspirował mnie przepis Nigelli na pulpeciki w sosie pomidorowym znaleziony na blogu Oli Cruz. Małe mięsne kuleczki w aromatycznym sosie bardzo pasują do makaronu - nie miałam tagliatelle, które polecała Ola, tylko bucatini ( takie trochę grubsze spaghetti z dziurką w środku ) - też było pysznie :-)  Moje pulpeciki mają inny skład niż te oryginalne, ale są równie  smaczne ;-)      Składniki : pulpeciki :  ok. 300 g mielonej łopatki wieprzowej pół kajzerki 1 jajko 1 mała cebulka sól , pieprz sproszkowany czosnek  sos : 1 puszka krojonych pomidorów 1 cebula 2 ząbki czosnku 1 łyżeczka suszonego oregano 1 łyżka masła 1 łyżka oliwy szczypta cukru sól , pieprz 100 ml mleka 3,2 %  do posypania :  parmezan lub tarty żółty ser   Cebulkę posiekać drobno , bułkę namoczyć , odcisnąć - dodać do mięsa, wrzucić pozostałe składniki i dokładnie wymieszać. Ulepić kulki wielkości orzecha włoskiego, ułożyć na talerzu i wstawić na pół godziny do lodówki. Cebulę drobno posiekać, czosnek przecisnąć przez praskę, połączyć z oregano. Do garnka o grubym dnie wlać oliwę, dodać masło i cebulę z czosnkiem i oregano. Smażyć na małym ogniu, mieszając , aż cebula i czosnek zeszklą się, ale nie zbrązowieją.  Dodać pomidory i 1,5 szklanki zimnej wody, cukier, sól i pieprz - zagotować ( na tym etapie sos jest dość rzadki, ale później zgęstnieje ). Dodać mleko i po jednym wrzucać pulpeciki. Nie mieszać, dopóki mięso nie zmieni koloru z różowego na brązowy. Gotować częściowo przykryte przez ok.20 minut. Podawać z makaronem, przed podaniem posypać parmezanem. 