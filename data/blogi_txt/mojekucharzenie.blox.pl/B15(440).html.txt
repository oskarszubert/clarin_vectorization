Właściwie to nie są takie tradycyjne, prawdziwe, dobrze wysmażone powidła - bardziej przypominają konfiturę śliwkową. Delikatna śliwkowa masa przypominająca galaretkę, z kawałeczkami śliwek smakuje po prostu obłędnie ! To poważna konkurencja dla zwykłych powideł (które zresztą też bardzo lubię)  :)  przepis od mojej cioci Halinki :)      Składniki :  dojrzałe śliwki węgierki (najlepsze są takie lekko pomarszczone u nasady) cukier w proporcjach 200 g na każdy kilogram śliwek    Śliwki umyć i wypestkować. Przełożyć do dużego, szerokiego garnka (najlepiej tego, w którym będziemy je później gotować), przesypując warstwami cukru. Przykryć i odstawić na minimum 4 godziny, a najlepiej na noc - powinny puścić jak najwięcej soku. Rano garnek ze śliwkami postawić na najmniejszym palniku kuchenki i gotować na minimalnym ogniu przez 4 godziny. Garnka nie należy przykrywać, i - co najważniejsze - nie wolno mieszać jego zawartości, bo się przypali. Po prostu stawiamy na kuchence i zapominamy o śliwkach na 4 godziny ! Po 4 godzinach masę śliwkową należy przemieszać i następnie przełożyć do wyparzonych słoików. Zakręcić. Pasteryzować przez 10 minut. 