Zbliża się Wielkanoc, więc warto przetestować parę przepisów na serniki :) Ten poniżej znalazłam w "Kuchni" ( nr 10 - październik 2007 ). Spodobało mi się w nim połączenie sera i czekoladowego ciasta. Po upieczeniu okazało się, że jest to bardziej sernikobrownie niż sernik - intensywnie czekoladowe ciasto jest ciężkie, wilgotne i słodkie. Dobrze się komponuje z delikatną serową masą.  Jedyne, co bym zmieniła w przepisie, to ilość cukru w cieście - następnym razem nieco bym ją zmniejszyła.       Składniki : krem serowy :  400 g twarogu trzykrotnie mielonego 125 g cukru 2 jajka parę kropli esencji waniliowej [ dałam 3 łyżeczki ekstraktu z wanilii ]  ciasto : 200 g gorzkiej czekolady ( 70 % kakao ) 200 g masła 3 jajka 250 g cukru 125 g mąki   Przygotować formę o wymiarach 20 x 30 cm [moja miała 25 x 30] - wyłożyć ją papierem do pieczenia [dno i boki] - posmarować masłem i oprószyć bułką tartą. Wszystkie składniki kremu serowego przełożyć do miski i zmiksować do uzyskania gładkiej, jednolitej masy. Czekoladę połamać na kawałki, włożyć razem z masłem do miski i rozpuścić w kąpieli wodnej (nieustannie mieszając) - do chwili, aż składniki zmienią się w gładki sos. W innej misce ubić całe jajka z cukrem, dodać do nich lekko przestudzony sos czekoladowy, dokładnie zmiksować, wsypać przesianą mąkę i znów dokładnie wymieszać. Do formy wlać 3/4 ciasta czekoladowego, wyrównać jego powierzchnię. Na wierzchu rozsmarować masę serową, a na nią wyłożyć porcjami resztę ciasta. Trzonkiem łyżki "narysować" na powierzchni marmurkowy wzór, częściowo mieszając ze sobą krem i ciasto - ja zrobiłam to patyczkiem szaszłykowym. Wstawić do piekarnika nagrzanego do 180°C i piec przez około 35-40 minut [aż masa serowa się zetnie]. Upieczone ciasto ostudzić i dopiero wtedy kroić. 