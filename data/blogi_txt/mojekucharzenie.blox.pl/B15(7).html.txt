W te święta pierwszy raz w życiu upiekłam prawdziwą drożdżową babę !  Przepis znalazłam na blogu dorotus76 ( to też był jej "pierwszy raz" ;) . Nie obyło się bez przygód - ciasto uciekło mi z formy w czasie pieczenia , ale na szczęście nie popsuło to smaku babki - wyszła pyszna , bardzo puszysta i mięciutka , w dodatku pięknie pachniała skórką cytrynową !   Tak samo jak dorotus piekłam z połowy składników podanych w przepisie .Z tego samego ciasta upiekłam jeszcze dwie malutkie babeczki do koszyczka ze święconką .      Składniki ( proporcje na 2 babki ) :  1 kg mąki tortowej ( odsypać 1 szklankę i zastąpić krupczatką ) 6 dag świeżych drożdży 10 żółtek 0,5 l mleka 20 dag stopionego masła pół szklanki oleju ( w oryginale słonecznikowy , ja dałam zwykły kujawski ) 3 ugotowane ziemniaki 30 dag cukru pudru olejek cytrynowy + skórka otarta z 1 cytryny ( dałam samą skórkę i było OK ) kieliszek alkoholu rodzynki szczypta soli     Zrobić rozczyń : drożdże rozetrzeć z 1 łyżeczką cukru , dodać kilka łyżek ciepłego mleka , 1 łyżkę mąki  , wymieszać i odstawić na 20 minut w ciepłe miejsce do wyrośnięcia .   Żółtka utrzeć z cukrem , dodać mąkę , wyrośnięty rozczyn i pozostałe składniki ( oprócz tłuszczu ) - starannie wyrobić ciasto , tak aby stało się elastyczne i jednorodne . Pod koniec wyrabiania dodać ostudzony tłuszcz .   Formy wysmarować tłuszczem i obsypać bułką tartą . Ciasto przełożyć do foremek - powinno go być trochę mniej niż pół foremki .  Odstawić w ciepłe miejsce do wyrośnięcia ( powinno urosnąć do brzegów foremki ) . Po wyrośnięciu delikatnie posmarować roztrzepanym jajkiem .  Piec około 35 minut w temperaturze 160°C ( do suchego patyczka ) . Po upieczeniu można polukrować lub posypać cukrem pudrem . 