Wczoraj miałam ogromną ochotę na ryż z jabłkami. Wieki nie robiłam tego smakołyku, więc z ochotą zabrałam się do roboty. Danie jest proste i jego przygotowanie nie zajmuje dużo czasu. Tak przyrządzony ryż można zjeść jako kolację, lekki obiad albo po prostu na deser. Jest lekkostrawny i do tego smaczny :) Same zalety !       Składniki :  200 g suchego ryżu 4-5 jabłek ( ok.750 g ) 1 jajko ( oddzielnie białko i żółtko ) 3 łyżki białego cukru 2 łyżki brązowego cukru ( do jabłek ) 2 łyżeczki ekstraktu z wanilii ( zamiast wanilii można dodać 1 łyżeczkę cynamonu ) masło do wysmarowania formy   Ryż ugotować na sypko w lekko osolonej wodzie. Odsączyć na sitku. Jabłka obrać, usunąć gniazda nasienne. Posiekać drobno w blenderze lub zetrzeć na tarce o grubych oczkach. Dodać ekstrakt z wanilii i brązowy cukier ( do smaku ). Ryż wymieszać z żółtkiem.  Białko ubić ze szczyptą soli na sztywną pianę. Dodać biały cukier i ubijać, aż masa będzie gładka. Naczynie żaroodporne o wymiarach 25 x 16 cm posmarować masłem. Na dnie naczynia rozłożyć 1/3 ryżu. Na nim rozprowadzić połowę jabłek, następnie znów warstwę ryżu ( 1/3 ), resztę jabłek i na wierzch pozostały ryż. Na ryżu rozsmarować pianę z białek, wyrównać powierzchnię. Wstawić do piekarnika nagrzanego do 185-190°C i zapiekać przez około 15-20 minut ( beza na wierzchu powinna się zrumienić ) . Podawać na gorąco, polane sokiem owocowym lub śmietaną. 