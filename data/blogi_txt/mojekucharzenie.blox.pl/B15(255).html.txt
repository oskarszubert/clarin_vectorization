Od kiedy zobaczyłam, że pojawiły się już wiśnie, nie mogłam się doczekać ciasta z ich dodatkiem. Marzyło mi się takie kruche, koniecznie z kruszonką. Parę dni temu spełniło się moje marzenie, bo zostałam obdarowana łubianką wiśni [ dzięki Kasiu ! ]. Oczywiście od razu zabrałam się za pieczenie ;) Skorzystałam z przepisu Bajaderki, który znalazłam u Doroty. Wyszło pyszne - maślany smak ciasta świetnie komponuje się z kwaskowatymi wiśniami i waniliową kruszonką. Jest bardzo kruche - trzeba uważać przy krojeniu i nakładaniu, żeby się nie rozpadło. Sezon wiśniowy rozpoczęty ! :)      Składniki : ciasto :  2 szklanki mąki pszennej pół szklanki cukru pudru pół łyżeczki proszku do pieczenia 185 g masła 3 duże żółtka 1 łyżka gęstej kwaśnej śmietany  nadzienie :  1 kg wiśni 1 łyżka bułki tartej kruszonka :  185 g mąki pszennej 100 g cukru 125 g masła 1 op. cukru waniliowego    Mąkę przesiać z cukrem i proszkiem do pieczenia, dodać pokrojone na kawałki masło i dokładnie posiekać. Dodać żółtka i śmietanę, zagnieść szybko ciasto [ręcznie lub w malakserze] , uformować kulę, zawinąć w folię i wstawić do lodówki na co najmniej 30 minut. Blachę o wymiarach 33x23 cm [u mnie 30x25cm] wyłożyć papierem do pieczenia. Ciasto rozwałkować i dokładnie wylepić nim dno blachy [zamiast tego można je zetrzeć na tarce]. Wstawić do piekarnika nagrzanego do 180°C i podpiec, aż się zezłoci - ok.15-20 minut. Wiśnie wypestkować i odsączyć z nadmiaru soku na sitku. Przygotować kruszonkę : mąkę wymieszać z cukrem i cukrem waniliowym. Masło roztopić w rondelku, mocno podgrzać - gorącym zalać suche składniki i dokładnie wymieszać. Podpieczone i lekko przestudzone ciasto oprószyć bułką tartą, a następnie wyłożyć wydrylowane, odsączone wiśnie. Posypać przygotowana kruszonką. Ciasto wstawić z powrotem do piekarnika i piec przez około 30-40 minut w 180°C.  Upieczone ciasto po ostudzeniu posypać cukrem pudrem. 