Czaiły się na wielu blogach i kusiły , kusiły ...  aż w końcu mnie dopadły - nie miałam wyjścia , musiałam je upiec ;) Przepis znalazłam na blogu Edysi - jagodzianki w jej wykonaniu wyglądały bardzo zachęcająco :)   Wyszły pyszne - leciutkie , delikatne , mocno jagodowe . Moje dziecko zaczęło dzisiaj dzień od pytania , czy są jeszcze jagodzianki , po czym zjadło dwie na śniadanie :)         Składniki :  50 dag mąki pszennej 2 jajka pół szklanki cukru pudru 1 czubata łyżka masła 5 dag drożdży 1 szklanka mleka szczypta soli od siebie dodałam jeszcze aromat waniliowy  na nadzienie :  25 dag jagód 1 czubata łyżka bułki tartej 3 łyżki cukru kryształu 1 duże opakowanie cukru waniliowego   do posmarowania : 1 jajko  do posypania : gruby cukier kryształ     Drożdże rozetrzeć z 1 łyżką cukru pudru i 1 łyżką mąki , rozprowadzić szklanką ciepłego mleka i odstawić do wyrośnięcia .   Masło roztopić i ostudzić , jajka ubić z cukrem . Do miski z wyrośniętym rozczynem wsypać mąkę , wymieszać , dodać jajka z cukrem , aromat waniliowy i roztopione masło . Wyrabiać, aż ciasto zacznie odstawać od ręki, zostawić pod przykryciem do wyrośnięcia .   Jagody opłukać na sitku, osączyć , wymieszać z bułką tartą i cukrami .   Gdy ciasto wyrośnie , odrywać niewielkie kawałki , rozpłaszczać na dłoni , nakładać po 1 łyżce jagód, zlepiać dokładnie i formować bułeczki . Układać je na blasze wyłożonej papierem do pieczenia ( w sporych odstępach ), przykryć ściereczką i odstawić do wyrośnięcia. Wyrośnięte bułeczki posmarować roztrzepanym jajkiem i posypać cukrem. Piec w piekarniku nagrzanym do 180°C  , aż bułeczki się ładnie zrumienią.  Ja piekłam na termoobiegu - w 160°C , przez 20 minut .  Po upieczeniu ostudzić na kratce . 