Moja ostatnia, siódma propozycja do "Gotowania po polsku" - akcji pod patronatem serwisu zPierwszegoTloczenia.pl Przy okazji przygotowywania ruskich pierogów postanowiłam wypróbować inne nadzienie - z kaszy gryczanej i twarogu. Przepis znalazłam w książce Marii Lemnis i Henryka Vitry "W staropolskiej kuchni". Takie pierogi są dość dobre, ale jednak wolę ruskie :) Kaszę gryczaną lubię gotowaną na sypko, z dodatkiem mięsnego sosu. W pierogach nie zdobyła mojego uznania. Przepis dołączam również do akcji Edysi - "Jedzmy kaszę".      Składniki : ciasto : ok.500-700 g mąki gorąca woda  farsz :  1 szklanka kaszy gryczanej 1 cebula 100 g białego sera   Przygotować farsz : kaszę ugotować na sypko, lekko przestudzić. Cebulę posiekać drobno i podsmażyć na rumiano na maśle lub smalcu, dodać do kaszy. Ser przetrzeć przez sitko i również dodać do kaszy. Wymieszać, doprawić do smaku solą i pieprzem. Przygotować ciasto : do  dużej miski wsypać mąkę i wlać do niej ok.200-300 ml gorącej wody.  Zamieszać, odstawić na chwilę. Po chwili zacząć zagniatać ciasto.  Jeżeli w trakcie zagniatania okaże się za gęste, należy dolać jeszcze  trochę gorącej wody; jeżeli za rzadkie - dosypać mąki. Ciasto powinno  być dość miękkie i elastyczne.   Ciasto  podzielić na części, przykryć ściereczką, żeby nie wysychało. Każdą  część rozwałkować dość cienko, wykrawać krążki szklanką. Na każdy  krążek nakładać czubatą łyżeczkę farszu, zlepiać pierogi i układać je  na umączonej deseczce.  Zagotować w dużym garnku wodę z solą ( ok.2 łyżeczki soli ) i łyżką  oliwy. Na wrzątek wrzucać partiami pierogi, zamieszać, przykryć.  Kiedy wypłyną - gotować jeszcze przez 2-3 minuty. Wyjmować  łyżką-cedzakiem, odsączyć, układać na talerzu. Podawać polane masłem lub skwarkami oraz kwaśną śmietaną. 