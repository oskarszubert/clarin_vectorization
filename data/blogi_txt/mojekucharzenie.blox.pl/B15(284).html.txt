Dobrej drożdżowej bułeczki nie sposób sobie odmówić - szczególnie takiej świeżo upieczonej ;-) Miałam w szafce trochę maku, więc postanowiłam go wykorzystać do czegoś smacznego. Padło na drożdżówki - przepis na ciasto podejrzałam u Dorotki. Często z niego korzystam, bo jest naprawdę dobry - można powiedzieć, że to przepis-baza. Zmieniam tylko nadzienie - i za każdym razem mam inne bułeczki. Nawet na drugi dzień są smaczne i miękkie. Te makowe nie są wyjątkiem ! :-)      Składniki : ciasto :  75 g masła lub margaryny 250 ml mleka 25 g świeżych drożdży ( lub 12,5 g suchych ) 70 g cukru 500 g mąki pszennej szczypta soli  nadzienie :  250 g suchego maku 1 jajko 2-3 łyżeczki aromatu migdałowego 3 łyżki miodu  do posmarowania :  1 jajko   Mak zalać wrzątkiem i odstawić na parę godzin , a najlepiej na całą noc. Po tym czasie dobrze go odsączyć na sicie. Zmielić 2-3 razy w maszynce do mięsa. Wymieszać z jajkiem, aromatem i miodem. Odstawić. Masło stopić, dodać mleko, lekko podgrzać [ płyn nie może być gorący ! ]. Dodać drożdże, rozpuścić. Dodać pozostałe składniki, wyrobić ciasto, aż będzie gładkie. Przykryć i odstawić w ciepłe miejsce do wyrośnięcia na ok.1-1,5 godz. Ciasto powinno podwoić objętość. Po wyrośnięciu ciasto dokładnie wyrobić, aby usunąć pęcherzyki powietrza ( w przekroju powinno być gładkie ). Rozwałkować je na placek o wymiarach ok. 30 x 50 cm. Posmarować ciasto masą makową i zwinąć jak roladę. Pokroić w plastry o grubości 2-3 cm i ułożyć na wyłożonej papierem do pieczenia blasze. Odstawić do wyrośnięcia na 30 minut. Wyrośnięte bułeczki posmarować roztrzepanym jajkiem i wstawić do piekarnika nagrzanego do 220°C. Piec przez ok.10-15 minut.  Po upieczeniu ostudzić na kratce. 