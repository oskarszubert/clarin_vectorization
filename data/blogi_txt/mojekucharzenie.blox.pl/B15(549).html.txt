Kilka dni temu kupiłam pierwsze w tym roku śliwki i postanowiłam upiec tartę z ich dodatkiem. Po przepis sięgnęłam do książki "Desery" autorstwa Pierre'a Hermé. Tarta jest bardzo maślana w smaku i bardzo krucha. Do zjedzenia zaraz po przestygnięciu :) Składniki [na formę o średnicy 22 cm]: kruche ciasto* :  190 g masła w temperaturze pokojowej 50 ml zimnego mleka lub wody 250 g mąki 1 łyżeczka miałkiej soli [zmniejszyłam do pół łyżeczki] * z podanych powyżej proporcji wychodzi  ok.500 g kruchego ciasta - do tarty będzie potrzebne 300 g [resztę można zamrozić lub zużyć do tartaletek] wierzch :  500 g śliwek 110 g cukru pudru [niestety zabrakło mi cukru pudru i zamiast niego użyłam brązowego cukru]   Masło pokroić na bardzo małe kawałki i włożyć do miski. Rozgnieść drewnianą szpatułką i lekko utrzeć. Do drugiej miseczki wlać mleko [lub wodę] , dodać sól i mieszać, aż sól się rozpuści. Płyn stopniowo połączyć z masłem, ciągle mieszając drewnianą szpatułką. Mąkę przesiać przez sito. Stopniowo dosypywać do masy maślanej, mieszając, aż składniki się połączą. Ciasto przełożyć na blat i wygniatać wewnętrzną stroną dłoni, lekko je przesuwając. Brzegi zagarnąć do środka. Wygniatać , aż ciasto będzie gładkie. Uformować kulę, lekko ją spłaszczyć dłonią, zawinąć w folię spożywczą i włożyć do lodówki na 2 godziny. Śliwki umyć. Każdą naciąć wzdłuż jednej strony i usunąć pestkę [nie kroić na połówki]. Ciasto [300g] rozwałkować na okrągły placek o grubości 4 mm. Formę na tartę posmarować masłem i wyłożyć ciastem. Odkroić ciasto wystające z formy i wyrównać brzegi. Spód ciasta ponakłuwać widelcem i posypać 40 g cukru. Śliwki rozchylić i poukładać na cieście wypukłą stroną do góry. Posypać 40 g cukru. Wstawić do piekarnika nagrzanego do 200°C i piec przez 30 minut. Odstawić do ostygnięcia. Ostudzone ciasto posypać pozostałym cukrem i zaraz podawać.  moje uwagi : - tartę piekłam w formie o średnicy 27 cm i zużyłam do niej większą część ciasta - z reszty zrobiłam 2 małe tartaletki - ciasto nie nadaje się do przechowywania - w czasie pieczenia śliwki puszczają dużo soku i tarta rozmięka, więc najlepiej zjeść ją jak najszybciej - zmniejszyłam ilość soli o połowę, ale po spróbowaniu ciasta dałabym jej jeszcze mniej [nie przepadam za słodko-słonymi smakami] - i ostatnia uwaga - ciasto jest naprawdę kruche ! :)    Przepis jest moją propozycją do akcji "Czas na śliwki". 