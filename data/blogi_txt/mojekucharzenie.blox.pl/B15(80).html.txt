Pyszny, chrupiący deser zrobiony z preparowanego ryżu i czekolady. Bardzo łatwo go przygotować - wystarczy rozpuścić składniki i wymieszać z ryżem, a potem poczekać, aż masa schłodzi się w lodówce - i mamy gotowe małe, słodkie co nieco. Deser ma małą (a właściwie malutką) wadę - trochę się kruszy przy krojeniu, dlatego lepiej jest ciąć go na duże kawałki, wtedy jest większa szansa, że pozostaną w całości :) Przepis Asi z Book me a Cookie .      Składniki : na warstwę z białej czekolady :  55 g masła 1 łyżka miodu 150 g białej czekolady 50 g preparowanego ryżu  na warstwę z gorzkiej/deserowej czekolady :  55 g masła 2 łyżki miodu 125 g czekolady deserowej/gorzkiej/mlecznej 75 g preparowanego ryżu Kwadratową lub prostokątną blachę wyłożyć pergaminem [ użyłam prostokątnej o wymiarach 30x24cm]. Przygotować białą warstwę : czekoladę, masło i miód rozpuścić w kąpieli wodnej [w misce umieszczonej na garnku z wrzątkiem]. Zdjąć z ognia, dodać ryż i dokładnie wymieszać. Przełożyć do foremki, wyrównać i docisnąć. Wstawić do lodówki. W tym czasie analogicznie przygotować warstwę z ciemnej czekolady i przełożyć ją na schłodzoną warstwę z białej czekolady, wyrównać i docisnąć. Wstawić do lodówki na minimum 2 godziny. Po zastygnięciu pokroić. 