Moja pierwsza wielkanocna propozycja - ciężka i wilgotna babka z domowym likierem baileys ( przepis na likier tutaj ). Przepis na ciasto znalazłam na tym blogu.      Składniki :  5 jajek 200 g cukru pudru 3/4 szklanki oleju 1 szklanka likieru Baileys 100 g mąki kukurydzianej 200 g mąki pszennej 1,5 łyżeczki proszku do pieczenia   Obie mąki przesiać z proszkiem do pieczenia. Jajka ubić z cukrem pudrem na puszystą, jasną masę. Nie przerywając ubijania wlewać do masy cienkim strumieniem olej, a następnie Baileys. Chwilę ubijać, aż składniki dobrze się połączą. Zmniejszyć obroty miksera do najniższych i powoli wsypywać mąkę. Gdy ciasto jest już dobrze wymieszane, wylać je do formy babkowej posmarowanej masłem i oprószonej bułką tartą. Wstawić do piekarnika nagrzanego do 175°C i piec przez około 1 godzinę (jeżeli używamy pełnej formy) lub 45 minut, jeżeli używamy formy z kominkiem*  Sprawdzić patyczkiem, czy babka się upiekła. Zostawić babkę do ostygnięcia w wyłączonym piekarniku. Ostudzoną babkę polałam czekoladą rozpuszczoną w kąpieli wodnej. * piekłam w formie z kominkiem - średnica formy 24 cm  - moja babka potrzebowała pełnej godziny, bo po 45 minutach była jeszcze lekko płynna. 