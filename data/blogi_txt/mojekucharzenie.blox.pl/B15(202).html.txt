Dawno mnie tu nie było - miałam ostatnio trochę problemów ze zdrowiem, co niestety odbiło się również na mojej aktywności blogowej :( Pomyślałam sobie, że czas zakończyć ten przestój - stęskniłam się już za Wami i brakowało mi blogowej atmosfery. Na powitanie - gulasz z piersi kurczaka i kurek. Okazało się , że mam w zamrażarce małą paczuszkę kurek, o których zupełnie zapomniałam. Za mało, żeby zrobić z nich samodzielne danie, ale w sam raz jako aromatyczny dodatek do duszonego mięsa. Taki gulasz najlepiej smakuje z kaszą - wybrałam gryczaną, bo to nasza ulubiona :)      Składniki :  450 g piersi z kurczaka 150 g mrożonych kurek [ w sezonie świeżych ] 2 średnie cebule 6-7 ziarenek czarnego pieprzu 4 łyżki śmietanki 30% sól , pieprz mąka do obtoczenia mięsa tłuszcz do smażenia    Cebulę obrać i pokroić w półplasterki. Pierś z kurczaka umyć , osuszyć i pokroić w dość grubą kostkę (ok.3 cm). Oprószyć solą i pieprzem i odstawić na 10 minut. Następnie obtoczyć w mące i obsmażyć na rozgrzanym tłuszczu na złoto. Obsmażone kawałki kurczaka przełożyć do garnka. Na pozostałym tłuszczu podsmażyć pokrojoną cebulę i dodać ją do kurczaka. Dorzucić mrożone kurki, dolać wody do 2/3 wysokości składników (nie powinny być przykryte). Dodać ziarenka pieprzu. Potrawę dusić na małym ogniu przez ok.30-45 minut, od czasu do czasu delikatnie mieszając. Pod koniec duszenia dodać śmietankę, zagotować . W razie potrzeby doprawić solą i pieprzem. Podawać z ugotowaną na sypko kaszą . 