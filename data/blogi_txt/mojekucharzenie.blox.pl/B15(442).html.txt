Wyobrażacie sobie niedzielę bez ciasta ? Bo ja nie. Filiżanka kawy plus kawałek ciasta to mój ulubiony sposób na miłe rozpoczęcie dnia :) Od kilku dni chodziła za mną szarlotka. Już parę dni temu kupiłam renety, które czekały cierpliwie, aż przerobię je na nadzienie do ciasta. Nie mogłam się zdecydować, z którego przepisu mam skorzystać - chciałam, żeby ciasto było w miarę kruche, a jabłka surowe i w plasterkach. Taka moja fanaberia ;)  W końcu na forum CinCin trafiłam na przepis Gabki na tę szarlotkę. Spodobało mi się to, że do ciasta dodaje się całe jajko [wiecznie mam problem, co zrobić z nadmiarem białek pozostałych po robieniu kruchego ciasta - zwykle robię szarlotkę z bezą albo same bezy ;) ]. Kawałeczki aromatycznych jabłek schowane w półkruchym cieście - tego właśnie szukałam :) Składniki : ciasto :  2,5 szklanki mąki 125 g margaryny lub masła 1 jajko 1,5 łyżki gęstej śmietany [ u mnie 18% ] 2 łyżeczki proszku do pieczenia pół szklanki cukru [ użyłam drobnego cukru do wypieków ] szczypta soli cukier waniliowy [ dałam 4 łyżeczki domowego cukru z wanilią ]   nadzienie :  1 kg winnych jabłek [ u mnie reneta ] 2 łyżki cukru [ u mnie 4 łyżki jasnego cukru demerara ] 2 łyżki bułki tartej cynamon   Z podanych składników szybko zagnieść ciasto, ulepić z niego kulę i włożyć ją do lodówki. Jabłka obrać, pozbawić gniazd nasiennych i pokroić w dość grube plastry. Ciasto wyjąć z lodówki, podzielić na dwie nierówne części - 1/3 odłożyć z powrotem do lodówki, a 2/3 rozwałkować na blacie [ blat można delikatnie podsypać mąką, żeby ciasto się nie kleiło]. Rozwałkowanym ciastem wyłożyć spód i boki blachy o wymiarach 23 x 33 cm [ u mnie 25 x 30 cm ]. Następnie posypać ciasto bułką tartą [ wchłonie nadmiar soku z jabłek ] , ułożyć na niej pokrojone jabłka i posypać je cukrem i cynamonem. Wyjąć z lodówki pozostałe ciasto i rozwałkować je na cienki placek. Ostrożnie przenieść go na blachę [ najlepiej na wałku ] i przykryć jabłka. Wierzch ciasta nakłuć widelcem. Wstawić do piekarnika nagrzanego do 180°C i piec przez około 40-45 minut. Upieczone i ostudzone ciasto można oprószyć cukrem pudrem.   moje uwagi : - Gabka zalecała schłodzenie części ciasta w zamrażarce - ten etap pominęłam - wystarczyło schłodzenie całości ciasta w lodówce - do jabłek użyłam jasnego cukru trzcinowego zamiast zwykłego białego 