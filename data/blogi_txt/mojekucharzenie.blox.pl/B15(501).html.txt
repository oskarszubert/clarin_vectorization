Kwaśna i cierpka żurawina, a do kompletu słodka biała czekolada. Po zjedzeniu pierwszego kawałka nie byłam zachwycona takim połączeniem. Sernik wydawał mi się zbyt słodki, a żurawina zbyt kwaśna. Jakoś nie przypadła mi do gustu ta różnica smaków ... aż do zjedzenia kolejnej porcji. Stwierdziłam, że sernik jest całkiem dobry - i właściwie już nie przeszkadzają mi te kontrastowe smaki. Prawdę mówiąc z każdą godziną staje się coraz smaczniejszy :) Przepis podejrzałam u Ptasi, która znalazła go u Doroty.      Składniki : spód :  120 g ciastek digestive [ użyłam Krakusków zbożowych ] 50 g masła  masa serowa :  60 ml śmietanki kremówki 130 g białej czekolady 375 g kremowego lub 3-krotnie mielonego twarogu 1 łyżeczka startej skórki z pomarańczy [ u mnie ekstrakt z wanilii ] 110 g cukru pudru 1 jajko 150-200 g mrożonych żurawin  polewa :  70 g białej czekolady 2 łyżki śmietany kremówki   Przygotować spód : ciastka pokruszyć wałkiem lub blenderem. Dodać roztopione masło, wymieszać. Tortownicę o średnicy 20-22 cm wyłożyć folią. Na dno wsypać masę ciasteczkową, wyrównać. Wstawić do lodówki na 30 minut. W kąpieli wodnej roztopić czekoladę z kremówką. Dokładnie wymieszać - masa powinna być jednolita. Ostudzić. W misce ubić na gładką masę ser, wanilię/skórkę pomarańczową, cukier i jajko. Wmieszać do masy ostudzoną czekoladę. Wyłożyć na schłodzony spód. Na górę wysypać zamrożone żurawiny. Wstawić do piekarnika nagrzanego do 160°C i piec przez ok.1 godzinę. Upieczony sernik po ostudzeniu polać polewą z białej czekolady rozpuszczonej w kąpieli wodnej [ jeżeli masa jest zbyt gęsta, można dodać 2 łyżki śmietanki kremówki ].Wstawić do lodówki na co najmniej 3 godziny. 