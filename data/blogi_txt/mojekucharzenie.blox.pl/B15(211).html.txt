Zaczął się sezon jagodowy, wszędzie kuszą jagodziankowe przepisy - więc i ja się dałam się namówić na te pyszne, drożdżowe bułeczki. Jak żadne inne kojarzą mi się z latem i wakacjami :) Tym razem skorzystałam z przepisu Tatter, który znalazłam u Atiny. Drożdżówki są pyszne - mięciutkie, puszyste, i dzięki niewielkiej ilości drożdży długo pozostają świeże. Jak dla mnie mogłyby być trochę mniej słodkie - ale to tylko moje odczucie :) Składniki (na 16 bułeczek) : ciasto :  500 g mąki pszennej 14 g świeżych drożdży lub 1,5 łyżeczki suchych szczypta soli 250 ml letniego mleka (1 szklanka) 1 jajko 1/4 szklanki oleju pół szklanki cukru* 2 łyżki cukru waniliowego  nadzienie :  300 g jagód 3 łyżki cukru 1 łyżka mąki ziemniaczanej  do posmarowania :  1 jajko 1 łyżka mleka    Wszystkie składniki na nadzienie wymieszać. Z mleka, świeżych drożdży, 2 łyżek mąki i łyżki cukru (ujętych z odmierzonych ilości) zrobić rozczyn. Odstawić w ciepłe miejsce do wyrośnięcia** .  Do dużej miski wsypać mąkę, wlać rozczyn, dodać jajko - wymieszać. Wlać olej i dodać pozostałe składniki, zagnieść miękkie, plastyczne ciasto. Włoży﻿ć do miski, przykryć i odstawić do wyrośnięcia na ok.1 godzinę (ciasto powinno podwoić swoją objętość). Wyrośnięte ciasto krótko wyrobić, podzielić na 16 części (po ok.60 g każda). Uformować w kule, jak bułeczki, i odstawić na 15 minut do napuszenia. Każdą wyrośniętą kulę rozpłaszczyć dłonią na placuszek i na jego środku umieścić czubatą łyżkę nadzienia. Zlepiać placki jak pierogi, dokładnie dociskając brzegi. Każdy zlepiony placek delikatnie zrolować w dłoniach lub na blacie tak, aby nadać mu owalny kształt. Gotowe bułeczki ułożyć łączeniem do dołu na wyłożonej papierem do pieczenia blasze. Przykryć ściereczką i odstawić do wyrośnięcia na 45 minut. Wyrośnięte bułeczki posmarować jajkiem roztrzepanym z łyżką mleka. Wstawić do piekarnika nagrzanego do 220°C i piec przez ok.15 minut. Upieczone jagodzianki ostudzić na kratce.   Wersja dla "maszynistów" : Wszystkie składniki umieścić w maszynie w kolejności : płynne, sypkie, a na końcu suche drożdże***. Nastawić program "zagniatanie z wyrastaniem" (ok.1,5 godz.), a po jego zakończeniu ciasto wyjąć, krótko wyrobić i dalej postępować wg powyższego przepisu.   * jeżeli lubicie mniej słodkie bułeczki, można nieco zmniejszyć ilość cukru ** jeżeli używamy suchych drożdży, nie trzeba robić rozczynu, tylko należy wymieszać je z mąką, a następnie z pozostałymi składnikami *** przy użyciu świeżych drożdży rozczyn wlać do maszyny w pierwszej kolejności, a potem dodać pozostałe składniki 