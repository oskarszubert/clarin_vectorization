Już dawno chciałam sprawdzić, jak smakuje takie ciasto. Do tej pory z "warzywnych" ciast przetestowałam marchewkowe i dyniowe - po cukiniowym spodziewałam się podobnego smaku.  Z wielu różnych przepisów wybrałam propozycję Bajaderki z forum cincin na czekoladowe ciasto z cukinią. Nie spodziewałam się, że wyjdzie coś tak pysznego ! To idealna propozycja dla wielbicieli czekolady - mocno kakaowe ciasto z kawałeczkami czekolady i chrupiących orzechów, lekko wilgotne dzięki cukinii ( która wcale nie jest wyczuwalna w cieście ) . Uwaga: bardzo szybko znika ! ;-)      Składniki :  170 g masła lub margaryny 2 szklanki cukru 3 duże jajka [ dałam 4 mniejsze ] 2 szklanki startej cukinii [ nie ubijać w szklance ] 1/3 szklanki rumu , brandy lub wody [ dałam wodę z kilkoma kroplami aromatu rumowego ] 2,5 szklanki mąki 1 szklanka posiekanych orzechów [ u mnie włoskie ] 1 szklanka czekoladowych chipsów lub grubo posiekanej czekolady  pół szklanki gorzkiego kakao 1,5 łyżeczki proszku do pieczenia pół łyżeczki sody szczypta soli 3/4 łyżeczki cynamonu 1/4 szklanki mleka    Cukinię obrać , usunąć nasiona. Zetrzeć na tarce o dużych oczkach. Masło zmiksować z cukrem na gładką i puszystą masę. Nadal miksując dodawać po jednym jajku, dobrze ubić. Do masy dodać cukinię i rum [ lub wodę ]. Wymieszać - ciasto wygląda jakby się zwarzyło, ale po dodaniu mąki będzie gładkie i jednolite. Mąkę wymieszać z kakao, czekoladą, orzechami, sodą, proszkiem i cynamonem. Dodawać do masy na przemian z mlekiem, dokładnie wymieszać. Wlać do formy babkowej wysmarowanej tłuszczem i oprószonej bułką tartą [ użyłam tortownicy z kominkiem - o średnicy 30 cm ]. Wstawić do piekarnika nagrzanego do 180°C i piec przez około 50 minut [ do suchego patyczka ]. Moje ciasto siedziało w piekarniku prawie 1,5 godziny. Wyłożyć z formy na drucianą siateczkę, ostudzić [ moje stygło w tortownicy ]. Można polukrować lub posypać cukrem pudrem. 