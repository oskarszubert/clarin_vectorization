Jakiś czas temu jadłam u siostry pyszne rożki z ciasta francuskiego nadziewane szpinakowym farszem. Od razu poprosiłam o przepis - okazało się, że bazą jest przepis na szpinakowy farsz do pierogów, który moja siostra znalazła u Asi z Kwestii Smaku. Nieco go zmodyfikowała i wyszło bardzo dobre nadzienie do rożków.  Takie pakieciki to smaczna gorąca przekąska, można je przygotować wcześniej i przechować w lodówce, a potem wystarczy włożyć do gorącego piekarnika - i po 20 minutach podać gościom. Bardzo szybko znikają  (oczywiście pakieciki, a nie goście) ;) Składniki :  1 op. mrożonego ciasta francuskiego (450 g) 250 g świeżego szpinaku 125 g ricotty 40 g startego parmezanu 1 jajko 2 ząbki czosnku szczypta gałki muszkatołowej sól, pieprz  do posmarowania ciasta:  1 jajko zmieszane z odrobiną wody Ciasto wyjąć z opakowania i poczekać, aż się rozmrozi. Szpinak umyć, włożyć do garnka, podlać wodą i mieszając gotować przez 3 minuty, aż zwiędnie. Ricottę włożyć do miski i rozetrzeć widelcem. Szpinak odcedzić i dokładnie odcisnąć, drobno posiekać, połączyć z ricottą. Dodać parmezan, gałkę, przeciśnięty przez praskę czosnek - doprawić solą i pieprzem. Na końcu dodać jajko i dokładnie wymieszać z masą. Rozmrożone ciasto lekko rozwałkować, a następnie pokroić na kwadraty. Na środku każdego kwadratu rozsmarować po 1 łyżce nadzienia. Brzegi kwadratów posmarować wodą, następnie składać wzdłuż na pół i sklejać. Boki docisnąć widelcem. Pakieciki ułożyć na blasze wyłożonej papierem do pieczenia i posmarować jajkiem roztrzepanym z odrobiną wody. Wstawić do piekarnika nagrzanego do 210°C i piec przez około 20-25 minut. Podawać gorące. 