Kolejny świąteczny wypiek - smaczna orzechowa babka z marcepanową nutką.  Przepis prosto od Dorotus.       Składniki : 150 g masy marcepanowej 150 g mielonych orzechów włoskich lub pekan ( użyłam mielonych migdałów ) 3 jajka 100 g cukru z wanilią 100 g mąki 2 łyżeczki przyprawy do piernika ( można pominąć ) 200 g śmietany kremówki 2 łyżeczki proszku do pieczenia    Marcepan zetrzeć na tarce z najdrobniejszymi oczkami (najlepiej wcześniej go schłodzić). Białka oddzielić od żółtek, ubić na sztywną pianę. Pod koniec ubijania dodawać cukier i żółtka, nadal ubijając.  Mąkę wymieszać z mielonymi orzechami, proszkiem do pieczenia, przyprawą do piernika i startym marcepanem (uważając, żeby się nie zbrylił). Wmieszać do masy jajecznej. Na końcu dodać kremówkę, wymieszać. Babkową formę z kominkiem (o średnicy 21 cm i wysokości 11 cm) dobrze natłuścić, wysypać kaszą manną. Wlać ciasto. Wstawić do piekarnika nagrzanego do 175°C i piec przez około 1 godzinę (do suchego patyczka). Po upieczeniu i ostudzeniu babkę można oprószyć cukrem pudrem lub polukrować. 