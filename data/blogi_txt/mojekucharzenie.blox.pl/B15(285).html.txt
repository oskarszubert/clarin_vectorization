Przepis z Galerii Potraw podany przez Krystynę911 . Nigdy nie robiłam prawdziwego , zwijanego makowca - prawdę mówiąc trochę się bałam , że może mi nie wyjść . Na początek postanowiłam zrobić coś łatwiejszego . Kiedy zobaczyłam wypiek Krystyny , od razu zapisałam przepis z mocnym postanowieniem przetestowania go . Nie zawiodłam się - makowiec wyszedł kruchy i delikatny , a mak z wiśniami i czekoladą to cytując Krystynę "genialne połączenie " . Ciasto po upieczeniu jest kruche i takie najbardziej mi smakuje , na drugi dzień robi się bardziej miękkie (chłonie wilgoć z masy makowej i wiśni ) , ale nadal jest pyszne :)       Składniki : ciasto :   250 g margaryny 500 g mąki 2 jajka 40 g świeżych drożdży  3-4 łyżki cukru 3 łyżki śmietany szczypta soli  nadzienie :  puszka gotowego maku 850 g ( dałam 900 g ) 2 słoiczki konfitur wiśniowych - po 240 g każdy ( u mnie - 2 słoiki dżemu wiśniowego ) 3 jajka aromat migdałowy ( to mój dodatek )  polewa czekoladowa :  100 g gorzkiej czekolady 4 łyżki mleka 2 łyżeczki masła    Wszystkie składniki na ciasto posiekać nożem ( lub w malakserze ) . Podzielić na 3 równe części. Przykryć i włożyć do lodówki na 1 godzinę.  W tym czasie przygotować masę makową - mak przełożyć do miski , dodać 3 żółtka oraz aromat migdałowy i dokładnie wymieszać . Białka ubić na sztywną pianę i połączyć delikatnie z masą makową. Formę do pieczenia ( u autorki 24 x 36 , ja robiłam w formie o wymiarach 24 x 30 ) wyłożyć papierem do pieczenia . Jedną część ciasta rozwałkować i wyłożyć nim dno foremki . Na ciasto wyłożyć konfitury wiśniowe z jednego słoiczka , a na nie połowę masy makowej . Przykryć rozwałkowaną drugą częścią ciasta . Wyłożyć kolejny słoik konfitury i resztę masy makowej . Całość przykryć trzecią rozwałkowaną częścią ciasta .  Wierzch ciasta delikatnie ponakłuwać widelcem , przykryć i odstawić do wyrośnięcia na godzinę . Po tym czasie wstawić do piekarnika nagrzanego do 180°C i piec przez ok. 1 godzinę .  Czekoladę połamać na małe kawałki i rozpuścić na parze , następnie dodać masło i mleko - dokładnie wymieszać , aż zrobi się gładka masa  . Polewą polać ostudzone ciasto . 