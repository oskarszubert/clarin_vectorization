Nareszcie pojawił się rabarbar !  Wypatrzyłam go dzisiaj na swoim bazarku i  oczywiście musiałam kupić parę "badyli" . Po powrocie z zakupów zabrałam się za piecznie ciasta . Sam rabarbar jest trochę mdły , ale kiedy się go przyprawi cynamonem i cukrem , i jeszcze połączy z prażonymi lub świeżymi jabłkami - wtedy powstaje całkiem niezłe ciacho :)      Składniki :  2 szklanki mąki  12,5 dag margaryny ( pół kostki ) pół szklanki cukru 2 łyżeczki proszku do pieczenia 3 żółtka 3 łyżki śmietany na bezę : 3 białka + pół szklanki cukru  do środka :   rabarbar - ok.0,5 kg ( wydawało mi się , że tyle wystarczy , ale spokojnie można dać więcej ) prażone jabłka  cynamon  2-3 łyżki brązowego cukru     Mąkę i schłodzoną margarynę posiekać razem . Dodać cukier i proszek do pieczenia , dalej siekać . Następnie dodać żółtka i śmietanę , zagnieść ciasto , ulepić z niego kulę i włożyć je na około 30 minut do lodówki .  Schłodzone ciasto rozwałkować , wyłożyć do blachy ( moja blacha ma wymiary 25 x 31 cm ) , ponakłuwać widelcem .  Podpiec w piekarniku nagrzanym do 220°C przez około 15-20 minut  do zrumienienia .  W tym czasie obrać rabarbar i pokroić go na cienkie plasterki , następnie wymieszać z 2-3 łyżkami brązowego cukru     i cynamonem , dodać jabłka ( dałam połowę litrowego słoika , ale można więcej , jeżeli ktoś lubi grubą warstwę owoców) .  Białka ubić  ze szczyptą soli , następnie dodać cukier  i ubijać , aż masa będzie sztywna .  Na podpieczony spód wyłożyć masę rabarbarowo- jabłkową , a na nią ubitą pianę .  Wstawić do piekarnika i piec w temp.190°C przez około 30 minut . 