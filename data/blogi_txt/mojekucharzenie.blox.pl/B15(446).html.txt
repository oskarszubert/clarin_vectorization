Nie miałam dzisiaj pomysłu na obiad - na szczęście problem rozwiązał się podczas zakupów, kiedy udało mi się kupić kilka świeżych pstrągów :) Postanowiłam je upiec - a że nie mam specjalnie doświadczenia w pieczeniu ryb, sięgnęłam do przepisu znalezionego tutaj . Pstrągi upieczone według tego przepisu są bardzo aromatyczne i delikatne. I do tego smaczne :) Składniki :  3-4 niewielkie, świeże pstrągi (wypatroszone) - po ok. 250-300 g każdy 4 łyżki masła w temperaturze pokojowej 2 ząbki czosnku natka pietruszki sól , pieprz sok z cytryny słodka czerwona papryka    Ryby umyć, osuszyć, natrzeć solą (wewnątrz i na zewnątrz), oprószyć czarnym pieprzem, a do środka włożyć po gałązce natki. Owinąć folią aluminiową i włożyć na 1 godzinę do lodówki. Czosnek przecisnąć przez praskę i wymieszać z masłem. Do środka każdej ryby włożyć po łyżce masła i skropić sokiem z cytryny. Owinąć pojedynczo folią aluminiową tak, aby rozcięcie na brzuchu ryby było odsłonięte. Zawinięte w folię ryby ułożyć na blasze do pieczenia i wstawić do piekarnika nagrzanego do 200°C. Piec przez ok.20-30 minut, następnie wyjąć z piekarnika i odwinąć folię - odsłonięte ryby oprószyć papryką i wstawić do piekarnika jeszcze na ok.10-15 minut, aby się zrumieniły. Można je skropić wytopionym podczas pieczenia masłem. Podawać na gorąco. 