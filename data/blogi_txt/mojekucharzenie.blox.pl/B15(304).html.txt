Ostatnio powodzeniem cieszą się u mnie nieskomplikowane przepisy, pozwalające na szybkie przygotowanie potraw. Taki jest również ten przepis na mufinki - prosty, jak większość przepisów Nigelli. Pozwala na uratowanie bardzo dojrzałych bananów, na których zjedzenie zwykle nikt nie ma już ochoty. Do babeczek są idealne :) przepis - "Nigella ekspresowo"      Składniki : (na 12 sztuk)  3 bardzo dojrzałe banany 125 ml oleju roślinnego 2 jajka 250 g mąki 100 g drobnego cukru pół łyżeczki sody 1 łyżeczka proszku do pieczenia 150 g kropelek czekoladowych [lub posiekanej czekolady albo toffi]    Banany obrać i rozgnieść widelcem na gładką masę. Jajka ubić z olejem. Wymieszać z bananami. Do miski wsypać mąkę, cukier, sodę i proszek. Wlać płynne składniki, wymieszać widelcem. Dodać czekoladę, wymieszać. Do formy mufinkowej wyłożonej papilotkami nałożyć równe porcje ciasta. Wstawić do piekarnika nagrzanego do 200°C i piec przez ok.20 minut [moje potrzebowały ok.28 minut]. Po upieczeniu ostudzić mufinki na kratce. 