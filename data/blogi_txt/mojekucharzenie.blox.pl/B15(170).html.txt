W ramach opróżniania zamrażarki z zapasów postanowiłam zrobić ciasto ze śliwkami. Dawno nie robiłam drożdżowego, więc postanowiłam wypróbować przepis Bajaderki z forum CinCin na placek ze śliwkami i kruszonką. Ciasto wyszło nie za słodkie , maślane w smaku, lekkie i puszyste - dokładnie takie, jakie powinno być prawdziwe drożdżowe. Najlepsze tego samego dnia, na drugi dzień nie jest już takie puchate, ale nadal smaczne :) Składniki : zaczyn :  4 łyżeczki suchych drożdży [ lub 40 g świeżych ] pół szklanki letniego mleka pół szklanki mąki  ćwierć łyżeczki cukru  ciasto :  pół szklanki letniego mleka pół szklanki cukru 1 łyżeczka ekstraktu z wanilii [ dałam aromat waniliowy ] skórka otarta z połowy cytryny szczypta soli 50 g masła [ rozpuszczonego ] 1 całe jajko 1 żółtko 2 i 3/4 szklanki mąki  kruszonka :  180 g mąki [ dałam mniej - ok.120 g ] 100 g cukru 1 mały cukier waniliowy 100 g mocno rozgrzanego , roztopionego masła ćwierć łyżeczki cynamonu  na wierzch : śliwki - ok.20 sztuk [ u mnie mrożone ]   Mleko wlać do dużej miski , dodać drożdże i zostawić na kilka minut. Dodać mąkę , cukier i wymieszać. Przykryć i odstawić, aż podwoi swoją objętość. Dodać pozostałe składniki i dobrze wyrobić. Ciasto powinno być miękkie i elastyczne. Przykryć i zostawić do wyrośnięcia na około 1 godzinę, aż podwoi swoją objętość. Przygotować kruszonkę - mąkę wymieszać z cukrami i cynamonem, zalać gorącym, stopionym masłem i wszystkie składniki dobrze połączyć.   Dużą blachę o wymiarach 43 x 30 cm [ u mnie ok.40 x 35 ] posmarować masłem, wyłożyć na nią wyrośnięte ciasto, rozciągnąć je równomiernie [ ciasto będzie dość cienkie ] . Ułożyć rzędami połówki śliwek [ skórką do ciasta ] , posypać kruszonką [ głównie pomiędzy śliwkami ] , przykryć ściereczką i zostawić do wyrośnięcia na około 30 minut.  Piec w temperaturze 180°C , aż ciasto lekko się zrumieni [ u mnie około 35 minut ] . 