Wczoraj postanowiłam upiec ciasto, na które już od dawna miałam ochotę. Do pieczenia zmobilizował mnie Cytrusowy Weekend organizowany przez Tatter. Ostatnio przez różne choróbska w domu zaniedbałam trochę blogowanie, z tym większą przyjemnością wkroczyłam więc do kuchni, żeby wypróbować przepis znaleziony na stronie BBC Good Food . Lubię połączenie pomarańczy z czekoladą, są to dwie rzeczy, które bardzo do siebie pasują - w tym przepisie do powyższych składników dołączył mak - razem tworzą ciekawe w smaku ciasto, trochę ( ale tylko trochę ) podobne do pieguska. W oryginale ciasto jest polane czekoladowym sosem- ja zastąpiłam go roztopioną gorzką czekoladą - i też było smacznie :)      Składniki :  250 g masła w temperaturze pokojowej 200 g cukru pudru + 25 g 3 jajka 250 g przesianej mąki pszennej 1,5 łyżeczki proszku do pieczenia skórka starta z 4 pomarańczy [ najlepiej za pomocą zestera ] sok wyciśnięty z 2 pomarańczy 50 g uprażonego maku    polewa :  100 g gorzkiej czekolady 1 łyżeczka masła    Masło zmiksować z cukrem pudrem na puszystą masę. Następnie nadal miksując dodawać po jednym jajku (kolejne dopiero wtedy, gdy poprzednie dobrze połączy się z masą maślaną). Dodać mąkę wymieszaną z proszkiem do pieczenia, miksować przez chwilę, dodać skórkę startą z dwóch pomarańczy, sok oraz mak, zmiksować do uzyskania gładkiej masy. Tortownicę o średnicy 20 cm wysmarować masłem i oprószyć bułką tartą. Przełozyć do niej ciasto i wstawić do piekarnika nagrzanego do 180°C. Piec przez około 50 minut ( moje ciasto piekło się 1 godz. 10 minut ). Podczas pieczenia ciasta przygotować kandyzowane skórki pomarańczowe : do małego rondelka wlać 100 ml wody, dodać 25 g cukru pudru i pozostałe skórki z 2 pomarańczy. Doprowadzić do wrzenia i gotować jeszcze przez 5 minut. Następnie wyjąć obgotowane skórki łyżką cedzakową, odsączyć  i wyłożyć je na arkusz papieru do pieczenia.  Czekoladę roztopić w kąpieli wodnej, wymieszać ją z 1 łyżeczką masła. Ostudzone ciasto polać polewą i posypać przygotowaną kandyzowaną skórką pomarańczową*  * tak przygotowana skórka pomarańczowa jest smaczna tylko pierwszego dnia- na drugi dzień wysycha i robi się twarda - spokojnie można ją zastąpić tradycyjną kandyzowaną skórką pomarańczową 