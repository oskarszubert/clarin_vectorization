Kiedy jakiś czas temu natknęłam się na ten przepis, od razu wiedziałam, co przygotuję z okazji tegorocznego Czekoladowego Weekendu. Intensywnie czekoladowe, ciężkie brownie z pachnącą masłem orzechowym masą serową - ten deser wart jest grzechu ! Przepis pochodzi ze strony Kitchenist.      Składniki : brownie :  200 g masła 85 g gorzkiej czekolady [ posiekanej ] 50 g gorzkiego kakao 225 g cukru pudru 3 duże jajka 85 g kremowego serka [ użyłam twarogu sernikowego z wiaderka ]  1 łyżeczka ekstraktu z wanilii 70 g mąki ćwierć łyżeczki soli  masa serowa :  115 g kremowego serka [ j.w. ] 85 g masła orzechowego 3 łyżki cukru pudru 1 żółtko pół łyżeczki ekstraktu z wanilii    W rondelku rozpuścić masło i czekoladę. Po uzyskaniu jednolitej masy zdjąć rondel z ognia i wrzucić do niego kakao, cukier, jajka i serek. Wymieszać. Następnie dodać mąkę, sól i ekstrakt z wanilii. Dokładnie wymieszać i przelać do wyłożonej papierem do pieczenia formy o wymiarach 20x20 cm. Odstawić. Przygotować masę serową : wszystkie składniki zmiksować razem, aż do uzyskania gładkiej, jednolitej masy. Przełożyć ją do formy z ciastem i rozsmarować na całej powierzchni, a następnie trzonkiem łyżki lub patyczkiem do szaszłyków przemieszać obie masy, tworząc esy floresy. Wstawić do piekarnika nagrzanego do 160°C i piec przez około 30-35 minut. Upieczone ciasto wyjąć z piekarnika i pozostawić w formie jeszcze na 10 minut, następnie wyjąć z formy, przełożyć na kratkę i pozostawić tam do całkowitego ostudzenia. Brownie najlepiej smakuje po 24 godzinach, po schłodzeniu w lodówce. 