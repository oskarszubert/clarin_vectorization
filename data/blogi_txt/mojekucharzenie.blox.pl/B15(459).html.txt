Kiedy znalazłam ten przepis, wiedziałam, że wkrótce go wypróbuję. Wykonanie jest  nietypowe, bo ciasto piecze się od razu z nadzieniem, a po upieczeniu zwija w roladę. To bardzo wygodne rozwiązanie :) Puszyste biszkoptowe ciasto i jabłkowe nadzienie to udane połączenie. Polecam !  Przepis z forum cincin, a oryginał pochodzi ze strony smaczny.pl .      szklanka = 250 ml Składniki : ciasto :  4 jajka [oddzielnie białka i żółtka] 1/2 szklanki cukru 3/4 szklanki mąki pszennej 1 płaska łyżeczka proszku do pieczenia  nadzienie :  1 kg jabłek [ u mnie szara reneta ] 1,5 łyżeczki cukru waniliowego 1,5 łyżeczki cynamonu  do posypania :  cukier puder    Blachę o wymiarach 36 x 25 cm wyłożyć papierem do pieczenia. Jabłka obrać, pozbawić gniazd nasiennych i zetrzeć na tarce o grubych oczkach. Dodać cukier waniliowy i cynamon, wymieszać. Gotowe nadzienie przełożyć do przygotowanej blachy, wyrównać. Białka ubić z cukrem na sztywną pianę. Nadal ubijając dodawać kolejno żółtka. Następnie dodać mąkę wymieszaną z proszkiem do pieczenia i delikatnie wymieszać. Ciasto przełożyć do formy z jabłkami, wygładzić powierzchnię. Wstawić do piekarnika nagrzanego do 180°C i piec przez ok. 40 minut [ciasto powinno się zarumienić]. Po upieczeniu ciasto wyjąć z piekarnika i odstawić na 10 minut. Następnie formę przykryć lnianą ściereczką i odwrócić tak, aby biszkopt był na ścierce, a jabłka na wierzchu. Ściągnąć papier do pieczenia i pomagając sobie ściereczką zwinąć roladę. Odstawić do ostygnięcia. Ostudzoną roladę oprószyć cukrem pudrem. 