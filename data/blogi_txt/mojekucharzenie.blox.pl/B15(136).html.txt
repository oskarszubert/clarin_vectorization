Smaczne maślane ciasteczka z migdałami i żurawinowymi drobinkami. Od dawna miałam na nie ochotę. W końcu udało mi się wypróbować przepis, który dawno temu znalazłam u Bei. Nie wyglądają tak kolorowo, jak w oryginale, ponieważ pistacje zastąpiłam migdałami. Na szczęście nie wpłynęło to na smak ciasteczek :)      Składniki :  175 g masła 75 g cukru pudru 1 łyżeczka cukru waniliowego szczypta soli 1 łyżka mleka 250 g mąki 40 g suszonej żurawiny 30 g posiekanych pistacji [ u mnie posiekane migdały ]    Masło rozetrzeć mikserem, dodać cukier puder, sól i mleko - utrzeć do białości. Dodać pistacje/migdały i pokrojoną na mniejsze kawałki żurawinę, wsypać mąkę i wszystko dokładnie wymieszać. Ciasto podzielić na dwie równe części, z każdej uformować wałeczek o średnicy ok. 4 cm, każdy z nich zawinąć w folię i włożyć do zamrażalnika na 20-30 minut. Po wyjęciu z zamrażalnika wałeczki pokroić na 5-7 mm plasterki. Układać je na blasze wyłożonej papierem do pieczenia (niezbyt blisko siebie), wstawić do piekarnika nagrzanego do 200°C i piec przez ok.10-12 minut. Po upieczeniu ciasteczka ostudzić na kratce. Przechowywać w szczelnym pudełku. 