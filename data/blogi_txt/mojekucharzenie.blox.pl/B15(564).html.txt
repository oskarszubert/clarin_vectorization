Bardzo lubię tradycyjną sałatkę jarzynową z majonezem . Kiedyś obowiązkowa potrawa na wszelkich imieninowych i świątecznych spotkaniach , teraz wyparta przez lżejsze i bardziej wyrafinowane sałatki . A jednak od czasu do czasu przygotowuję taki relikt PRL-u , pomimo tego , że zawiera ten straszny , kaloryczny majonez  ;-)       Składniki :  2-3 marchewki 2 pietruszki 1 seler 1 por - biała część 2-3 jajka ugotowane na twardo puszka kukurydzy puszka groszku 1-2 ogórki kiszone 1 jabłko majonez , musztarda pieprz , sól , ew. cukier opcjonalnie : marynowana papryka , grzybki , śliwki w occie Marchew , pietruszkę i seler umyć i ugotować w małej ilości wody ( nie za długo - ugotowane jarzyny powinny pozostać jędrne ) , po ugotowaniu ostudzić i obrać ze skórki . Pokroić w kostkę . To samo zrobić z ogórkiem kiszonym , jabłkiem , jajkami na twardo i porem . Wrzucić do miski , dodać odsączone z zalewy kukurydzę i groszek . Doprawić do smaku solą, pieprzem i musztardą ( jeżeli jabłko jest mało słodkie , można dodać odrobinę cukru ) . Dodać 3-4 łyżki majonezu , wymieszać . Schłodzić w lodówce . Sałatka najlepiej smakuje na drugi dzień po przyrządzeniu , kiedy smaki się przegryzą . 