Nie chodzi tu oczywiście o kłótnię, a o pyszną pastę do smarowania pieczywa :-) Pamiętacie może książkę Marii Terlikowskiej "Kuchnia pełna cudów" ? To była moja pierwsza książka kucharska - dostałam ją od mamy w wieku może 7 lat i do dziś darzę ją wielkim sentymentem. Jednym z przepisów z tej książeczki jest właśnie awanturka. Jakoś tak się stało, że nigdy wcześniej nie miałam okazji jej spróbować. A szkoda, bo to smaczna i prosta pasta do chleba - jej wykonanie zajmuje dosłownie chwilę :-)      Składniki :  125 g puszka sardynek w oleju ( w książce są to szprotki ) 125 g opakowanie kremowego twarożku  pieprz   Sardynki odsączyć z oleju, włożyć do miseczki i rozgnieść widelcem na jak najdrobniejsze kawałeczki. Dodać twarożek i utrzeć razem na gładką masę. Doprawić pieprzem. Podawać jako dodatek do pieczywa. 