Przepis na tę babkę zmałpowałam od Edysi , która rozpoczęła nią Ziemniaczany Tydzień . Już kiedyś miałam okazję piec babkę z dodatkiem ziemniaków , więc wiedziałam czego mogę się spodziewać . Tym chętniej sięgnęłam po Edysiowy przepis :) Ciasto wyszło delikatne i miękkie czyli takie , jak być powinno . W sam raz na niedzielny podwieczorek !    Składniki :  400 g mąki pszennej 1 czubata łyżka mąki ziemniaczanej 1 op.cukru waniliowego 2 ugotowane ziemniaki 1 op.suchych drożdży ( 7 g ) - [ ja dałam 2,5 dag świeżych drożdży ] szczypta soli 150 g cukru pudru pół szklanki mleka 100 g stopionego masła 4 żółtka 3 łyżki oleju lub oliwy z oliwek 100 g rodzynek [ pominęłam ]    Mleko lekko podgrzać , ziemniaki rozgnieść na puree . Mąkę wsypać do miski , dodać mąkę ziemniaczaną , cukier waniliowy , cukier puder , drożdże , sól i ziemniaki . Wymieszać . Dolać letnie mleko , masło , żółtka i oliwę . Wyrobić ciasto [ jeżeli dodajemy świeże drożdże , to najpierw trzeba zrobić zaczyn : drożdże rozetrzeć z cukrem i 2 łyżeczkami mąki , zalać letnim mlekiem i odstawić w ciepłe miejsce do momentu , aż zacznie rosnąć i podwoi objętość - wtedy wlać do mąki i mieszać z pozostałymi składnikami ] . Wyrobione ciasto przykryć ściereczką i odstawić na około 1 godzinę . Potem ponownie wyrobić i przełożyć do natłuszczonej formy . Przykryć i odstawić jeszcze na chwilę . Piec w temperaturze 160°C przez około 40 minut [ u mnie - 45 minut ] . Babkę wyjąć z formy , ostudzić . Ostudzoną polukrować lukrem zrobionym z 1/2 szklanki cukru pudru utartego z odrobiną gorącej wody . 