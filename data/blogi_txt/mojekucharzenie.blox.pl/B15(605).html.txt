Smaczna i sycąca zapiekanka ziemniaczano-cukiniowa - w sam raz na obiad lub kolację.  Przepis eNki z Wielkiego Żarcia , trochę przeze mnie zmodyfikowany .      Składniki :  500-600 g ziemniaków 1 mała cukinia 100 g szynki 2 jajka 250 ml śmietany 30 lub 36 % 2 ząbki czosnku 100 g żółtego sera, startego na tarce o grubych oczkach przyprawa do ziemniaków , sól , pieprz masło do posmarowania formy    Ziemniaki obrać, umyć i pokroić w plasterki, a następnie gotować w osolonym wrzątku przez 5 minut. Odcedzić i oprószyć przyprawą do ziemniaków. Śmietanę wymieszać z roztrzepanymi jajkami i przeciśniętym przez praskę czosnkiem, doprawić solą i pieprzem. Cukinię umyć i pokroić w cienkie plasterki ( nie obierać ). Szynkę pokroić w kostkę. Naczynie żaroodporne o wymiarach 24x24 cm wysmarować masłem i na dnie rozłożyć równomiernie ziemniaki. Na ziemniakach ułożyć pokrojoną szynkę, a na wierzchu plasterki cukinii. Zalać mieszanką śmietanowo-jajeczną i wstawić do piekarnika nagrzanego do 200°C na 30 minut. W połowie zapiekania posypać startym żółtym serem. Podawać na gorąco. 