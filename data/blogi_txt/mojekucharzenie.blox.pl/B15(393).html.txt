Kiedy zobaczyłam u Atiny ten piernik, wiedziałam, że w najbliższym czasie na pewno go upiekę. Bardzo lubię ciasta z dodatkiem marchewki, są smaczne i zwykle mało pracochłonne - a piernik marchwiowy potwierdza tę regułę. Jest w sam raz słodki, delikatnie korzenny - i bardzo szybko znika ;) Polecam ! Przepis dodaję do "Korzennego Tygodnia" - akcji organizowanej przez Ptasię.     Składniki :  5 jajek 450 g mąki pszennej 200 g miodu 3 tarte marchewki ( ok. 2 szklanek ) 2 łyżki kakao 20 g przyprawy do piernika 2 łyżeczki sody pół szklanki jasnego cukru trzcinowego 4 łyżki ciemnej melasy lub karmelu* 100 g masła 1 szklanka mielonych orzechów    Do dużej miski przesiać mąkę, kakao, sodę i przyprawę do piernika. Białka ze szczyptą soli ubić na sztywną pianę. Masło utrzeć z cukrem, a pod koniec ucierania dodać żółtka. Do masy maślano-żółtkowej dodawać na przemian mąkę z przyprawami, orzechy i marchewkę. Pod koniec ucierania dodać miód, melasę/karmel i pianę ubitą z białek. Delikatnie wymieszać. Wlać do keksówki o wymiarach 35 x 12 cm [moja miała 36 x 12] wyłożonej papierem do pieczenia. Wstawić do piekarnika nagrzanego do 180°C i piec przez ok.1 godzinę lub do suchego patyczka [moje ciasto potrzebowało 1 godz.15 minut].   * karmel można otrzymać podgrzewając na patelni ok.1/3 szklanki cukru, a gdy cukier się roztopi i będzie miał ciemnozłoty kolor, przestudzić go i dodać do ciasta. 