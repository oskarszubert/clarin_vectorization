Bardzo aromatyczne czosnkowe bułeczki, miękkie i puszyste. Podczas pieczenia pachnie nimi cały dom :) Najsmaczniejsze są w dniu pieczenia, takie lekko przestudzone. Na drugi dzień tracą chrupkość, ale nadal są smaczne. Te bułki są moją propozycją do zabawy Odkryj Kujawski ze smakiem, organizowanej przez Majankę, pod patronatem serwisu ZPierwszegoTloczenia.pl, którego sponsorem są ZPT Kruszwica (producent linii Kujawski ze smakiem).  Bułeczki zrobiłam z przepisu Dorotus, z moimi małymi modyfikacjami.      Składniki : ciasto :  400 g maki pszennej chlebowej [użyłam zwykłej pszennej] 20 g drobnego cukru pół łyżeczki soli [można dać nieco więcej] 1 łyżeczka drożdży instant lub 8 g świeżych 260 g mleka 30 g oleju Kujawski z czosnkiem  nadzienie :  60 g miękkiego masła 4 ząbki czosnku 2 łyżki świeżej natki pietruszki  do posmarowania :  1 roztrzepane jajko    Wszystkie składniki na ciasto umieścić w misce i wyrobić mikserem. Ciasto można też wyrobić ręcznie. Jeżeli używamy świeżych drożdży, to wcześniej należy zrobić z nich rozczyn, a po jego wyrośnięciu dodać go do pozostałych składników i wyrobić. Ciasto powinno być gładkie i elastyczne. Włożyć do miski, przykryć ściereczką i odstawić w ciepłe miejsce do wyrośnięcia na ok.1,5 godziny lub dłużej - ciasto powinno podwoić objętość. Wyrośnięte ciasto podzielić na 12 równych części. Uformować z nich kulki, każdą kulkę spłaszczyć na placuszek i zlepić go tak, jak zlepia się pierogi. Układać złączeniem do dołu na blasze wyłożonej papierem do pieczenia. Przykryć ściereczką, odstawić do wyrośnięcia na 30 minut. W tym czasie przygotować nadzienie : czosnek przecisnąć przez praskę, natkę drobno posiekać - dodać do masła i utrzeć na gładką masę. Przełożyć do rękawa cukierniczego lub do zwykłego woreczka foliowego (w którym należy odciąć róg). Wyrośnięte bułeczki posmarować jajkiem, następnie ostrym nożem naciąć wzdłuż do połowy, wycisnąć w to miejsce porcję nadzienia. Wstawić do piekarnika nagrzanego do 180°C i piec przez ok. 15 minut [moje potrzebowały ponad 25 minut]. Upieczone bułeczki przestudzić na kratce i podawać ciepłe.   wersja dla maszynistów : Wszystkie składniki umieścić w misie maszyny w następującej kolejności : płynne, sypkie, na końcu suche drożdże. Jeżeli używamy świeżych drożdży, robimy najpierw rozczyn, który po wyrośnięciu jako pierwszy wlewamy do misy maszyny. Ustawić program do wyrabiania i wyrastania ciasta. Po jego zakończeniu ciasto wyjąć, krótko wyrobić i dalej postępować tak jak w powyższym przepisie. ﻿﻿﻿﻿﻿﻿﻿ 