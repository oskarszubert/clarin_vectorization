Zaplanowałam na święta upieczenie dwóch serników -  pierwszy z nich to mój aktualny numer 1 czyli sernik czekoladowo- pomarańczowy - jest na szczycie mojej sernikowej listy przebojów :) Drugi znalazłam u Majanki - to sernik na piernikowym spodzie ( z przepisu Liski ). Troszkę zmieniłam przepis, bo zamiast jogurtowej polewy na wierzchu znalazła się roztopiona czekolada - bardzo pasuje do piernikowych smaków. Kremowy sernik z delikatną korzenną nutką , na aromatycznym spodzie o smaku piernika - taki deser bardzo nam smakował :) To moja następna propozycja do świątecznej zabawy organizowanej przez Olgę. Składniki * spód :  250 g kruchych ciasteczek ( Digestive lub Petit Beurre - u mnie Krakuski ) 100 g masła 2 czubate łyżeczki przyprawy do piernika   masa serowa :  500 g sera do serników ( mielonego ) 160 g cukru pudru 4 jajka pół łyżeczki przyprawy do piernika 1 łyżka startej skórki pomarańczowej ( dałam kandyzowaną ) 1 czubata łyżka proszku budyniowego waniliowego 1 cukier waniliowy  wierzch :  100 g czekolady deserowej lub gorzkiej 1 łyżeczka masła   Ciasteczka pokruszyć, dodać pokrojone masło i przyprawę piernikową - zagnieść. Tortownicę o średnicy 18-20 cm ( moja 24 cm ) wyłożyć folią aluminiową, boki posmarować delikatnie masłem. Spód i boki wylepić masą ciasteczkową ( nie wylepiałam boków, tylko sam spód ). Wstawić do lodówki na ok.20 minut. Ser utrzeć z cukrem na gładką masę. Nadal miksując dodawać po 1 jajku , następnie dodać skórkę pomarańczową, cukier waniliowy, przyprawę piernikową i proszek budyniowy. Tortownicę wyjąć z lodówki i wlać do niej zmiksowaną masę. Wstawić do piekarnika nagrzanego do 180°C i piec przez około 45-50 minut. Po tym czasie uchylić drzwiczki piekarnika i zostawić sernik do ostygnięcia. Ostudzony sernik polać czekoladą roztopioną na parze razem z 1 łyżeczką masła. Wstawić do lodówki na kilka godzin.  * pominęłam składniki polewy jogurtowej, bo jej nie robiłam - jej skład można sprawdzić w podanych wyżej linkach do serników Majanki i Liski :) 