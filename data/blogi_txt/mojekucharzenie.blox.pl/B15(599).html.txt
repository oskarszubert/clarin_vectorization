Dostałam niedawno trochę wiśni i nie miałam pomysłu, co z nimi zrobić - a właściwie to miałam ich za dużo i nie mogłam się na żaden zdecydować ;) Na forum cincin znalazłam przepis na wiśnie w syropie i ten sposób postanowiłam wykorzystać. Przepis jest prosty, choć nieco rozciągnięty w czasie, bo przygotowanie wiśni trwa trzy dni. Ale warto ! Na zimę będzie jak znalazł :) Składniki :  wiśnie - u mnie ok. 4 kg cukier - na litr soku 1 kg cukru + 1 szklanka do zasypania owoców    Wiśnie wydrylować, przełożyć do dużego garnka, zasypać 1 szklanką cukru. Odstawić , aż puszczą sok. Powstały sok zlać do drugiego garnka, dodać cukier proporcjonalnie do ilości soku - na 1 litr płynu dać 1 kg cukru. Zagotować. Wrzącym syropem zalać wiśnie i odstawić na 12 godzin. Po 12 godzinach ponownie zlać sok, zagotować i wrzącym zalać wiśnie. Odstawić na kolejne 12 godzin. Czynność gotowania i zalewania należy powtarzać przez 3 dni. Na 3 dzień wiśnie włożyć do czystych, wyparzonych słoików i zalać zagotowanym, wrzącym syropem. Zakręcić i pasteryzować przez ok.10 minut.   Po przełożeniu wiśni do słoików zostało mi trochę syropu, który przelałam do dwóch 300ml butelek i również zapasteryzowałam. 