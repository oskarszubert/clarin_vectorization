Nie udało mi się wziąć udziału w tegorocznym Czekoladowym Weekendzie, bo zwyczajnie nie zdążyłam :(  Ale i tak ( co prawda z poślizgiem ) upiekłam ciasto związane tematycznie z akcją Bei :) Przepis znalazłam tutaj - spodobał mi się pomysł na miodowe placki przekładane czekoladowo-budyniowym kremem. Przy pieczeniu jest trochę zabawy, ale ciasto jest warte zachodu. Najlepiej smakuje na drugi, a nawet na trzeci dzień - wtedy jest odpowiednio miękkie i wilgotne. Polecam !      Składniki : ciasto :   500 g mąki 80 g masła 80 g cukru 130 g miodu 3 łyżki mleka pół łyżeczki sody 2 jajka  krem :  2 op. budyniu bez cukru 1 łyżeczka aromatu waniliowego 1 litr mleka 1 łyżka kakao 5 łyżek cukru [ jeżeli używamy budyniu z cukrem, można pominąć ] 300 g masła 130 g cukru 130 g gorzkiej czekolady  polewa :  100 g gorzkiej czekolady   Zmiksować wszystkie składniki ciasta - powstanie dość gęsta i lepiąca masa, którą należy podzielić na 5 równych części. Kwadratową formę o boku 20 cm odwrócić do góry nogami i natłuścić  [zamiast tego przycięłam na wielkość formy 5 kawałków papieru do pieczenia]. Rozwałkować każdy kawałek ciasta na cienki placek - najwygodniej robić to bezpośrednio na papierze. Układać rozwałkowane placki razem z papierem na wierzchu formy i kolejno piec w piekarniku nagrzanym do 200°C przez ok.8-9 minut .  Upieczone placki ostudzić. Zagotować 800 ml mleka. W pozostałych 200 ml rozmieszać oba budynie, kakao, aromat waniliowy [i cukier, jeżeli budyń jest niesłodzony]. Wlać na gotujące się mleko i gotować do zgęstnienia. Ostudzić. Czekoladę roztopić w kąpieli wodnej, ochłodzić. Masło zmiksować z cukrem i roztopioną czekoladą. Do masy stopniowo dodawać wystudzony budyń i zmiksować całość na gładki krem. Każdy placek smarować kremem i układać jeden na drugim - ostatnią, wierzchnią warstwę zostawić bez kremu i polać ją roztopioną czekoladą. Ciasto odstawić w chłodne miejsce na co najmniej 1 dzień - wtedy zmięknie i da się bez problemu pokroić.  moje uwagi : Przy wałkowaniu lekko oprószyłam ciasto mąką, żeby nie kleiło się do wałka. Placki zaraz po upieczeniu są twardawe, miękną po przełożeniu kremem. W oryginalnym przepisie użyta jest prostokątna forma, niestety nie podano jej wymiarów - użyłam 20-centymetrowej foremki. Ciasto trochę rośnie w czasie pieczenia. 