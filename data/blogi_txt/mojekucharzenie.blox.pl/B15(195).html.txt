Tym razem dla odmiany od tradycyjnie smażonych kotletów trochę inne smaki. Postanowiłam spróbować, jak smakuje indycze mięso usmażone ( a właściwie upieczone ) na grillowej patelni. Na szaszłykowe patyczki nadziałam mięso i poprzekładałam je plasterkami pieczarek, krążkami cebuli i kosteczkami czerwonej papryki. Tak przyrządzone powędrowały na patelnię - po upieczeniu stały się smacznym daniem obiadowym :)      Składniki ( na 4 szaszłyki ) :  ok.300 g mięsa z piersi indyczej 1 średniej wielkości cebula pół czerwonej papryki 1-2 duże pieczarki 1 ząbek czosnku 2-3 łyżeczki przyprawy Kebab Shoarma ( Kamis ) oliwa   Mięso pokroić w niedużą kostkę. Wymieszać z przyprawą Kebab i z czosnkiem przeciśniętym przez praskę oraz skropić oliwą. Odstawić w chłodne miejsce na ok. 1 godzinę. Cebulę pokroić w krążki, pieczarki w plasterki, a paprykę w kostkę ( 2x2 cm ). Na patyczki do szaszłyków nakładać kawałki mięsa i przekładać je na przemian cebulą, papryką i pieczarkami. Posmarować oliwą. Rozgrzać patelnię grillową i posmarować ją oliwą. Na patelni ułożyć szaszłyki i smażyć je przez około 20-25 minut, kilkakrotnie przewracając w czasie smażenia, żeby równomiernie się upiekły.  Podawać z ziemniakami lub ryżem. 