Chciałam zrobić na niedzielny imieninowy obiad coś innego niż zwykle. Przejrzałam mnóstwo przepisów - i im więcej ich przeglądałam, tym większy miałam mętlik w głowie ;) Chciałam, żeby to była potrawa, którą mogę wcześniej przygotować , a potem tylko odgrzać. Żeby sobie ułatwić zadanie, weszłam na forum cincin, które jest istną kopalnią ciekawych przepisów. Trafiłam na wątek z menu imprezowym i tam znalazłam w końcu to, czego szukałam. Bardzo mi się spodobał pomysł Agrzesi na roladki z indyka nadziewane mięsem mielonym. Gościom bardzo smakowało tak przyrządzone mięso - to był strzał w dziesiątkę !      Składniki :  1300 g mięsa z piersi indyczej 500 g mielonego mięsa wieprzowo-wołowego [ może też być samo wieprzowe ] 1 średnia cebula pokrojona w półplasterki 2 łyżeczki musztardy pół szklanki śmietanki 36% sól , pieprz , ew. ulubione zioła listek laurowy , kilka ziarenek ziela angielskiego mąka olej do smażenia    Pierś z indyka pokroić na plastry o grubości ok.1 cm. Lekko rozbić tłuczkiem do mięsa, uważając, żeby nie podziurawić mięsa. Oprószyć solą i pieprzem. Mięso mielone wymieszać z musztardą, doprawić solą, pieprzem i ziołami. Na plastrach indyka układać porcje mięsa mielonego (równomiernie na całej powierzchni). Zwijać roladki i obtaczać je w mące. Obsmażyć na rumiano na mocno rozgrzanym oleju. Na tym samym tłuszczu podsmażyć cebulę. Podsmażone roladki układać w niskim, szerokim rondlu lub garnku. Podlać wodą do 1/2 wysokości. Wrzucić listek laurowy i ziele angielskie oraz podsmażoną cebulę. Dusić na małym ogniu przez ok. 1 godzinę. Pod koniec duszenia wlać śmietankę i jeszcze chwilę pogotować. Podawać z ziemniakami i surówką. 