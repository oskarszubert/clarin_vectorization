To ciasto, które doskonale wpisuje się w klimat świąt Bożego Narodzenia. Ma intensywnie czekoladowy smak z nutką pomarańczy (znów ten pyszny duet !) i kremową konsystencję. W połączeniu z chrupiącym migdałowo-ciasteczkowym spodem tworzy deser idealny ! Jeszcze rok temu moim faworytem był sernik z pierniczkami, ale dziś nie byłabym tego taka pewna... Na 100% wygrałby sernik czekoladowo-pomarańczowy :-) Przepis znalazłam u sernikowej mistrzyni, Majanki :)      Składniki ( na tortownicę o średnicy 20 cm ): masa serowa :  500 g sera do serników ( użyłam wiaderkowego ) 115 g brązowego cukru 125 g gorzkiej czekolady 2 jajka 125 ml śmietanki kremówki  skórka otarta z 1 pomarańczy spód :  125 g ciastek digestive w czekoladzie ( u mnie były to Petitki ) 40 g zrumienionych, posiekanych migdałów 70 g stopionego masła 1 łyżka brązowego cukru   Przygotować spód : ciasteczka pokruszyć na proszek, dodać migdały, cukier i stopione masło. Wymieszać. Masę przełożyć do tortownicy wyłożonej papierem do pieczenia, lekko ugnieść. Schłodzić w lodówce. Ser zmiksować z cukrem na gładką masę, następnie dodać czekoladę roztopioną na parze i ostudzoną. Zmiksować, dodać jajka, kremówkę i skórkę pomarańczową. Miksować do momentu, gdy masa stanie się gładka i jednolita. Masę wylać na schłodzony spód. Wstawić do piekarnika nagrzanego do 160ºC i piec przez około 1,5 godziny. Po upieczeniu ostudzić. Wystudzony sernik wstawić na kilka godzin do lodówki. 