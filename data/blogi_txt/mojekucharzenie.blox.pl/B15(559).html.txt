Szukałam ciekawego przepisu na tort urodzinowy dla mojej pociechy i nie mogłam się zdecydować, czego właściwie chcę. Kiedy zobaczyłam ten torcik u Asi z Kwestii Smaku, od razu wiedziałam, że to będzie strzał w dziesiątkę. Biszkopt z dodatkiem kakao przełożony plasterkami truskawek i lekkim czekoladowym musem z bitej śmietany i mascarpone - już sam opis podziałał na moją wyobraźnię :)  Ciasto bardzo nam smakowało, mogę je z czystym sumieniem polecić, bo jest pyszne ! Składniki ( na tortownicę o średnicy 21 cm ) : biszkopt :  4 jajka w temperaturze pokojowej ( osobno białka i żółtka ) 200 g cukru pudru 70 g mąki pszennej 70 g mąki ziemniaczanej 2 pełne łyżki kakao  mus czekoladowy :  250 g serka mascarpone 100 g ciemnej czekolady ( min.64% kakao ) 350 ml schłodzonej śmietany do deserów 36%  lub śmietanki kremowej 30% pół szklanki cukru pudru  poncz :  3 łyżeczki ekstraktu z wanilii 6 łyżeczek zaparzonej mocnej herbaty z cytryną  owoce :  ok.500 g truskawek, pokrojonych w plasterki + kilka całych do dekoracji boki :  6 pokruszonych ciastek owsianych z czekoladą (użyłam herbatników maślanych w czekoladzie)    Dno tortownicy o średnicy 21cm wyłożyć papierem do pieczenia, zapiąć obręcz pozostawiając papier na zewnątrz. Dno i boki posmarować masłem i oprószyć bułką tartą. Obie mąki i kakao przesiać razem do miski i dokładnie wymieszać.  Żółtka ucierać z połową cukru pudru przez około 7 minut, aż powstanie gęsta i puszysta masa. W drugiej misce ubijać białka z resztą cukru pudru przez około 7 minut, aż powstanie lśniąca piana.  Masę żółtkową połączyć z pianą z białek za pomocą szpatułki, wykonując kilka lub kilkanaście delikatnych ruchów. Następnie do masy przesiać 1/3 mieszaniny mąki z kakao i bardzo delikatnie połączyć szpatułką, nie niszcząc ubitej piany. Wsypać kolejną 1/3 mieszanki i znów delikatnie połączyć, to samo zrobić z pozostałą mąką. Całą masę wyłożyć do przygotowanej formy, wyrównać wierzch. Wstawić do piekarnika nagrzanego do 180°C i piec przez około 35 minut. Przygotować mus : czekoladę połamać na małe kawałeczki, roztopić w kąpieli wodnej i jeszcze ciepłą (ale nie gorącą!) połączyć za pomocą łyżki z serkiem mascarpone. Zimną śmietankę kremówkę ubić na bardzo sztywną pianę razem z cukrem pudrem (ja dodałam jeszcze śmietanfix), wmieszać ją delikatnymi ruchami szpatułki do masy czekoladowej. Wstawić do lodówki do czasu przełożenia. Upieczony biszkopt wyjąć z piekarnika, ustawić na kratce. Po całkowitym wystudzeniu przekroić go na 3 poziome blaty. Każdy skropić mieszanką 1 łyżeczki ekstraktu z wanilii i 2 łyżeczek herbaty. Pierwszy dolny krążek położyć na paterze i ułożyć na nim plasterki truskawek. Na wierzchu rozsmarować 1/3 musu czekoladowego, przykryć drugim krążkiem, ułożyć kolejną warstwę truskawek i posmarować ją 1/3 musu. Położyć ostatni krążek, a pozostałym musem posmarować wierzch tortu (3 łyżki musu odłożyć - będą potrzebne na boki tortu). Ciasteczka drobno pokruszyć. Boki tortu posmarować resztą musu i obłożyć pokruszonymi ciasteczkami. Wierzch udekorować truskawkami - u mnie były to truskawki zanurzone w roztopionej gorzkiej czekoladzie.  Tort wstawić do lodówki , najlepiej na całą noc.       To mój drugi truskawkowy wpis, który dołączam do akcji Olgi. 