Pieczeń rzymska. Można ją jeść na ciepło, ale najsmaczniejsza jest na zimno, z chlebem, pokrojona w cienkie plasterki. Takie kanapki bardzo lubimy :) Jest o niebo lepsza od kupnej wędliny - smaczniejsza, i do tego dłużej zachowuje świeżość. Jej przygotowanie nie jest skomplikowane, wystarczy wymieszać dokładnie składniki, doprawić - i upiec :)       Składniki ( na 3 klopsy ) :  1 kg mielonego mięsa wieprzowego , najlepiej łopatki 1 kg mielonego mięsa z indyka 3 jajka 3 czerstwe kajzerki 3 średnie cebule 1 ząbek czosnku 1 łyżka musztardy sól , pieprz bułka tarta ( do obtoczenia ) tłuszcz do posmarowania blachy    Cebulę bardzo drobno posiekać lub zmielić. Czosnek przecisnąć przez praskę. Bułki namoczyć w zimnej wodzie i dobrze odcisnąć - zmielić.  Do dużej miski przełożyć mięso, dodać cebulę, czosnek, bułkę, jajka i musztardę. Wyrobić wszystko na jednolitą masę. Doprawić solą i pieprzem. Masę podzielić na 3 części. Z każdej z nich uformować długi wałek, obtoczyć go w bułce tartej i przełożyć na natłuszczoną blachę do pieczenia. Wstawić do piekarnika nagrzanego do 210-220°C i piec przez około 1 godzinę. Od czasu do czasu mięso polewać wytopionym podczas pieczenia tłuszczem. Upieczone klopsy ostudzić, a potem włożyć do lodówki - schłodzone mięso będzie łatwiej kroić w plastry. 