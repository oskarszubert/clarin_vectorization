... czyli sernik ze śmietany i serka wiejskiego z przepisu Dorotus. Sernik nietypowy - łączy się w nim delikatny smak soli, cytryny i kwaśnej śmietany - i to wszystko na chrupiącym ciasteczkowym spodzie. Niby jest podobny do naszych tradycyjnych, polskich serników, a jednak inny. Jest niezbyt słodki - dlatego postanowiłam podać go z dodatkiem sosu zrobionego z przetartych świeżych truskawek i cukru pudru. Nie trzymałam się dokładnie przepisu Doroty - zamiast 250 g serka wiejskiego i 250 g śmietankowego dałam 500 g serka wiejskiego - ale sernik wcale nie stracił przez to na smaku.       Składniki : spód :  250 g ciastek Digestive 125 g masła ( rozpuszczonego ) masa serowa :  500 g serka wiejskiego ( u Doroty : 250 g  serka wiejskiego + 250 g serka śmietankowego ) skórka starta z 1 cytryny 3/4 szklanki cukru pudru ( 165 g ) 3 jajka 1 szklanka kwaśnej śmietany ( 240 g ) 1/4 szklanki soku z cytryny - świeżo wyciśniętego ( 60 ml )  sos truskawkowy :  5-6 truskawek 1-2 łyżeczki cukru pudru     Tortownicę o średnicy 22 cm dokładnie wyłożyć folią aluminiową. Ciasta pokruszyć drobno mikserem, blenderem lub wałkiem. Wymieszać z roztopionym masłem i uzyskaną masą wyłożyć dno i boki tortownicy. Wstawić na pół godziny do lodówki.  Serek wiejski przecisnąć przez sitko, aby zlikwidować grudki (można zrobić to blenderem). Musi mieć gładką konsystencję. Zmiksować z cukrem pudrem i skórką z cytryny. Nadal miksując wbijać po kolei jajka. Na koniec dodać sok z cytryny i kwaśną śmietanę. Dokładnie wymieszać.  Wylać na spód ciasteczkowy (masa jest bardzo rzadka, ale tak ma być). Wstawić do piekarnika nagrzanego do 160°C i piec przez 1 godzinę 15 minut. Można od góry przykryć folią aluminiową, by pozostał biały.  Sos truskawkowy : truskawki przetrzeć przez sitko i wymieszać z curem pudrem - gotowym sosem polewać porcje ciasta. 