Kiedy zobaczyłam te bułeczki u Mikimamy, od razu wiedziałam, że wkrótce je upiekę :)  Niezbyt słodkie, puszyste drożdżówki z budyniowo-czereśniową niespodzianką w środku. Jeżeli lubicie słodsze ciasta, można oprószyć je cukrem pudrem lub zwiększyć nieco ilość cukru w przepisie. Dość mocno wyrastają, po upieczeniu są zrośnięte ze sobą i trzeba delikatnie je rozdzielać (najlepiej nożykiem), żeby nie wypłynęło nadzienie. Składniki (na 12 bułeczek) : ciasto :  4 szklanki mąki pszennej 250 ml ciepłego mleka 50 g miękkiego masła 2 łyżki cukru 1 łyżka cukru waniliowego 2 jajka 25 g świeżych drożdży [ zastąpiłam je 7 g drożdży instant ] szczypta soli  budyń :  500 ml tłustego mleka 2 łyżki cukru 2 żółtka 16 g cukru waniliowego 2 lekko czubate łyżki mąki ziemniaczanej 1 łyżeczka masła  owoce :  1 szklanka przekrojonych na pół, wypestkowanych czereśni  do posmarowania :  1 białko roztrzepane z 1 łyżką mleka Przygotować ciasto drożdżowe : drożdże* rozpuścić w mleku z łyżką cukru. Odstawić na kilka minut do wyrośnięcia. Następnie dodać pozostałe składniki i wyrobić elastyczne, jednolite ciasto. Przykryć i odstawić do wyrośnięcia, aż ciasto podwoi objętość. Ugotować budyń : w rondelku zagotować 1,5 szklanki mleka z masłem, cukrem i cukrem waniliowym. Pozostałe pół szklanki mleka wymieszać z mąką ziemniaczaną i żółtkami. Wlać na gotujące się mleko, intensywnie mieszając do zagotowania. Gotować jeszcze przez minutę na małym płomieniu, następnie zdjąć z ognia i przykryć folią aluminiową tak, aby dotykała powierzchni budyniu. Odstawić do ostygnięcia. Wyrośnięte ciasto podzielić na 12 części. Każdą porcję rozwałkować na okrągły placek, kłaść po łyżce budyniu i po kilka połówek czereśni. Zlepiać brzegi, chowając dokładnie nadzienie. Bułeczki ułożyć w dość dużych odstępach od siebie na blasze wyłożonej papierem do pieczenia. Przykryć ściereczką i odstawić do wyrośnięcia, do podwojenia objętości, na ok. 45 minut. Wyrośnięte bułeczki posmarować białkiem z mlekiem i wstawić do piekarnika nagrzanego do 180°C. Piec przez ok. 25 minut, aż będą rumiane. Po upieczeniu ostudzić na kratce.   * w przypadku użycia drożdży instant wystarczy wymieszać je z mąką, a następnie z pozostałymi składnikami i wyrobić ciasto. 