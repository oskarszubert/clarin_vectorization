Kiedyś znalazłam ten przepis w którejś z książek Małgorzaty Caprari - zapisałam go sobie do wypróbowania, bo byłam ciekawa, jak taki deser może smakować. Teraz nadarzyła się okazja do przetestowania - kupiłam sporą kiść bananów, która w bardzo szybkim tempie dojrzała - musiałam coś z nimi zrobić i wymyśliłam, że będzie to chałwa.   Deser jest całkiem smaczny, lekko cynamonowy, mocno słodki [ w końcu to chałwa :-) ] - jedyny minus , to jego niezbyt ciekawy wygląd ;-)      Składniki :  6 dużych bananów pół szklanki cukru 2 łyżki masła 1 cukier waniliowy 1 łyżeczka cynamonu 1 szklanka wody sok cytrynowy orzechy , rodzynki     W rondelku roztopić masło z cukrem, cukrem waniliowym i cynamonem. Dodać obrane i rozgniecione widelcem banany skropione sokiem z cytryny oraz wodę. Gotować na płytce mieszając, aż zgęstnieje [na początku masa przypomina zupę, ale po jakimś czasie zaczyna gęstnieć i trzeba częściej mieszać, żeby się nie przypaliła].   Zdjąć z ognia, przestudzić i wylać na natłuszczony płaski półmisek. Posypać posiekanymi orzechami [u mnie płatki migdałowe] oraz rodzynkami. 