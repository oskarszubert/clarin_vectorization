Jesienią często robię mus jabłkowy, który zapakowany potem w słoiki czeka, by zimową porą wylądować w szarlotce lub innym cieście. Tym razem postanowiłam zrobić podobny mus z dyni. Dynia sama w sobie jest dość mdła, ale w towarzystwie korzennych przypraw, gruszek, banana i suszonej żurawiny bardzo zyskuje na smaku. Nie mogę się doczekać upieczenia ciasta z jej dodatkiem - bardzo jestem ciekawa, jak będzie smakować :)      Składniki : pół średniej wielkości dyni (ok.2 kg ) 2 duże gruszki 1 banan garść suszonej żurawiny cukier - do smaku cynamon , imbir , przyprawa do piernika, kardamon   Dynię obrać, pokroić w kostkę i wrzucić do dużego garnka. Podlać odrobiną wody, przykryć pokrywką i prażyć na małym ogniu, aż dynia zmięknie i zacznie się rozpadać. Wtedy dodać obrane i pokrojone gruszki oraz banana. Wymieszać, dodać cukier oraz przyprawy korzenne. Gotować razem jeszcze przez ok.15 minut, następnie zmiksować masę albo podusić tłuczkiem do ziemniaków. Dodać żurawinę, wymieszać. Gorący mus przełożyć do umytych i wyparzonych słoików, zakręcić i studzić odwrócone do góry dnem. 