Mocno czekoladowe, wilgotne ciasto z dodatkiem kwaskowatych malin, polane czekoladową polewą - to nie lada gratka dla każdego czekoholika :)  przepis znalazłam u Joli . Składniki :  125 g masła 100 g gorzkiej czekolady 155 ml wody 12 g gorzkiego kakao pół łyżeczki kawy rozpuszczalnej 160 g cukru pół łyżeczki ekstraktu z wanilii 1 duże jajko 120 g mąki pszennej 2 płaskie łyżeczki proszku do pieczenia szczypta soli dodatkowo :  szklanka malin (użyłam mrożonych) 130-150 g czekolady kilka łyżek śmietanki kremówki (3-4)    Masło, wodę, kakao, połamaną na drobne kawałki czekoladę, kawę i cukier umieścić w rondelku. Podgrzewać na małym ogniu (cały czas mieszając) do rozpuszczenia się składników. Odstawić do ostudzenia na 15-20 minut. Mąkę wymieszać z proszkiem do pieczenia i solą. Do ostudzonej czekoladowej masy dodać jajko i ekstrakt waniliowy, zmiksować. Dodać mąkę z proszkiem, miksować przez ok.1 minutę (masa ma być gładka). Masę wlać do natłuszczonej i oprószonej bułką tartą tortownicy o średnicy 20 cm lub do keksówki o wymiarach 25x7 cm. Ciasto posypać równomiernie malinami. Wstawić do piekarnika nagrzanego do 170°C i piec przez ok.45-50 minut. Po tym czasie sprawdzić, czy ciasto się upiekło wbijając wykałaczkę w jego środek - jeżeli patyczek jest oblepiony masą, należy nieco wydłużyć czas pieczenia (moje ciasto musiało spędzić nieco więcej czasu w piekarniku). Upieczone ciasto ostudzić, a następnie polać polewą: posiekaną czekoladę włożyć do małego rondelka wraz ze śmietanką i podgrzewać na małym ogniu cały czas mieszając. Wymieszać i rozsmarować na cieście. Odstawić do zastygnięcia. 