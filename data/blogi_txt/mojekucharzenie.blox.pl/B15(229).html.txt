Po tych niebiańskich słodkościach czas zejść na ziemię i zjeść coś konkretnego :-)  Postanowiłam sprawdzić, czy wyjdą i jak będą smakować kluski śląskie z nadzieniem - akurat zostało mi trochę mięsa z rosołu , w sam raz do eksperymentowania. Zrobiłam takie niby-pyzy z mięsem i podałam je z podsmażoną na oliwie cebulką - taki obiadek bardzo nam smakował . Teraz przymierzam się do testowania wersji kopytkowej ;)      Składniki : kluski : ugotowane ziemniaki  mąka ziemniaczana  1 jajko  farsz : gotowane mięso z rosołu 1 cebula pieprz , sól , majeranek ewentualnie trochę rosołu oliwa        Ziemniaki przecisnąć przez praskę lub dokładnie pognieść , przełożyć do miski , wyrównać powierzchnię . Wyjąć 1/4 ziemniaków i w to miejsce wsypać mąki ziemniaczanej (uzupełnić miejsce po ziemniakach). Włożyć z powrotem wyjęte wcześniej ziemniaki , dodać jajko i zagnieść ciasto .        Mięso zmielić  ( można dorzucić warzywa z rosołu ) . Cebulkę podsmażyć na oliwie , dodać do mięsa, wymieszać . Doprawić solą , pieprzem i majerankiem . Gdyby farsz był za suchy , można dolać trochę rosołu .       Z masy ziemniaczanej lepić kulki wielkości dużego orzecha włoskiego , każdą kulkę spłaszczyć na placuszek . Na środku placuszków kłaść po 1 łyżeczce farszu mięsnego , zlepiać dokładnie brzegi ciasta i zrobić z niego kulkę.       Gotowe kluski wrzucać partiami na osolony wrzątek - gdy wypłyną , gotować jeszcze około 3-4 minuty ( na niedużym ogniu ) . Podawać na gorąco , z cebulką podsmażoną na oliwie lub ze skwarkami . 