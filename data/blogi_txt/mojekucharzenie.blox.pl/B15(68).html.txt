Ostatnio jeden z najbardziej popularnych chlebków w Galerii Potraw i nie tylko tam . Przepis jest bardzo prosty - nie trzeba długo wyrabiać , wystarczy odrobina drożdży i trochę cierpliwości , bo długo rośnie . Ale opłaca się go zrobić , bo jest bardzo smaczny . W GP przepis zamieściła jswm , a super instrukcję ze zdjęciami wyprodukowała dziuunia . A potem to już poooszło ! Wszyscy pieką prosty chlebek :)       Składniki :  3 szklanki mąki 1,5 szklanki wody 1,25 łyżeczki soli 0,25 łyżeczki drożdży instant   Mąkę przesiać do miski , dodać drożdże i sól , wymieszać . Wlać wodę , wymieszać ( można łyżką lub mikserem ) do połączenia składników . Miskę nakryć folią i odstawić na minimum 12 godzin , a najlepiej dłużej - ok.18 godzin - w temperaturze pokojowej .   Po 12-18 godzinach ciasto wykładamy na omączony blat , lekko je rozpłaszczamy nadając prostokątny kształt i pozbywamy się nadmaru gazów wytworzonych przez drożdże poprzez złożenie ciasta na pół i jeszcze raz na pół i lekkie naciskanie otwartymi dłońmi - i kładziemy gładką stroną do góry , a złączeniem w dół na ściereczce obficie posypanej otrębami . Nakrywamy ciasto ściereczką i zostawiamy do wyrośnięcia na blacie ( można też włożyć ciasto do koszyczka lub miski ) na około 2 godziny lub aż chleb powiększy się dwukrotnie .   Po tym czasie nagrzać piekarnik do 270°C , wstawiając do niego niczym nie posmarowane naczynie , w którym będzie piekł się chleb . Wstawiamy je do zimnego piekarnika i dopiero grzejemy . Naczynie musi grzać się około pół godziny od włączenia piekarnika - musi być bardzo gorące .   Chleb odwijamy , przekładamy do rozgrzanego naczynia  , przykrywamy pokrywką i wstawiamy do piekarnika . Obniżamy temperaturę do 230°C i pieczemy 30 minut . Potem zdejmujemy pokrywkę i dopiekamy przez około 10-15 minut ( ja trzymałam 30 minut ) . Po upieczeniu chleb studzimy na kratce .      Naczynie do pieczenia pownno być żeliwne lub z grubego żaroodpornego szkła , może też być emaliowany garnek - musi wytrzymać wysoką temperaturę . No i oczywiście nie może mieć plastikowych rączek :) 