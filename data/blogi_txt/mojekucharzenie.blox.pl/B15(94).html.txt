To rodzaj tych ciastek, które najlepiej smakują zaraz po upieczeniu. Takie lekko ciepłe, mięciutkie - wtedy są najpyszniejsze ! Ciężko się od nich oderwać.  Nie nadają się do przechowywania, bo na drugi dzień robią się gumowate, więc trzeba je zjeść w dniu pieczenia (myślę, że nie będzie z tym problemu ;) ). przepis Lary      szklanka = 250 ml Składniki (na ok.22 ciastka) :  2 duże jajka w temperaturze pokojowej 4 łyżki cukru pół szklanki śmietany (użyłam 18%) 1 łyżeczka ekstraktu z wanilii 1 szklanka mąki szczypta soli 1/4 łyżeczki proszku do pieczenia 2 szklanki niesłodzonych płatków kukurydzianych (cornflakes) pół szklanki kropelek czekoladowych wymieszanych z rodzynkami (pół na pół)    Piekarnik nagrzać do 190-200°C. Dużą blachę piekarnikową wyłożyć papierem do pieczenia. Jajka lekko ubić trzepaczką, dodać cukier i śmietanę, wymieszać. Dodać ekstrakt waniliowy, rodzynki i czekoladowe kropelki, wymieszać trzepaczką. Mąkę, proszek do pieczenia i sól przesiać, dodać do masy jajecznej. Wymieszać trzepaczką lub drewnianą łyżką. Wsypać płatki, dokładnie je wymieszać, aby pokryły się ciastem. Łyżką do lodów lub zwykłą łyżką stołową nabierać porcje ciasta i układać na blasze w niewielkich odstępach. Wstawić do nagrzanego piekarnika i piec przez ok.15-20 minut, aż ciasteczka się zarumienią. Upieczone ciastka wyjąć z piekarnika, pozostawić na blasze przez 5 minut, a następnie przełożyć na kratkę, aby ostygły. 