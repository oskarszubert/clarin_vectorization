Lekkie, chrupiące gofry oprószone cukrową posypką - w sam raz na deser :) Postanowiłam wypróbować przepis Evenki na gofry z dodatkiem maślanki. Wypieki z dodatkiem maślanki są bardzo smaczne, więc i na tym przepisie się nie zawiodłam.  Gofry wyszły lekkie, puszyste i chrupiące - i bardzo szybko zniknęły. Najlepsze są zaraz po upieczeniu, bo po całkowitym ostudzeniu tracą chrupkość (choć nadal są smaczne). Porcja wystarczyła na 8 małych gofrów, następnym razem chyba podwoję ilość składników :) Składniki ( na ok.8 gofrów ) :  3/4 szklanki mąki pszennej [ ok.122 g ] 1/4 szklanki mąki ziemniaczanej [ ok. 45 g ] ćwierć łyżeczki soli pół łyżeczki proszku do pieczenia ćwierć łyżeczki sody 3/4 szklanki maślanki 1/4 szklanki mleka 6 łyżek oleju [ zamiast niego dodałam 6 łyżek roztopionego masła ] 1 jajko - oddzielnie białko i żółtko 1 łyżka cukru pół łyżeczki ekstraktu z wanilii [ dałam 1 łyżeczkę ]   W misce wymieszać razem obie mąki, proszek do pieczenia , sodę i sól. Do drugiego naczynia wlać maślankę, mleko, olej/masło, żółtko - i też wymieszać. Białko ubić ze szczyptą soli, wsypać cukier i dalej ubijać, aż cukier się rozpuści, dodać wanilię. Płynne składniki wlać do mieszanki mącznej, krótko wymieszać łyżką i dodać pianę. Ponownie delikatnie wymieszać. Nakładać porcje ciasta do rozgrzanej gofrownicy, piec przez 4-5 minut, po upieczeniu studzić na kratce kuchennej (można razem z kratką wstawić do piekarnika nagrzanego do ok.100°C do czasu, gdy wszystkie gofry będą gotowe). 