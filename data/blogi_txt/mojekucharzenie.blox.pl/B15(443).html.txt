Łatwe do przygotowania ciasto drożdżowe, w sam raz dla osób, które dopiero oswajają drożdże. Można powiedzieć, że jest prawie bezobsługowe ;) Wieczorem mieszamy część składników z drożdżami, rano dodajemy mąkę - i pieczemy . Żadnego czekania na wyrastanie ! . Ciasto wychodzi dość ciężkie, ale delikatne. Długo zachowuje świeżość (pomimo dużej ilości drożdży).  przepis Ewy Wachowicz znalazłam u Wiosenki .      szklanka = 250 ml Składniki : ciasto :  3 jajka 3/4 szklanki cukru 3/4 szklanki oleju 1 szklanka letniego mleka 50 g świeżych drożdży 500 g mąki pszennej skórka otarta z 1 cytryny  kruszonka :  3 łyżki cukru 3 łyżki mąki 1 łyżka miękkiego masła    Wieczorem : do dużej miski wbić jajka i wymieszać je z cukrem. Do jajek dodać olej, mleko i skórkę z cytryny. Na wierzch pokruszyć drożdże. Zostawić na noc w temperaturze pokojowej (można przykryć miskę). Rano : do miski przesiać mąkę i dokładnie wymieszać łyżką z pozostałymi składnikami (ciasto będzie dość rzadkie). Przełożyć do wyłożonej papierem do pieczenia keksówki o wymiarach 36x11 cm .  Wymieszać składniki kruszonki i posypać nią wierzch ciasta. Wstawić do piekarnika nagrzanego do 180°C i piec przez ok.40-50 minut. Upieczone ciasto ostudzić na kratce. 