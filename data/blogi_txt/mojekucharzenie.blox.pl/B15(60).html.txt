Bardzo puszysta i delikatna chałka z przepisu Krystyny9 z forum cincin. Mój wypiek trochę różni się od wypieku Krysi - suche drożdże z przepisu zamieniłam na świeże, ciasto wyszło mi dość rzadkie, więc nie udało mi się uformować warkocza. Chałkę upiekłam w małej keksówce. Ciasto bardzo powoli rosło ( kupiłam kiepskie drożdże ) - pomogło dopiero ustawienie blaszki z ciastem na ciepłym kaloryferze :)      Składniki :  250 g mąki 1 jajko  100 ml gęstego jogurtu naturalnego 1 łyżeczka suchych drożdży ( u mnie ok.9 g świeżych ) 4-6 łyżek cukru 4 łyżki mleka 1 łyżka miękkiego masła 1/3 łyżeczki soli  na wierzch :  1 łyżka mleka skondensowanego niesłodzonego 1 łyżeczka suchego maku Drożdże wymieszać z cukrem i ciepłym mlekiem. Zostawić na kilka minut do napuszenia. Do miski wsypać mąkę i sól. Dodać masło, jogurt i podrośnięte drożdże. Dobrze wyrobić. Odstawić do wyrośnięcia na ok.1 godzinę, w przykrytej misce. Wyrośnięte ciasto uderzyć ręką, aby uleciał gaz. Wyłożyć na blat i podzielić na 3 części*. Każdą z części delikatnie rozwałkować na długi i wąski prostokąt. Każdy z prostokątów zrolować jak roladę. Z powstałych wałeczków zapleść warkocz. Włożyć do wysmarowanej masłem keksówki [ moja miała wymiary 30 x 10 cm ] , przykryć folią i odstawić do wyrośnięcia. Chałka powinna sporo urosnąć. Przed wstawieniem do piekarnika chałkę posmarować mlekiem** i posypać makiem lub kruszonką.  Wstawić do piekarnika nagrzanego do 180°C i piec przez około 30-40 minut.  * ten etap musiałam pominąć - wyszło mi za rzadkie ciasto, nie dające się formować. Ciasto przełożyłam do wysmarowanej masłem keksówki i odstawiłam do wyrośnięcia. ** po raz pierwszy do smarowania ciasta użyłam mleka skondensowanego - okazało się, że  daje równie błyszczącą skórkę, co roztrzepane jajko :) 