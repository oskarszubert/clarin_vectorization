Bardzo smaczna, uproszczona wersja gołąbków. Idealna, gdy mamy małą kapustę, której liście nie nadają się zbytnio do zawijania. Przepis znalazłam na forum CinCin, a podała go Marg . Składniki :  ok.10 liści z kapusty [ najlepiej włoskiej ] 600 g mięsa mielonego [ u mnie wieprzowe ] 1 jajko 1 cebula ząbek czosnku szklanka ugotowanego ryżu sól , pieprz  tłuszcz do smażenia opcjonalnie kilka łyżek bulionu   Z liści kapusty odkroić zgrubiałe końcówki. Cebulę i czosnek obrać i drobno posiekać. Na patelni rozgrzać tłuszcz i zeszklić na nim cebulkę. Do podsmażonej cebuli wrzucić czosnek. Ostudzić. Do miski wrzucić mięso mielone, dodać cebulę z czosnkiem, sól , pieprz, jajko i ryż. Dokładnie wymieszać. Dno naczynia żaroodpornego o pojemności ok. 2,5 litra wyłożyć liśćmi kapusty. Na nich rozsmarować 1/4 farszu. Przykryć kapuścianym liściem. Znów wyłożyć 1/4 farszu. I tak na przemian aż do wyczerpania składników - ostatnią warstwą mają być liście kapuściane. Wierzch przekładańca posolić, popieprzyć i polać paroma łyżkami bulionu lub wody. Przykryć naczynie i wstawić do piekarnika nagrzanego do 200°C . Piec przez około 50 minut. Podawać na gorąco, polane ulubionym sosem - u mnie był sos pomidorowy. 