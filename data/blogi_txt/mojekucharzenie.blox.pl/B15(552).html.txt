Ostatnio robiłam na obiad pieczonego kurczaka i zostało mi kilka nadliczbowch kawałków. Postanowiłam wykorzystać je jako farsz do tarty. Wykorzystałam przepis na tartę z pieczarkami ( z przepisu Negreski ) trochę tylko zmieniając składniki.      Składniki ( na formę o średnicy 27 cm ) : ciasto :  200 g mąki 100 g masła 1 jajko 2-3 łyżeczki wody duża szczypta soli  farsz :  300 g pieczarek 150 g pieczonego kurczaka ( pokrojone w kostkę ) 1 mała cebula 100 ml kwaśnej śmietany 22% 2 jajka 1 łyżka masła 3-4 gałązki szczypiorku ( posiekane ) sól , pieprz   Przygotować ciasto - przesiać mąkę z solą na blat, dodać pokrojone w kostkę masło. Posiekać nożem, aż z masła i mąki zrobią się grudki. Dodać jajko roztrzepane z wodą, wymieszać , szybko zagnieść ciasto i uformować z niego kulę. Włożyć ją do lodówki na pół godziny. W tym czasie obrać pieczarki, opłukać i pokroić w plasterki, cebulę obrać i posiekać w drobną kostkę. Na patelni rozgrzać 1 łyżkę masła, wrzucić pieczarki i smażyć je ok.10-15 minut, aż sok odparuje. Dodać posiekaną cebulę, smażyć chwilę z grzybami, zdjąć z ognia. Doprawić solą i pieprzem, wrzucić pokrojone w kostkę mięso z kurczaka - wymieszać. Ostudzić. Formę do tarty posmarować cienko masłem. Ciasto wyjąć z lodówki, rozwałkować cienko [na grubość 3 mm] na koło wielkości formy do tarty. Rozwałkowany placek przenieść na wałku do formy, wylepić brzegi jak najmniej dotykając ciasta rękami [to zagwarantuje kruchość ciasta]. Odciąć ciasto wystające za brzegi formy. Ponakłuwać ciasto widelcem i włożyć formę do lodówki na 10 minut. Wyjęty z lodówki spód do tarty wstawić do piekarnika nagrzanego do 180°C i piec przez 20 minut. Jajka roztrzepać widelcem. Podpieczoną tartę wyjąć z piekarnika, posmarować ją cienko częścią roztrzepanych jajek i ponownie włożyć do piekarnika - tym razem na 5 minut. Do roztrzepanych jajek dodać śmietanę, posiekany szczypiorek, sól i pieprz. Ciasto wyjąć z piekarnika, ułożyć na nim przygotowany farsz i zalać śmietaną z jajkami. Wstawić do piekarnika i piec przez 25-30 minut - do momentu, gdy masa jajeczna się zetnie. Podawać na gorąco. 