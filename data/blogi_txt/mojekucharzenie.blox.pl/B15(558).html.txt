Odkryłam przepis na biszkopt idealny - pięknie wyrasta, jest puszysty, nie opada i do tego jest równy jak stół. Sekret tkwi w sposobie pieczenia, a właściwie w tym, że upieczonym ciastem rzuca się o podłogę. Trochę się obawiałam tego rzucania, więc na wszelki wypadek upiekłam biszkopt dzień wcześniej, żeby w razie czego zdążyć zrobić kolejny [na imprezę urodzinową mojego dziecięcia i męża]. Na szczęście nie było takiej potrzeby :) Przepis na biszkopt znalazłam u Dorotki - TU proporcje na tortownicę 23-24 cm, a TU - na 20-22 cm.      Składniki [ na tortownicę o średnicy 23-24 cm ] : biszkopt :  6 jajek [ oddzielnie białka i żółtka ] niepełna szklanka drobnego cukru do wypieków 3/4 szklanki + 2 łyżki mąki pszennej 1/4 szklanki + 1 łyżka mąki ziemniaczanej  krem :  1000 ml śmietanki kremówki 30 lub 36 % 4 śmietanfixy 2 łyżki cukru pudru  do przełożenia dodatkowo potrzebne będą :  1 puszka brzoskwiń w syropie   4 łyżki powideł śliwkowych  + do dekoracji : migdały w płatkach , żurawina   Mąki wymieszać i przesiać. Tortownicę o średnicy 23-24 cm wyłożyć papierem do pieczenia - tylko samo dno. Boków formy niczym nie smarować. Białka ubić na sztywną pianę ze szczyptą soli. Pod koniec ubijania stopniowo dodawać cukier, dalej ubijając. Następnie wciąż ubijając dodawać po kolei żółtka. Do masy dodać przesiane mąki i delikatnie wmieszać do ciasta (na bardzo wolnych obrotach miksera lub szpatułką). Do przygotowanej tortownicy przełożyć ciasto. Wstawić do piekarnika nagrzanego do 160-170°C i piec przez około 40 minut (lub, jeżeli potrzeba dłużej - do suchego patyczka). Gorące ciasto wyjąć z piekarnika, z wysokości ok. 60 cm opuścić je w formie na podłogę. Wstawić z powrotem do uchylonego piekarnika i zostawić do ostygnięcia. Całkowicie ostudzony biszkopt wyjąć z formy (boki oddzielić od ścianek formy ostrym nożykiem). Przekroić na 3 blaty. Płatki migdałów uprażyć na suchej patelni, aż się zarumienią. Ostudzić. Brzoskwinie odsączyć na sitku, syrop zostawić. Odłożyć 2 połówki brzoskwiń do dekoracji, resztę pokroić w kostkę. Przygotować krem : do wysokiego naczynia wlać śmietankę kremówkę, chwilę miksować, dodać śmietanfixy wymieszane z cukrem pudrem i miksować, aż masa zgęstnieje. Odłożyć 1/3 masy do dekoracji, a resztę wymieszać z pokrojonymi brzoskwiniami. Na dużym talerzu lub paterze położyć 1 blat biszkoptowy, skropić go syropem z brzoskwiń i posmarować 2 łyżkami powideł. Wyłożyć połowę masy z brzoskwiniami, przykryć drugim blatem. Znów skropić syropem i posmarować resztą powideł. Wyłożyć resztę masy brzoskwiniowej, przykryć trzecim blatem. Skropić syropem. Wierzch i boki tortu posmarować odłożoną bitą śmietaną, a następnie obsypać płatkami migdałowymi. Udekorować rozetkami z bitej śmietany i plasterkami brzoskwiń oraz żurawiną. Schłodzić. 