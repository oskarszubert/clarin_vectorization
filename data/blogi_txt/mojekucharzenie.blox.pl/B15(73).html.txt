Miałam strasznie długą przerwę w pieczeniu chleba - tak długą, że zdążyłam się już stęsknić za domowym pieczywem. Dlatego w miniony weekend z przyjemnością powędrowałam do kuchni, żeby upiec chleb wiejski wg J.Hamelmana - wypatrzyłam go na blogu Ptasi. Przygotowania rozłożyłam sobie na dwa dni - w piątek nastawiłam zaczyn, a w sobotę zajęłam się zagniataniem ciasta chlebowego i pieczeniem. Przy okazji pieczenia miałam wreszcie okazję wypróbować mój nowy nabytek czyli koszyk do wyrastania chleba. Nie ma nic lepszego od świeżo upieczonego, pachnącego chleba - ledwo zdążył trochę przestygnąć i już nie było połowy bochenka :-)       Składniki - na 2 duże bochenki :  zaczyn : 454 g mąki pszennej chlebowej 284 g ( ok. 1 i 1/4 amerykańskiego cup ) wody pół łyżki soli 1/8 łyżeczki drożdży instant lub 1,2 g drożdży świeżych ( użyłam świeżych )   Drożdże rozpuścić w wodzie, dodać mąkę i sól, wymieszać na gładką masę. Ciasto będzie miało 60% hydracji i będzie dość gęste. Gdyby wydawało się mocno za suche czyli byłoby trudno je wyrobić, można dodać odrobinę wody. Miskę z zaczynem nakryć folią i odstawić w temperaturze pokojowej na 12-16 godzin. Gotowy zaczyn będzie wyrośnięty, zaczynający się dopiero lekko zapadać.  ciasto chlebowe :  454 g mąki pszennej chlebowej 360 g ( 1,5 amerykańskiego cup ) wody pół łyżki soli pół łyżeczki drożdży instant lub 5 g drożdży świeżych  cały zaczyn   Wymieszać (ok.3 min.) mikserem na małych obrotach wszystkie składniki ciasta chlebowego, oprócz zaczynu. Gdy składniki zaczną się łączyć w jednolitą masę, dodawać zaczyn porwany na kawałki. Jeśli będzie to konieczne, można dodać trochę mąki/wody. Wyrabiać dalej ciasto na wyższych obrotach miksera (ok.2,5 minuty) lub ręcznie. Ciasto powinno być średnio luźne, elastyczne, gluten średnio rozwinięty. Umieścić w natłuszczonej misce do wyrośnięcia na około 2,5 godziny, w tym czasie dwukrotnie złożyć (co 50 minut). Po czasie wyrastania podzielić na 2 części, uformować kule, nakryć folią i dać ciastu odpocząć 10-20 minut. Po tym czasie uformować właściwe, okrągłe lub owalne chleby. Umieścić w koszykach, nakryć folią. Odstawić do wyrośnięcia na ok. 1 1/4 - 1 1/2 godziny - do podwojenia objętości. Piec nacięte bochenki w piekarniku nagrzanym do 230°C i naparowanym - przez około 35 minut. 