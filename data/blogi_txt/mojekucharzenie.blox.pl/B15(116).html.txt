Prosty i smaczny dodatek do kawy. Smakuje trochę jak piernik - w cieście dominuje aromat cynamonu, a kawowa nutka jest bardzo delikatna, prawie niewyczuwalna. Jak dla mnie jest ciut za słodkie, zmniejszyłabym nieco ilość cukru. Przepis znalazłam tutaj.      Składniki :  1/3 tabliczki gorzkiej czekolady 100 g masła 1 łyżka kawy rozpuszczalnej 5 jajek - oddzielnie białka i żółtka 2 łyżeczki cynamonu 1 szklanka cukru [ wg mnie wystarczy pół szklanki ] 1 niepełna szklanka mąki [ dałam ok.140 g ] Czekoladę połamać na kawałki, wrzucić razem z masłem do miski i rozpuścić w kąpieli wodnej. Zdjąć z ognia, dodać kawę i dokładnie wymieszać. Przestudzić. Cukier i żółtka utrzeć na gęstą masę. Wlać do czekolady z masłem, chwilę miksować. Dodać cynamon i miksować, aż składniki się połączą. Białka ubić ze szczyptą soli na sztywną pianę, mąkę przesiać. Do masy dodawać na przemian po łyżce piany i mąki, delikatnie mieszając przy pomocy łyżki. Ciasto przelać do tortownicy o średnicy 24 cm , wysmarowanej masłem i oprószonej bułką tartą. Wstawić do piekarnika nagrzanego do 180°C i piec przez około 40-50 minut. moje uwagi : - ciasto jest dość słodkie, wg mnie wystarczyłoby pół szklanki cukru - w przepisie nie ma proszku do pieczenia i ciasto prawie nie urosło - następnym razem dodałabym 1 łyżeczkę proszku - forma mogłaby być trochę mniejsza, bo w 24 cm ciasto wyszło dość płaskie 