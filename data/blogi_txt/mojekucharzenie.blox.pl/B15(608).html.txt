Rzadko jadamy potrawy z dodatkiem pora - zwykle ląduje jako włoszczyzna w zupie, czasem robię z niego surówkę albo dodaję do tradycyjnej sałatki jarzynowej - i to właściwie wszystko. A szkoda, bo można z niego wyczarować naprawdę smaczne dania. Takim daniem jest zapiekanka z porami, piersią z kurczaka i szynką. Smakuje nieźle i do tego jest bardzo sycąca. Na zdjęciach może niezbyt elegancko się prezentuje - jest to potrawa z serii tych, które lepiej smakują niż wyglądają ;) Przepis wypatrzyłam u Madzi.      Składniki :  2 pory 1 duża pierś z kurczaka [ podwójna ] 5 plasterków szynki 4 łyżki śmietany 18% 1 łyżeczka musztardy dijon [użyłam musztardy bawarskiej] 1 łyżka mąki sól, pieprz oliwa lub olej do smażenia ciasto francuskie jajko    Pora umyć, pokroić w plasterki. Usmażyć na oliwie, następnie dodać pokrojoną w kostkę pierś kurczaka i smażyć razem przez 10 minut. Po tym czasie dodać śmietanę, musztardę i szynkę pokrojoną w drobną kostkę. Doprawić solą i pieprzem, dodać mąkę i dobrze wymieszać. Naczynie żaroodporne [użyłam kwadratowego naczynia o boku 24 cm] posmarować oliwą, wyłożyć nadzienie i przykryć ciastem francuskim. Wierzch ciasta posmarować roztrzepanym jajkiem. Wstawić do piekarnika nagrzanego do 190°C i piec przez ok.30 minut. 