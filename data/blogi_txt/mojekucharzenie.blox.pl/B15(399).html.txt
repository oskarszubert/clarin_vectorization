Zbliżają się święta , więc przydałoby się wypróbować parę nowych przepisów. A że trwa Festiwal Pierniczków, zdecydowałam się przetestować przepis Dorotus na piernik z melasą. Piernik to ciasto, które kojarzy się ze Świętami Bożego Narodzenia - więc doskonale pasuje do kolejnej akcji Olgi Smile - Kuchnia Świąteczna i Noworoczna 2009 :-)  Tak więc upiekłam (dosłownie!) dwie pieczenie [a właściwie ciasto ;-) ]  na jednym ogniu ! Piernik jest dokładnie taki, jak pisała Dorotka- wilgotny, delikatny i bardzo aromatyczny. I pyszny - bardzo polecam ! Składniki :  145 g mąki pszennej pół łyżeczki proszku do pieczenia pół łyżeczki sody 1 łyżeczka imbiru 1/4 łyżeczki cynamonu 1/4 łyżeczki przyprawy do piernika 100 g drobnego cukru do wypieków 1 jajko ( delikatnie roztrzepane ) 125 ml mleka 60 g masła 120 g melasy   Do miski przesiać mąkę, sodę, proszek i przyprawy. Wmieszać cukier i jajko wymieszane z mlekiem. W rondelku wymieszać masło z melasą, pozdgrzać ( nie gotować ! ) do momentu roztopienia się masła. Gorącą miksturę wlać do mąki, zmiksować. Ciasto wlać do foremki [ u Doroty 14 x 21 cm , moja - 29 x 10 cm ] wyłożonej papierem do pieczenia lub natłuszczonej i posypanej bułką tartą. Wstawić do piekarnika nagrzanego do 180°C i piec przez około 50 minut.  Po upieczeniu lekko przestudzić w formie, potem wyjąć i ostudzić na kratce.  Ostudzone ciasto można polać roztopioną czekoladą i udekorować. 