W poszukiwaniu pomysłu na wczorajszy obiad zajrzałam na forum CinCin. Wpadł mi w oko przepis na torcik z mielonego mięsa podany przez rybkaro. Postanowiłam, że go wypróbuję i powędrowałam do sklepu po składniki. Zamiast mieszanego mięsa mielonego kupiłam mięso drobiowe - dzięki temu potrawa była lżejsza :) Taki torcik jest smaczny i bardzo sycący. Co prawda nie wygląda zbyt pięknie - liczyłam, że wyjdą mi zgrabne ślimaczki, ale przez to, że miałam zbyt małą tortownicę zrobił mi się jeden wielki placek, z którego można było jednak bez problemu oddzielać poszczególne kawałki ;) Do popicia podałam czerwony barszczyk - smakowało naprawdę dobrze !      Składniki : ciasto :  150 g twarogu 7 łyżek mleka ( 6 + 1 ) 6 łyżek oleju 2 szklanki mąki pszennej 15 g proszku do pieczenia ( ok. 2,5 łyżeczki ) ok. pół łyżeczki soli opcjonalnie : śmietana - ok.1 łyżki  farsz :  600 g mięsa mielonego 1 średnia cebula 150 g sera żółtego ( gouda ) 1 jajko ( oddzielnie żółtko i białko ) pół pęczka natki pietruszki 2 łyżki koncentratu pomidorowego sól , pieprz , pieprz cayenne ( chili )   Przygotować farsz : mięso podsmażyć na suchej patelni , przestudzić. Cebulę i natkę drobno posiekać . Żółty ser pokroić w kostkę lub zetrzeć na tarce o grubych oczkach. Do mięsa dodać białko, cebulę, natkę i koncentrat pomidorowy - dokładnie wymieszać. Doprawić solą i pieprzem, dodać żółty ser - wymieszać i odstawić. Ciasto : twaróg utrzeć z 6 łyżkami mleka, olejem i solą. Dodać mąkę wymieszaną z proszkiem do pieczenia, zagnieść ciasto. Gdyby było za suche, można dodać trochę śmietany. Ciasto rozwałkować na blacie na prostokąt o wymiarach 50 x 25 cm . Na prostokącie równomiernie rozłożyć przygotowany farsz. Ciasto zwinąć w roladę (od dłuższego boku). Pokroić na 10 plastrów o grubości ok. 5 cm. Przygotowane ślimaczki ułożyć w natłuszczonej tortownicy o średnicy 26 cm [moja była ciut mniejsza], lekko spłaszczyć dłonią i posmarować żółtkiem roztrzepanym z 1 łyżką mleka. Wstawić do piekarnika nagrzanego do 200°C i piec przez około 35-45 minut. Podawać na gorąco, z filiżanką czerwonego barszczu do popicia.   a tak torcik wyglądał w przekroju : 