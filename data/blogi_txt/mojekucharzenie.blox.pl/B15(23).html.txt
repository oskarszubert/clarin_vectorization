... z tego połączenia musi wyjść coś dobrego. Tak właśnie sobie pomyślałam, gdy zobaczyłam u Komarki przepis na dżem bananowo- czekoladowy z kardamonem. Jego zaletą jest to, że robi się go dosłownie chwilę - i po kilku minutach można delektować się słodkim przysmakiem. Wszystko, co potrzebne miałam pod ręką, więc zaraz zabrałam się do roboty. Po chwili miałam już gotowy słoiczek pysznego czekodżemu pachnącego bananami i piernikiem. Na pewno jeszcze go zrobię, bo bardzo szybko znika :) Składniki :  2 bardzo dojrzałe banany pół szklanki cukru 50 g czekolady deserowej [ u mnie gorzka ] 1 łyżka soku z cytryny lub pomarańczy pół łyżeczki kardamonu   Banany pokroić na kawałki i wraz z sokiem, cukrem i kardamonem podgrzać w rondelku i dusić przez około 5-7 minut. Zestawić z ognia, dodać połamaną na kawałki czekoladę. Mieszać, aż czekolada się rozpuści, następnie zmiksować wszystko blenderem na gładki krem.  Przełożyć do słoika lub innego naczynia z pokrywką i zostawić do ostygnięcia. Można przechowywać w lodówce do trzech tygodni. 