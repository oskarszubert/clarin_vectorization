Ciąg dalszy testowania przepisów - tym razem na warsztat poszły ryby. Lubię śledzie prawie w każdej postaci, więc postanowiłam wypróbować przepis na śledzie po kaszubsku. Marynowane śledzie w gęstym paprykowo-pomidorowym sosie to smaczna przekąska. Dla mnie troszeczkę za kwaśna, dodałabym więcej cukru do marynaty albo do sosu. Mam nadzieję, że się przegryzą i za 2-3 dni będą w sam raz :) To moja trzecia propozycja do akcji "Gotujemy po polsku" pod patronatem serwisu zPierwszegoTloczenia.pl . Przepis z książki "Kuchnia polska - potrawy regionalne" H.Szymanderskiej.      Składniki :  4 filety śledziowe ( ok. 250 g ) 2 łyżki rodzynek 2-3 łyżki białego wina  marynata :  1 szklanka białego octu winnego 1,5 szklanki wody 1 łyżeczka ziaren gorczycy 1/4 łyżeczki mielonego ziela angielskiego liść laurowy szczypta cukru pieprz  sos :  1/3 szklanki ketchupu 1/3 szklanki oleju 1 łyżka drobno pokrojonej marynowanej czerwonej papryki 1 łyżka posiekanej natki pietruszki    Przygotować marynatę : do rondla wlać ocet i wodę, dodać gorczycę, ziele angielskie, liść laurowy, cukier oraz pieprz - zagotować, następnie przykryć i gotować na małym ogniu przez 10 minut. Ostudzić. Filety śledziowe ułożyć w salaterce, zalać letnią marynatą, odstawić na 24 godziny. Na drugi dzień : Zalać umyte rodzynki winem, odstawić na 20 minut. Śledzie wyjąć z marynaty, pokroić w wąskie, ukośne paski i zwijać koreczki. Układać ma półmisku, w środek każdego koreczka włożyć rodzynkę. Przygotować sos : ketchup wymieszać starannie z olejem, dodać posiekaną paprykę i natkę, doprawić pieprzem. Śledzie polać sosem i wstawić na 2 godziny do lodówki. Podawać mocno schłodzone . 