Moje pierwsze risotto - i mam nadzieję, że nie ostatnie :) Już dawno miałam ochotę je zrobić, tylko wciąż coś stawało mi na przeszkodzie. Przeważnie brakowało mi jakiegoś składnika - albo rosołu zabrakło, albo wino się skończyło, a to parmezanu nie kupiłam - tylko ryż cały czas cierpliwie czekał w szafce. W końcu skompletowałam wszystkie potrzebne składniki i zabrałam się do gotowania. Wymyśliłam, że pierwsze risotto przygotuję z pieczarkami. Wzorowałam się na przepisie podanym przez marghe na forum cincin. Pieczarkowe risotto wyszło smaczne, kremowe - tylko trochę za łagodne. Brakowało mi zdecydowanego smaku - nie wiem, czy to wina zbyt małej ilości pieczarek, czy może powinnam mocniej je przyprawić (może trochę czosnku dodałoby mu charakteru) ... Następnym razem wypróbuję inną wersję :) Składniki :  200 g ryżu arborio 125 ml białego wytrawnego wina 800-1000 ml rosołu ok. 45 g masła ( 3 łyżki ) 300 g pieczarek 1 cebula 2-3 łyżki tartego parmezanu sól , pieprz    Pieczarki obrać, pokroić w plasterki i podsmażyć na łyżce masła. Doprawić solą i pieprzem. Rosół podgrzać - powinien być gorący.﻿ Na patelni rozgrzać 1 łyżkę masła. Cebulę drobno posiekać, wrzucić na patelnię i zeszklić. Następnie dodać ryż, wymieszać dokładnie, aby wszystkie ziarenka pokryły się tłuszczem. Podsmażyć chwilę (2 minuty) i dodać wino. Wymieszać i pozwolić, by wino odparowało. Gdy wino odparuje, ryż zacząć podlewać rosołem, po chochelce - wlać 1 chochelkę, odparować, wlać kolejną - i tak przez ok. 20 minut. Od czasu do czasu zamieszać. Po ok. 20 minutach ryż powinien być ugotowany al dente. Pod koniec gotowania dodać podsmażone pieczarki, wymieszać. Następnie dołożyć 1 łyżkę masła, wymieszać, posypać tartym parmezanem - ponownie wymieszać i od razu podawać. W razie potrzeby doprawić solą i pieprzem. 