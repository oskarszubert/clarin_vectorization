Babka drożdżowa to nieodłączny element Świąt Wielkanocnych - więc i w tym roku musiała się znaleźć na moim stole. Ta, którą tutaj przedstawiam została upieczona z przepisu Krystyny9 z cincina. Przepis jak zwykle niezawodny :) Babka wyszła bardzo lekka i delikatna, no i oczywiście pyszna ! To mój ostatni przepis, który bierze udział w Kuchni Wielkanocnej. Składniki :  250 g mąki ( w tym 1/3 krupczatki i  2/3 mąki pszennej ) + 1 łyżka do zaczynu 5 żółtek 110 ml mleka 70 g masła 5 łyżek cukru ( + 1 do zaczynu ) 25 g drożdży szczypta soli Drożdże rozkruszyć do miseczki, zasypać 1 łyżką cukru, wlać ciepłe mleko - wymieszać. Dodać 1 łyżkę mąki, dokładnie wymieszać i odstawić do wyrośnięcia. Do miski przesiać mąkę z solą. Żółtka ubić z cukrem na bardzo gęstą i puszystą masę, tak aby nie wyczuwało się cukru. Ubite żółtka dodać do mąki. Wlać wyrośnięty zaczyn - całość dobrze wyrobić ( można to zrobić mikserem ). Masło rozpuścić i przestudzić. Dodawać stopniowo do ciasta, które przez cały czas wyrabiamy. Po dolaniu każdej porcji masła wyrabiamy tak długo, aż masło całkowicie połączy się z ciastem. Miskę z ciastem przykryć szczelnie folią spożywczą i ostawić w ciepłe miejsce do wyrośnięcia. Wyrośnięte ciasto odgazować i ułożyć w formie babkowej wysmarowanej masłem i oprószonej mąką (moja forma miała średnicę 24 cm - tak jak u Krysi) . Formę dokładnie przykryć folią i ponownie odstawić ciasto do wyrastania. Wyrośnięte ciasto wstawić do piekarnika nagrzanego do 170°C i piec przez około 40-45 minut. Upieczoną babkę wyjąć z formy i ostudzić. Ja dodatkowo po lekkim przestudzeniu posmarowałam babkę roztopionym masłem i oprószyłam grubą warstwą cukru pudru. 