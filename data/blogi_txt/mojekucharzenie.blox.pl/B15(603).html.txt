Smaczny sposób na pozbycie się resztek z lodówki :) Makaronowa zapiekanka jest bardzo sycąca i do tego dobrze smakuje. Za każdym razem może być w innej wersji smakowej w zależności od tego, co mamy w lodówce. przepis własny      Składniki :  2 szklanki suchego makaronu 125 g szynki 200 g pieczarek 1 średnia cebula 1/4 strąka czerwonej papryki 2 gałązki szczypiorku pół szklanki śmietany 2 jajka 100 g żółtego sera sól , pieprz , ulubione zioła olej lub inny tłuszcz do smażenia    Makaron ugotować al dente w osolonej wodzie. Przelać zimną wodą, odcedzić. Śmietanę roztrzepać z jajkami, doprawić solą, pieprzem i ulubionymi ziołami (użyłam sproszkowanego czosnku i przyprawy do zapiekanek). Ser zetrzeć na tarce o grubych oczkach. Pieczarki obrać i pokroić w plasterki. Szynkę i paprykę pokroić w drobną kostkę, cebulę obrać i pokroić w półplasterki. Szczypiorek drobno posiekać. Na patelni rozgrzać 2 łyżki oleju, wrzucić pokrojone pieczarki. Smażyć, aż odparuje sok. Oprószyć solą i pieprzem. Przełożyć na talerzyk i odłożyć na bok. Na patelnię wrzucić cebulę, podsmażyć. Dodać po chwili paprykę, a po 2-3 minutach szynkę. Smażyć jeszcze przez parę minut (3-4). Zdjąć z ognia. Podsmażone warzywa z szynką wrzucić do makaronu, dodać pieczarki i szczypiorek, wymieszać. Przełożyć do posmarowanej olejem formy do zapiekania o wymiarach 24x14 cm. Zalać śmietaną z jajkami i posypać startym żółtym serem. Wstawić do piekarnika nagrzanego do 200°C i zapiekać przez ok.20 minut. 