Mój pierwszy festiwalowy wpis - mam nadzieję , że nie ostatni , bo mój monitor dziwnie się zachowuje i boję się , że mi padnie :( Postanowiłam wypróbować przepis z "Kuchni"  na pierniczki - całuski . Mam go w zeszycie od dawna, ale jakoś nie miałam wcześniej okazji go przetestować . Ciasto pierniczkowe wyszło mi dość rzadkie , przetrzymałam je przez noc w lodówce , żeby nadawało się do wałkowania - a i tak musiałam zagnieść je z dodatkową ilością mąki . Pierniczki wyszły całkiem dobre , te większe i grubsze są miękkie , mniejsze - twarde i chrupiące . Być może po jakimś czasie zmiękną - o ile coś zostanie - moja córka chrupała je dzisiaj jak wiewiórka orzeszki ;) Uwaga - bardzo rosną ! Ciężko było się zorientować , którą foremką wycinałam pierniki , bo w czasie pieczenia zmieniły zupełnie kształt :)      Składniki :  1,5 szklanki mąki pszennej 0,5 szklanki miodu 10 dag margaryny 1 jajko 10 łyżek cukru ( ok.150 g ) pół łyżeczki sody po pół łyżeczki : cynamonu , imbiru i mielonych goździków  [ dałam 2 łyżeczki przyprawy do piernika ] do posmarowania :  1 żółtko    Mąkę przesiać . Miód podgrzać z korzeniami i gorącym zalać mąkę . Dokładnie wymieszać i ostudzić . Następnie dodać cukier , margarynę , jajko i sodę . Wszystkie składniki dokładnie wymieszać . Dobrze wyrobić ciasto . [ ja wsadziłam je do lodówki , po 2 godzinach było jeszcze dość miękkie , więc zostawiłam je tam na całą noc - przed wałkowaniem dodałam do ciasta trochę mąki i jeszcze raz zagniotłam ] . Stolnicę wysypać mąką , rozwałkować ciasto na placek o grubości 0,5-1 cm i foremkami wycinać pierniczki [ z grubszego placka wyjdą miękkie pierniczki , z cieńszego - bardziej chrupiące ] . Pierniczki ułożyć na posmarowanej margaryną lub wyłożonej papierem do pieczenia blasze , posmarować z wierzchu żółtkiem i piec w temperaturze 180°C przez około 10-15 minut . 