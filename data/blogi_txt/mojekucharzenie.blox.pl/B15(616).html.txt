Ta bardzo sycąca, gęsta i aromatyczna zupa pochodzi z kuchni warmińsko-mazurskiej. Właściwie są to dwie zupy w jednej - fasolowa i krupnik, wzbogacone o dodatek mięsa i kiełbasy. To bardzo udane i smaczne połączenie. Jedna porcja wystarczy za cały obiad :) Przepis z książki "Kuchnia polska - potrawy regionalne" autorstwa H.Szymanderskiej .      Składniki :  1 szklanka fasoli 1 szklanka kaszy jęczmiennej ( pęczaku ) 500 g wieprzowiny 100 g kiełbasy 1 cebula 2-3 ząbki czosnku porcja włoszczyzny z kapustą 2 listki laurowe kilka ziarenek ziela angielskiego 1 łyżka utłuczonych ziaren jałowca sól , pieprz majeranek    Fasolę umyć i zalać 2 litrami przegotowanej wody, zostawić na noc. Następnego dnia dodać pokrojone w grubą kostkę mięso, listki laurowe, ziele angielskie, pieprz i jałowiec - zagotować. Pęczak umyć, osączyć i wsypać do wrzącej zupy. Zmniejszyć ogień i gotować przez 30-40 minut. Włoszczyznę obrać, umyć i drobno pokroić. Cebulę przypiec na ogniu (tak, jak do rosołu). Przygotowane warzywa wrzucić do zupy, dodać pokrojoną w plasterki kiełbasę. Gotować kilkanaście minut (u mnie trwało to nieco dłużej, bo fasola była twardawa). Gdy wszystkie składniki są miękkie, zupę doprawić majerankiem i czosnkiem roztartym z solą.   UWAGI : - zupę ugotowałam z połowy podanych składników - i wyszło mi jej prawie 3 litry - dałam mniej ziarenek jałowca niż w przepisie (na połowę porcji - 4 ziarenka) - bałam się , że zupa będzie zbyt aromatyczna. Jednak można dodać go więcej, bo prawie go nie czuć w zupie. - po dodaniu włoszczyzny musiałam dolać więcej wody, bo zawartość garnka była zbyt gęsta - majeranek dodałam dopiero po zdjęciu zupy z ognia, wcześniej roztarłam go w dłoniach, żeby był bardziej aromatyczny 