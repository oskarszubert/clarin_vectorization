Kolejna propozycja do akcji Olgi - to ciasto, które obowiązkowo musi znaleźć się na wielkanocnym stole - czyli mazurek. W tym roku skorzystałam z nowego przepisu na kruche ciasto - znalazłam go na stronie ugotuj.to Ciasto dawało się dobrze wałkować, nie miałam też problemu z formowaniem ozdób. Zrobiłam najprostszą wersję - czyli kruchy spód polany roztopioną czekoladą i ozdobiony bakaliami. Tegoroczny mazurek bardzo nam smakował :) Składniki : ciasto :  400 g mąki krupczatki 200 g masła 100 g cukru pudru 2 surowe żółtka 2 gotowane żółtka [ wyjęte z jajek na twardo i przetarte przez sitko ] pół szklanki gęstej śmietany 22% ziarenka z połowy laski wanilii [ u mnie ekstrakt waniliowy ] szczypta soli  wierzch :  100 g gorzkiej czekolady 1 łyżeczka masła bakalie anżelika żurawina pisaki lukrowe      Szerokim nożem posiekać mąkę z masłem. Dodać cukier puder, surowe i gotowane żółtka oraz śmietanę i wanilię [ lub ekstrakt ] - zagnieść szybko ciasto, owinąć szczelnie folią spożywczą i włożyć na 1 godzinę do lodówki. Wyjęte z lodówki ciasto rozwałkować [ u mnie był to placek o grubości ok.1 cm ] , najlepiej od razu na papierze do pieczenia. Wyrównać brzegi , nadmiar ciasta obciąć. Placek przeciąć na 2 jednakowe prostokąty. Z odciętych skrawków ciasta zrobić wałeczki i udekorować nimi brzegi mazurków. Przełożyć razem z papierem do pieczenia na blachę i wstawić do piekarnika nagrzanego do 200-220°C. Upiec na złoto - około 10-15 minut. Upieczone mazurki ostudzić i udekorować roztopioną z masłem czekoladą oraz bakaliami.        a to ozdoby w wykonaniu mojej pociechy - była bardzo szczęśliwa, że może udekorować mazurka tak jak jej się podoba :) 