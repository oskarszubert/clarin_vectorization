Bardzo mleczne ciasteczka o mocno waniliowym smaku, z grudkami białej czekolady - smakują zupełnie jak budyń waniliowy :-) Jakiś czas temu zobaczyłam je u Doroty i bardzo mi się spodobały te mleczne słodkości. Wczoraj postanowiłam przepis przetestować [ udało mi się w końcu kupić zwykłe mleko w proszku - wbrew pozorom to wcale nie jest takie proste ;-) ] - testy zakończyły się pomyślnie , ciasteczka są pyszne, kruche z wierzchu, z miękkim środkiem. Pachną tak kusząco, że ciężko jest wytrzymać czekając na ich ostygnięcie :)      Składniki :  2 szklanki mąki pół szklanki mleka w proszku 1 łyżeczka proszku do pieczenia 1 łyżeczka ekstraktu z wanilii [ użyłam aromatu waniliowego ] 150 g miękkiego masła pół szklanki cukru pudru 2 jajka 125 g białej czekolady [ dałam pół tabliczki czyli 50 g ]    Masło ubić mikserem razem z cukrem na jasną, puszystą masę. Jajka roztrzepać w miseczce, powoli dodawać do masy maślanej, cały czas miksując [ jeżeli dodamy za dużo na raz - masa się zwarzy ]. Wsypać mąkę wymieszaną z proszkiem do pieczenia, mleko w proszku i aromat - zmiksować. Na końcu dodać drobno posiekaną czekoladę, wymieszać z masą. Z ciasta lepić kulki wielkości niedużego orzecha włoskiego [ moje były ciut większe ], układać na wyłożonej papierem do pieczenia blasze, nie za blisko siebie. Lekko spłaszczyć. Wstawić do piekarnika nagrzanego do 200°C i piec przez 10 minut. Po upieczeniu studzić na kratce. 