No właśnie - z czym ?  Podpowiem, że to jest warzywo, i to warzywo, które na pierwszy rzut oka zupełnie nie pasuje do słodkich wypieków. Można dać do ciasta cukinię, a nawet ziemniaki. Marchew - to już klasyka. Ale buraki ? Okazuje się , że można dodać i nasze poczciwe buraczki. Co więcej - ciasto z ich dodatkiem jest smaczne, ma piękny kolor i nic nie wskazuje na to, że w środku siedzi to czerwone warzywo :) Zapraszam na mocno czekoladowe ciasto z burakiem ! Przepis znalazłam na TEJ STRONIE.        Składniki :  1 średniej wielkości burak ( ok. 175 g ) - ugotowany i posiekany 200 g mąki 100 g gorzkiego kakao*  1 łyżka proszku do pieczenia 250 g cukru pudru 3 jajka 2 łyżeczki ekstraktu z wanilii 200 ml oleju słonecznikowego  100 g posiekanej ciemnej czekolady   Buraka najlepiej ugotować w skórce, ostudzić, a następnie obrać i posiekać na małe kawałeczki. Zmiksować w malakserze**, dodać szczyptę soli, następnie miksując dodawać kolejno : jajka, ekstrakt z wanilii, kakao, cukier puder i mąkę wymieszaną z proszkiem do pieczenia. Gdy składniki się połączą, do masy wlewać cienkim, jednolitym strumieniem olej, cały czas miksując (podobnie, jak przy robieniu majonezu). Do ciasta dodać posiekaną czekoladę i wymieszać. Przełożyć do podłużnej keksowej formy, wyłożonej papierem do pieczenia - u mnie 30 x 10 cm , ale lepiej użyć trochę większej. Wstawić do piekarnika nagrzanego do 190°C i piec przez około 1 godzinę lub do czasu, gdy drewniany patyczek wsadzony do ciasta pozostanie czysty. Moje ciasto siedziało w piekarniku 1 godzinę i 25 minut - foremka powinna być jednak większa, wtedy czas pieczenia się skróci. Po upieczeniu ostudzić na kratce.    * jeżeli nie lubicie intensywnie czekoladowych wypieków, można zmniejszyć ilość kakao  ** zamiast malaksera można użyć tarki o grubych oczkach - wtedy oczywiście nie siekamy wcześniej buraka :) 