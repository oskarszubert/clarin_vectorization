Coś dla wielbicieli kwaśnych smaków - orzeźwiające ciasto jogurtowe z dodatkiem aromatycznej cytryny. Jest lekkie i dość wilgotne, konsystencją przypomina delikatny sernik. Uwaga ! Jest bardzo wciągające ;) Przepis znalazłam u Komarki . Składniki [na tortownicę o średnicy 20 cm] :  400 g tłustego jogurtu ( bałkański lub grecki ) 4 jajka ( oddzielone żółtka i białka ) 100 g cukru 3 łyżki mąki 1 cytryna szczypta soli Cytrynę sparzyć i wyszorować, następnie otrzeć skórkę i wycisnąć sok. Żółtka utrzeć z cukrem na jasny, puszysty krem. Dodać mąkę, jogurt, skórkę i sok z cytryny - zmiksować na jednolitą masę. Białka ubić ze szczyptą soli na sztywną pianę. Wmieszać ją delikatnie ( w 2-3 porcjach ) do masy jogurtowej. Tortownicę o średnicy 20 cm wysmarować masłem lub wyłożyć papierem do pieczenia. Wlać do niej ciasto i wstawić do piekarnika nagrzanego do 180°C . Piec przez około 50 minut, aż wierzch ciasta się zarumieni. Po ostudzeniu ciasto można oprószyć cukrem pudrem.  Dobrze smakuje po schłodzeniu w lodówce. 