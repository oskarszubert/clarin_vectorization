Na Cudawiankowym blogu wypatrzyłam przepis na drożdżówkę z rabarbarem , a że drożdżowe ciasta są pyszne i w dodatku trwa sezon rabarbarowy - postanowiłam takie ciacho upiec . Składniki : zaczyn :  5 dag drożdży 3 łyżki cukru 3 łyżki mąki 1 szklanka ciepłego mleka  ciasto :  3,5 szklanki mąki 1 jajko  3 łyżki stopionego masła 3 łyżki cukru 3 łyżki wody szczypta soli kruszonka :  3  łyżki mąki 3 łyżki masła 3 łyżki cukru pudru  i oczywiście rabarbar .   Drożdże rozetrzeć z cukrem , dodać mleko i mąkę , wymieszać i odstawić do wyrośnięcia . Do miski wsypać mąkę , dodać roztrzepane jajko , wyrośnięty zaczyn , stopione masło , cukier , wodę i sól  - wyrobić ciasto i zostawić je pod przykryciem do wyrośnięcia na około 1 godzinę .  Kiedy ciasto podwoi swoją objętość , ponownie je wyrobić , rozwałkować na placek i przełożyć do formy . Na cieście ułożyć pokrojony w cienkie plasterki rabarbar ( u mnie to były 2 wielkie badyle ) . Zrobić kruszonkę - do miski wsypać mąkę , cukier i dodać masło , następnie rozetrzeć je  w ręku , aż powstaną okruszki . Kruszonką posypać warstwę rabarbarową .  Piec w 180°C przez około 1 godzinę .  Po upieczeniu jeszcze ciepłe ciasto posmarowałam lukrem zrobionym z cukru pudru utartego z odrobiną gorącej wody .       Ciasto bardzo ładnie wyrosło , jest puchate , a jednocześnie sprężyste .  Tak samo jak Cudawianka dałam za mało rabarbaru - niby przed pieczeniem pokryte było nim całe ciasto , ale po upieczeniu rabarbar stracił trochę wody i się skurczył , a ciasto wydatnie zwiększyło swoją objętość . Następnym razem dam więcej owoców , a oprócz tego dodam aromat lub cukier waniliowy - brakowało mi takiej nutki w cieście . 