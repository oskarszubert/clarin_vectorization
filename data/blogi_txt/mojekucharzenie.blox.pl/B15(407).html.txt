Do niedawna moje dziecko w ogóle nie jadało pizzy. Ostatnio wręcz przeciwnie - wciąż dopytuje się, kiedy na obiad zrobię pizzę ;) Co prawda jedyną wersją, jaką toleruje jest na razie ta z salami i mozzarellą, ale od czegoś trzeba zacząć :) Dla nas robię wersję wzbogaconą o dodatkowe składniki. Od pewnego czasu korzystam z przepisu Gordona Ramsay'a. Trochę musiałam zmienić proporcje, bo z tych podanych w książce ciasto wychodziło zbyt suche i twarde. Z większą ilością wody jest bardziej plastyczne i miękkie. przepis - "Łatwe gotowanie" - Gordon Ramsay Składniki (na 2 pizze) : ciasto :  1 łyżeczka drożdży instant 200-250 ml letniej wody* 300 g mąki [użyłam pszennej typ 650] 1 łyżka oliwy z oliwek  wierzch :  2 kulki mozzarelli, pokrojone w plastry 6 dużych plastrów salami, przekrojonych na 4 części 2 łyżki tartego parmezanu kilka pokrojonych czarnych oliwek pół cebuli pokrojonej w piórka szczypta suszonej bazylii [można też użyć posiekanej świeżej] sól, pieprz  sos pomidorowy :  400 ml przecieru pomidorowego** 1 łyżka masła 1 rozgnieciony ząbek czosnku sól, pieprz, oregano    Do letniej wody dodać drożdże, wymieszać i odstawić na kilka minut. Do pojemnika wsypać mąkę, wlać oliwę, zamieszać. Dodać mąkę do wody z drożdżami, miksować do momentu, gdy powstanie jednolita masa i ciasto nie będzie przyklejać się do ścianek naczynia. Przełożyć ciasto do miski, przykryć folią i odstawić w ciepłe miejsce do wyrośnięcia.*** Do małego rondelka wlać przecier pomidorowy, dodać masło i czosnek, gotować na średnim ogniu do chwili, gdy objętość sosu zmniejszy się o połowę. Doprawić solą, pieprzem i oregano. Odstawić z ognia. Ciasto podzielić na pół. Każdą połowę bardzo cienko rozwałkować na oprószonym mąką blacie i ułożyć na blasze do pieczenia (użyłam dwóch dużych blach z wyposażenia piekarnika), posmarować sosem pomidorowym. Na wierzchu ułożyć plastry mozzarelli, oprószyć solą i pieprzem, następnie ułożyć salami, cebulę, oliwki, posypać parmezanem i bazylią. Blachy z ciastem włożyć do piekarnika nagrzanego do 220°C**** z włączonym termoobiegiem, na ok.8-10 minut, aż pizza się zarumieni. Upieczoną pizzę pokroić na kawałki i podawać. Dobrze smakuje polana sosem pomidorowym [trochę go zostanie ﻿po posmarowaniu spodów].   * w oryginalnym przepisie jest 125 ml wody na 300 g mąki - ale przy tych proporcjach ciasto   było zbyt suche i wychodziła kruszonka :/ ** w oryginale - pasta pomidorowa *** można włożyć na noc do lodówki - a na drugi dzień wyjąć je kilkanaście minut przed pieczeniem (wg mnie jest wtedy lepsze i ładniej wyrasta) **** w moim piekarniku ustawiam 250°C - ale temperaturę trzeba dostosować do własnego piekarnika, bo każdy inaczej grzeje 