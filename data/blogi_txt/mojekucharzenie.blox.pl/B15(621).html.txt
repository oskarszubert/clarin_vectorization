Żurek to zupa , która jak żadna inna kojarzy mi się z Wielkanocą . Aromatyczna , o zdecydowanym smaku , sycąca - świetna nie tylko na święta :)  To moja pierwsza propozycja do Kuchni Wielkanocnej .       Składniki :  2-3 pętka białej kiełbasy kawałek wędzonych żeberek 500 ml zakwasu żurkowego 2-3 łyżki śmietany włoszczyzna [ może być krojona ,mrożona ] 1 średnia cebula 1-2 ząbki czosnku ziele angielskie, listek laurowy majeranek 2-3 ziemniaki* Vegeta sól , pieprz   Kiełbasę i żeberka włożyć do garnka, zalać 2 - 2,5 l wody, dodać 2 ziarenka ziela angielskiego, listek laurowy i łyżkę Vegety. Zagotować, dodać obraną włoszczyznę i cebulkę. Gotować ok.30-45 minut. Ziemniaki obrać , pokroić w kostkę. Wrzucić do zupy, ugotować do miękkości. Kiedy ziemniaki będą miękkie, wlać zakwas. Pogotować chwilę, dodać zgniecione ząbki czosnku. Śmietanę rozmieszać z paroma łyżkami zupy, wlać do garnka, zagotować. Zdjąć z kuchenki, dodać roztarty w dłoniach majeranek, ewentualnie doprawić solą i pieprzem do smaku.  Wyjąć z zupy kiełbasę , pokroić ją w plasterki i włożyć z powrotem do garnka .  Podawać z jajkiem na twardo pokrojonym na ćwiartki .  * ziemniaki można pominąć 