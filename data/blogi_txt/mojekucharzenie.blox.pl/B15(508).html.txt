Starałam się jak mogłam, żeby ta sałatka wyszła na zdjęciach w miarę apetycznie. Niezbyt mi się powiodło to zadanie... Na szczęście, jak to zwykle bywa z sałatkami, lepiej smakuje niż wygląda ;) Jej smak pozytywnie mnie zaskoczył. Słony smak śledzi jest równoważony przez słodkawą marchew i buraka, a zaostrza go cebula i kwaśne jabłko. Przepis znalazłam na blogu Pomarańczowy kot w kuchni.      Składniki :  500 g filetów śledziowych (matiasów) 1 duży ziemniak 1 cebula 1 średni burak 1 duża marchew 1 kwaśne jabłko 1 szklanka majonezu    Śledzie odsączyć z zalewy i - jeżeli są zbyt słone - wymoczyć. Następnie pokroić w kostkę. Ziemniaka, marchew i buraka ugotować w mundurkach (czyli w skórce). Ważna uwaga - buraka gotujemy osobno, ponieważ może zafarbować pozostałe warzywa. Ugotowane warzywa obrać ze skórki i pokroić w kostkę. To samo zrobić z cebulą i jabłkiem. W salaterce układać warstwami :  śledzie ziemniak cebula majonez burak majonez marchew majonez jabłko majonez  Wstawić do lodówki lub podawać od razu.   Uwagi : - w mojej sałatce są dwie warstwy śledzi - miałam 600-gramowe opakowanie i na jedną warstwę było to zdecydowanie za dużo, więc postanowiłam je podzielić - zamiast majonezu można zrobić lżejszy sos majonezowy : majonez zmieszać pół na pół z jogurtem naturalnym lub śmietaną i doprawić pieprzem lub innymi ulubionymi przyprawami. 