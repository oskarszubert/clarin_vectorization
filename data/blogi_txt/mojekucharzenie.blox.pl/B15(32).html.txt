Stwierdziłam , że zdecydowanie za rzadko jadamy mięso wołowe. Najczęściej sięgamy po drób (bo najszybciej) albo po wieprzowinę. A szkoda, bo wołowina to smaczne i zdrowe mięso i warto od czasu do czasu je przygotować. Udało mi się kupić ładny kawałek mięsa na zrazy i postanowiłam zrobić z niego bitki. Żeby skruszało , skropiłam je mieszanką oliwy i octu. Dzięki temu mięso szybciej się udusiło i było miękkie i kruche.  Na zdjęciach nie wygląda może zbyt pięknie, ale było naprawdę pyszne ! :)      Składniki :  1 kg mięsa wołowego bez kości [ zrazowa ] 2 średniej wielkości cebule 1 łyżka musztardy ziele angielskie listek laurowy sól , pieprz , papryka wędzona lub słodka mąka oliwa lub olej do smażenia  do zamarynowania :  2 łyżki octu balsamicznego 2 łyżki oliwy    Mięso umyć i osuszyć papierowym ręcznikiem. Pokroić w poprzek włókien na 1 cm plastry, lekko rozbić je tłuczkiem. Każdy plaster posmarować mieszaniną octu balsamicznego i oliwy - przełożyć do miski, przykryć i odstawić na ok.60-70 minut. Następnie mięso posolić i oprószyć pieprzem oraz obtoczyć w mące. Szybko obsmażyć na rozgrzanym tłuszczu na rumiano, przełożyć do garnka o grubym dnie. Na tym samym tłuszczu podsmażyć pokrojoną w półplasterki cebulę, przełożyć do garnka z mięsem. Dodać musztardę, kilka ziarenek ziela angielskiego, listek laurowy oraz łyżeczkę papryki. Zalać wodą do 3/4 wysokości mięsa. Postawić garnek na niedużym ogniu i dusić pod przykryciem do miękkości, od czasu do czasu delikatnie mieszając. W razie potrzeby podlać wodą. Im starsze mięso, tym dłużej będzie się dusić - moje było dość młode, więc wystarczyło mu 60 minut. Podawać z kluskami, ziemniakami lub kaszą [ najbardziej smakują mi z gryczaną ] - u mnie tym razem były to gnocchi. I oczywiście obowiązkowo surówka :) 