W tym roku postanowiłam uzupełnić zapasy śliwkowych przetworów. Planowałam zrobienie powideł, ale musiałam zmienić plany, ponieważ dostałam torbę twardych, niezbyt dojrzałych węgierek. Na powidła się nie nadawały, ale do octu - jak najbardziej. Źródło przepisu - moja Mama :)      Składniki :  1,5 - 2 kg twardych śliwek węgierek 1 l octu 10% 1 kg cukru 2-3 laski cynamonu 15-20 goździków    W dużym, szerokim garnku zagotować ocet z cukrem i przyprawami. Ostudzić. Śliwki umyć i każdą z nich ponakłuwać w kilku miejscach wykałaczką. Wrzucić do garnka z przestudzoną zalewą. Przykryć i odstawić na 48 godzin. Po 48 godzinach zlać zalewę i zagotować. Ostudzić i ponownie zalać nią śliwki. Odstawić na kolejne 2 doby. Po 48 godzinach zlać ponownie zalewę, zagotować i ostudzić. Śliwki ciasno ułożyć w czystych, wyparzonych słoiczkach i zalać przestudzoną zalewą. Zakręcić słoiki. Pasteryzować przez ok.10-15 minut. 