Moja córka przypomniała sobie ostatnio o swojej książce kucharskiej " Dzieci gotują - kuchnie świata " . Po przewertowaniu przepisów stwierdziła , że byłoby fajnie , gdybyśmy razem upiekły jakieś ciasteczka . Wybrała szwedzkie ciasteczka kokosowe - sprawdziłyśmy , czy mamy wszystkie potrzebne składniki i zabrałyśmy się do roboty ! Wyszły nam całkiem smaczne kruche ciasteczka o kokosowo-maślanym smaku :) Składniki :  1,5 szklanki mąki 0,5 szklanki cukru pół kostki miękkiego masła [ dałam 100 g , ale zwiększyłam potem o ok.2 czubate łyżki ]  0,5 szklanki wiórków kokosowych pół łyżeczki proszku do pieczenia pół łyżeczki sody 1 cukier waniliowy  Masło zagnieść z cukrem , cukrem waniliowym , sodą i proszkiem do pieczenia . Następnie dodać mąkę i wiórki kokosowe , ponownie zagnieść - ciasto powinno być tłuste i zwarte .  Z otrzymanej masy ulepić dwa jednakowej wielkości grube wałki , ułożyć je na talerzu i wstawić na pół godziny do lodówki , żeby ciasto stwardniało . Schłodzone ciasto pokroić na plasterki o grubości około 0,5 cm . Ułożyć krążki na blasze , wstawić do piekarnika nagrzanego do 175°C . Piec przez około 10-15 minut . Pilnować , żeby ciasteczka zbytnio się nie przypiekły .   Moje uwagi : ciasto zrobione z podanych proporcji było zbyt suche i nie chciało się zagnieść - zwiększyłam ilość masła o jakieś 2 czubate łyżki ( może nawet trochę więcej ) . Składniki odmierzałam szklanką o pojemności 230 ml - możliwe , że ta z oryginalnego przepisu miała mniej - i dlatego ciasto było na początku mało plastyczne . Ciasteczka po wyjęciu z piekarnika są miękkie , ale po ostygnięciu twardnieją .   Po ostygnięciu ciasteczka zostały udekorowane przez moją małą pomocnicę roztopioną czekoladą i kolorową posypką :) 