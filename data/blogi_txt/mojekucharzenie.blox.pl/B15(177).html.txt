Co prawda to warzywo, ale można dodawać je do wypieków lub przerobić na słodki dżem. Do tej pory jadłam tylko cukinię w wersji na słono - jako smażone panierowane krążki albo składnik warzywnego bigosu. Teraz pokusiłam się o zrobienie dżemu o smaku pomarańczy - zaciekawił mnie przepis podany przez Asię. Nie ma przy tym dużo roboty, najdłużej schodzi się z obieraniem i ucieraniem cukinii. Potem tylko smażenie, mieszanie - i już można wcinać bułkę lub twarożek ze słodkim, złocistym dżemem. Składniki :  5 kg cukinii 1 kg cukru 4 galaretki pomarańczowe 5 łyżeczek kwasku cytrynowego 1 olejek pomarańczowy    Cukinie obrać i wydrążyć z nich nasiona. Połowę cukinii pokroić w kosteczkę, resztę zetrzeć na tarce o dużych oczkach. Włożyć do dużego garnka i smażyć na niedużym ogniu, aż zgęstnieje. Pod koniec smażenia, gdy masa stanie się gęsta i jednolita dodać cukier, galaretki, kwasek cytrynowy i olejek. Dokładnie wymieszać. Smażyć jeszcze przez 30 minut. Gotowy dżem nakładać do czystych, wyparzonych słoików i od razu zakręcać. Postawić słoiki do góry dnem i zostawić do ostygnięcia. Jeżeli przewidujemy dłuższe przechowywanie, lepiej dżem zapasteryzować ( inaczej może się zepsuć ). 