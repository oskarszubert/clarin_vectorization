Bardzo proste i bardzo smaczne ciasteczka z kawałeczkami gorzkiej czekolady i kandyzowanej skórki pomarańczowej. Takie trochę świąteczne - pasują do dzisiejszego zimowego widoku za oknem ;-) Myślę, że mogłyby być konkurencją dla pierniczków. Przepis na te słodkości podała Bea na forum cincin (można go również zobaczyć na jej blogu).       Składniki :  150 g masła 100 g cukru 250 g mąki 2 żółtka skórka otarta z 1 pomarańczy 50 g gorzkiej czekolady ( pół tabliczki ) 25 g kandyzowanej skórki pomarańczowej szczypta soli  do dekoracji : polewa czekoladowa albo lukier ( użyłam rozpuszczonej gorzkiej czekolady )   Masło utrzeć z cukrem, dodać żółtka, sól i ucierać do białości. Dodać skórkę otartą z pomarańczy, drobno posiekaną czekoladę i kandyzowaną skórkę pomarańczową oraz mąkę (najlepiej dodawać ją partiami ) i wszystko dokładnie wymieszać. Z ciasta uformować kulę, zawinąć w folię włożyć do lodówki na około 10 minut. Ciasto wyjąć z lodówki i rozwałkować na lekko oprószonym mąką blacie na grubość około 7mm. Wycinać ciasteczka foremkami i układać je na wyłożonej papierem do pieczenia blacie. Wstawić do piekarnika nagrzanego do 180°C i piec przez około 11 minut ( ja piekłam trochę dłużej - ok.20 minut, bo wydawały mi się jakieś trochę niedopieczone ). Po upieczeniu studzić na kratce. Po ostygnięciu można je udekorować polewą czekoladową - ja użyłam pół tabliczki gorzkiej czekolady, którą rozpuściłam w kąpieli wodnej z 1 łyżeczką masła.  Uwaga Bei - ciasteczka można układać na blasze blisko siebie, bo nie rosną. 