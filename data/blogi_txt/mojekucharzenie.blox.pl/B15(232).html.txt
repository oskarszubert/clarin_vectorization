Tydzień temu oglądałam odcinek "Kursu gotowania z Gordonem Ramsayem", w którym Gordon prezentował przepisy na szybkie i proste dania. Bardzo mi się spodobały potrawy z makaronem w roli głównej. Postanowiłam wypróbować przepis na kokardki z ricottą. Nie zawiodłam się - danie jest smaczne (prawie tak dobre, jak carbonara), a jego przygotowanie trwa chwilę (wg Gordona 12 minut). Jedyny mankament telewizyjnego przepisu to brak proporcji, więc ilości składników dobrałam wg własnego uznania - chyba poprawnie, bo makaron nieźle smakował ;) Wspomniany odcinek "Kursu gotowania ..." możecie obejrzeć tutaj . Składniki :  100 g wędzonego boczku [w oryginale pancetty] 2-3 ząbki czosnku 1 łyżka gęstej śmietany 3 łyżki ricotty garść mrożonego zielonego groszku [dałam ok.70 g] sól , czarny pieprz 250 g makaronu kokardki oliwa lub olej do smażenia    Makaron ugotować al dente w osolonej wodzie, w połowie gotowania dodać mrożony groszek. Czosnek obrać z łupinek i drobno posiekać. Dużą patelnię rozgrzać, wlać łyżkę oliwy. Wrzucić pokrojony w kostkę boczek. Smażyć, aż będzie rumiany. Dodać posiekany czosnek, zmniejszyć ogień i podsmażyć razem, mieszając. Następnie dodać odcedzony makaron z groszkiem, wymieszać. Dodać łyżkę gęstej śmietany i kilka łyżek ricotty. Wymieszać, doprawić solą i pieprzem. Natychmiast podawać. 