Ostatnio moja biblioteczka wzbogaciła się o parę nowych pozycji. Jedną z nich są "Ciasta pikantne i słodkie" Michela Roux . Jest w niej mnóstwo ciekawych przepisów i zdjęć - już od samego oglądania człowiek robi się głodny:)  Postanowiłam upiec tartę wykorzystując przepis na kruche ciasto z w/w książki - jak podaje autor, jest ono delikatniejsze i lżejsze od tradycyjnego ciasta na tarty. Rzeczywiście tak jest - spód jest delikatny i kruchy, trzeba uważać przy nakładaniu na talerz, żeby przenieść ukrojony kawałek w całości :)      Składniki : kruche ciasto * : 250 g mąki 150 g masła pokrojonego w kostkę, lekko rozmiękczonego 1 łyżeczka drobnoziarnistej soli szczypta drobnego cukru 1 jajko 1 łyżka zimnego mleka  farsz :  ok.300 g kiszonej kapusty - ugotowanej i odciśniętej kilka ugotowanych suszonych grzybków 1 średnia cebula 1 łyżka oliwy ok.200-250 ml śmietany kremówki 2 żółtka 4 łyżki startego żółtego sera pieprz, sól   Przygotować kruche ciasto : usypać wzgórek z mąki, zrobić w nim wgłębienie. Włożyć w nie masło, wsypać sól, cukier i dodać jajko. Palcami wymieszać i połączyć składniki na gładką masę. Powoli zagarniać mąkę, ugniatając ostrożnie, aż ciasto nabierze ziarnistej konsystencji. Wlać mleko, delikatnie połączyć palcami z resztą ciasta. Wewnętrzną stroną dłoni wyrabiać ciasto, odpychając je od siebie 4-5 razy, aż będzie gładkie. Uformować z niego kulę, owinąć w folię i włożyć do lodówki na ok.pół godziny. W tym czasie przygotować farsz : na patelni podsmażyć na oliwie drobno posiekaną cebulkę, dodać do niej posiekaną kapustę i grzyby, wymieszać. Dobrze doprawić solą i pieprzem. Ostudzić. Schłodzone ciasto rozwałkować na grubość 3 mm i wyłożyć nim foremkę ( moja ma średnicę 27 cm ) - wstawić do lodówki na co najmniej 20 minut. Nakłuć widelcem. Na wierzchu ciasta położyć papier do pieczenia i wysypać fasolę (zamiast tego można położyć na wierzchu foremkę o ciut mniejszej średnicy) - wstawić do piekarnika nagrzanego do 190°C i piec przez 20 minut, następnie zdjąć papier/foremkę i ponownie wstawić do piekarnika - tym razem na 15 minut. Żółtka zmiksować ze śmietaną, dodać sól i pieprz. Na upieczonym spodzie ułożyć farsz z kapusty, posypać startym żółtym serem i zalać masą śmietanowo-żółtkową. Wstawić do piekarnika nagrzanego do 170°C i piec przez około 15-20 minut. Po upieczeniu natychmiast podawać. * zagniecione, surowe ciasto można przechowywać w hermetycznym pojemniku w lodówce przez tydzień, a w zamrażarce - przez 3 miesiące. 