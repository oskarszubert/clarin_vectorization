Szybkie i łatwe do przyrządzenia danie na obiad lub kolację - prosto od Nigelli Lawson, która słynie z nieskomplikowanych przepisów :) Niby pizza, ale bez drożdżowego spodu. W książkowym przepisie na wierzchu zapiekanki ułożone są plastry chorizo, ale można wrzucić dowolne dodatki - u mnie była to kiełbasa, oliwki i suszone pomidory, oprószone odrobiną suszonego oregano. Smaczne i proste - jak to u Nigelli ;) przepis - "Kuchnia. Przepisy z serca domu" - Nigella Lawson       Składniki :  1 jajko 100 g mąki pszennej 250 ml mleka 3,2 % 100 g utartego sera cheddar [u mnie gouda] 50 g pepperoni lub chorizo [albo innej wędliny - u mnie kiełbasa żywiecka] sól do smaku kilka czarnych oliwek suszone pomidory w zalewie oregano masło do posmarowania formy    Okrągłą formę do zapiekania o średnicy 20 cm [użyłam kwadratowej o boku 20cm] wysmarować masłem. Jajko ubić z solą, mlekiem i mąką na jednolitą masę. Dodać połowę utartego sera, wymieszać. Wlać masę do przygotowanej formy i wstawić do piekarnika nagrzanego do 220°C. Piec przez 30 minut. Wyjąć formę z piekarnika, posypać zapiekankę pozostałym serem, ułożyć plasterki kiełbasy, oliwki i suszone pomidory, oprószyć oregano i wstawić z powrotem do piekarnika na 2-3 minuty. Gdy ser się roztopi, wyjąć pizzę z piekarnika i od razu podawać. 