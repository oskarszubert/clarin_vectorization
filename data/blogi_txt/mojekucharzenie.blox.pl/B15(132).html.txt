Pojawiły się pierwsze śliwki i oczywiście od razu zamarzyło mi się ciasto śliwkowe . Chodziło za mną i chodziło - przez te upały nie zbliżam się ostatnio do piekarnika ;)   Ale wczoraj nie wytrzymałam - poczekałam do wieczora , żeby było ciut chłodniej - i wzięłam się za pieczenie .         Przepis na to ciasto już podawałam , można je robić z dowolnymi owocami - ale i tak najlepsze jest ze śliwkami :) Dla przypomnienia podaję przepis jeszcze raz .    Składniki :  4 jajka 2 szklanki mąki 1 czubata szklanka cukru pół kostki margaryny 1 łyżeczka proszku do pieczenia cukier waniliowy śliwki - ok.1 kg    Margarynę roztopić i ostudzić . Jajka zmiksować z cukrem , stopnowo dodawać mąkę wymieszaną z proszkiem do pieczenia , zmiksować . Dodać ostudzoną margarynę , miksować , aż składniki się połączą .  Wylać ciasto do wyłożonej papierem lub wysmarowanej margaryną i wysypanej bułką tartą formy . Na wierzchu ułożyć  połówki śliwek .  Piec w temperaturze 200°C przez 40-50 minut . Po upieczeniu można posypać cukrem pudrem . 