Słodkie gruszki schowane pod lekką czekoladową kołderką - to ciasto na pewno przypadnie Wam do gustu ! Jego przygotowanie jest proste i trwa dosłownie chwilę - potem ciasto ląduje w piekarniku i pół godziny później możemy się delektować pachnącym czekoladą smakołykiem. To idealny deser na jesień :) Przepis pochodzi z książki "Nigella ekspresowo" .      Składniki :  125 g mąki 25 g gorzkiego kakao 125 g drobnego cukru 150 g miękkiego masła 1 łyżeczka proszku do pieczenia 1/4 łyżeczki sody 2 jajka 2 łyżeczki ekstraktu waniliowego 2 puszki gruszek w syropie ( po 415g każda ) - u mnie 1 kg twardych gruszek ugotowanych w syropie z 1 l wody i 500 g cukru      Jeżeli macie zamiar użyć gruszek z puszki, ten krok możecie pominąć. Ja postanowiłam wykorzystać do ciasta świeże gruszki, więc musiałam je odpowiednio przygotować : gruszki obrać, przekroić na pół i wyciąć gniazda nasienne. Wrzucić do wody zakwaszonej 3-4 łyżkami octu lub soku z cytryny, żeby nie ściemniały. Z 1 l wody i 500 g cukru ugotować syrop, wrzucić do niego gruszki i gotować je, aż zmiękną (ok.20 minut ). Ostudzić. Piekarnik rozgrzać do 200°C. Kwadratową formę o boku 22 cm [ u mnie 23 cm ] posmarować masłem. Gruszki odsączyć i ułożyć na dnie formy. Cukier zmiksować z masłem, dodać jajka, kakao, mąkę zmieszaną z proszkiem i sodą oraz ekstrakt waniliowy - miksować, aż powstanie dość rzadkie ciasto. Zalać nim gruszki i wstawić do nagrzanego piekarnika. Piec przez 30 minut. Upieczone ciasto przestudzić przez 5-10 minut, a następnie pokroić na porcje. 