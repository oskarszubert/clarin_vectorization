Kokosowa beza , słodki sezam , kwaskowaty dżem i chałwa - i to wszystko w jednym cieście . Przepis na sezamowca dostałam od koleżanki [dzięki Zosiu ! :-) ] - piekłam go już kilka razy i wciąż cieszy się niezmiennym powodzeniem wśród osób , które miały okazję go spróbować . Może i Wam posmakuje :) Składniki : ciasto :   2,5 szklanki mąki 20 dag margaryny 3/4 szklanki cukru 5 żółtek 1 łyżeczka proszku do pieczenia 2 opakowania cukru waniliowego  Z podanych składników zagnieść ciasto , podzielić na 2 części . Rozłożyć w dwóch jednakowej wielkości blaszkach ( ja piekę w blaszkach o wymiarach 30 x 25 cm ) . Proponuję wyłożyć blachę papierem do pieczenia - ułatwi to później wyjmowanie ciasta .   placek numer 1 :  5 dag masła 2 łyżki miodu 1 łyżka cukru pudru 20 dag ziarenek sezamu  Na patelni rozpuścić masło z miodem i cukrem , następnie wsypać sezam , wymieszać . Lekko obsmażyć [trzeba mieszać , bo ma skłonności do przypalania ] i wyłożyć na surowe ciasto . placek numer 2 :  kwaśny dżem lub powidła śliwkowe 5 białek 1 szklanka cukru 10 dag wiórków kokosowych  Placek posmarować dżemem . Białka ubić na sztywną pianę , dodać cukier i dalej ubijać . Na koniec dodać wiórki kokosowe , wymieszać . Masę wyłożyć na drugi placek .  Oba placki upiec w temperaturze 180-190ºC przez 30-40 minut [ lub na termoobiegu przez 20-25 minut ] .    Masa chałwowa :  20 dag chałwy waniliowej 20 dag margaryny  Na patelni rozgrzać margarynę , dorzucić do niej pokruszoną chałwę , podgrzewać mieszając aż się połączą w jednolitą masę . Lekko przestudzić . Po upieczeniu i ostudzeniu placków posmarować lekko ostudzoną masą placek z sezamem i przykryć plackiem z pianą . Masa nie może być zbytnio ostudzona , bo placki będą się rozdzielały . 