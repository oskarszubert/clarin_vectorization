Niedawno oglądałam któryś z programów Nigelli i spodobało mi się przygotowane przez nią szybkie danie z makaronu ( tak na marginesie to podobały mi się wszystkie jej dania ;) ). Miałam zamiar odtworzyć je w najbliższej przyszłości, więc zapisałam sobie mniej więcej przepis ( na tyle, ile zapamiętałam ). A potem ... kupiłam sobie wymarzoną "Kuchnię-przepisy z serca domu" autorstwa Nigelli Lawson. I w niej znalazłam przepis na ten właśnie makaron. Oczywiście od razu go wypróbowałam :) Danie przygotowuje się szybko i bezproblemowo, do tego jest smaczne i sycące. Mój mężczyzna narzekał tylko, że jest za mało słone i za mało pikantne - ale i tak poprosił o dokładkę ;)  Ugotowałam nieco mniej makaronu ( ok.200 g ), a i tak została mi prawie połowa potrawy - więc dzisiejszy obiad właściwie mam z głowy ;) Składniki :  300 g makaronu ditalini lub mezzi tubetti [ u mnie creste di gallo czyli falbanki ] 75 g (ok.15 plasterków) salami, pocietego nożyczkami w paski 1 puszka ( 400 g ) krojonych pomidorów + pół puszki wody 1 puszka ( 400 g ) białej fasolki, opłukanej i odsączonej 2 łyżki masła 1 boquet garni ( czyli natka pietruszki + liść laurowy + tymianek, związane w pęczek ) - nie miałam świeżego tymianku, więc zastąpiłam go 1 łyżeczką suszonego   Zagotować wodę na makaron i obficie posolić. Wrzucić makaron i ugotować al dente (ok.10 minut). W tym czasie zająć się przygotowaniem sosu. Spory rondel o grubym dnie lub głęboką patelnię rozgrzać i wrzucić paski salami. Smażyć przez 1-2 minuty na średnim ogniu, mieszając drewnianą łyżką. Dodać pomidory, a do puszki wlać połowę objętości wody, wypłukać i wlać do rondla. Włożyć 1 łyżkę masła i dobrze zamieszać drewnianą łyżką, potem dorzucić boquet garni oraz odsączoną fasolę i gotować na średnim ogniu, aż makaron będzie gotowy. Tuż przed odcedzeniem makaronu nabrać trochę wody z gotowania i zachować (przyda się do rozrzedzenia sosu).  Wylać makaron na durszlak, odcedzić. Wmieszać odcedzony makaron do sosu, zdjąć z ognia i dodać resztę masła. Jeżeli sos jest zbyt gęsty, dolać nieco zachowanej wody z gotowania makaronu i zamieszać. Odstawić na 2 minuty i podawać, usuwając przedtem bouquet garni. 