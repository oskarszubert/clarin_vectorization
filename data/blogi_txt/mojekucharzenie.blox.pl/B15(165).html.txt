Ostatnio udało mi się kupić kilka starych numerów miesięcznika "Kuchnia" . Z jednym z nich trafiłam na drożdżowe rogaliki z marmoladą ["Kuchnia" , grudzień 2007]. Te rogaliki chodziły za mną, od kiedy zobaczyłam przepis. Miałam je zrobić tydzień temu, ale niestety przeziębienie pokrzyżowało moje plany. Postanowiłam, że w ten weekend nie odpuszczę i w końcu je upiekę. Mało brakowało, żebym zrezygnowała z tych planów, bo okazało się, że zepsuły mi się drożdże - na szczęście miałam w zapasie drożdże instant :)  Przepis jest bardzo prosty - wystarczy zagnieść ciasto, wstawić na godzinę do lodówki, a potem rozwałkować i formować rogaliki. Żadnego czekania na wyrastanie - zwinięte rogaliki wstawiamy od razu do piekarnika i po 20 minutach mamy rumiane i pachnące rożki :)      Składniki [ wychodzi ok. 60 sztuk ] :  200 ml mleka pół szklanki cukru 100 g drożdży 2 margaryny 1 kg mąki 1 cukier waniliowy  szczypta soli 4 jajka 200 g marmolady jabłkowej [ u mnie wieloowocowa ] Mleko lekko podgrzać z cukrem. Dodać drożdże, rozmieszać. Roztopić margarynę, lekko przestudzić. Wymieszać ciepłe, płynne składniki z mąką, cukrem waniliowym i szczyptą soli, wbić do masy jajka i zagnieść ciasto. Podzielić je na 2-3 kulki i wstawić do lodówki na 1 godzinę. Po godzinie rozłożyć ciasto na blacie posypanym mąką i rozwałkować. Następnie wyciąć nożem niewielkie trójkąciki. Na środek każdego trójkąta nakładać łyżeczkę marmolady, zawijać i formować półokrągły rogalik. Rogaliki ułożyć na blasze wyłożonej papierem do pieczenia. Wstawić do piekarnika nagrzanego do 180°C i piec przez około 20 minut [ piekłam na termoobiegu ] . Upieczone rogaliki ostudzić na kratce, ostudzone oprószyć cukrem pudrem.  moje uwagi : rogaliki upiekłam z połowy podanych składników świeże drożdże zastąpiłam drożdżami instant [ na 500 g mąki dałam 2 op. drożdży instant czyli 14 g ]  nie trzeba czekać , aż ciasto wyrośnie [ jedyne wyrastanie to ta godzina w lodówce ]  wyszły mi dwie blachy rogalików [ takie piekarnikowe ] 