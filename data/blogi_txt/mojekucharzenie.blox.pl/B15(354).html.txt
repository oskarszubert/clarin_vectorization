Kiedy jakiś czas temu zobaczyłam te bułeczki u Atiny , od razu mnie zachwyciły - zarówno prostym wykonaniem , jak i efektownym wyglądem . Atina korzystała z przepisu podanego przez Krystynę9 na forum cincin . Przepis wydrukowałam i czekał sobie spokojnie w kolejce - i pewnie poczekałby jeszcze trochę , gdyby nie sylwestrowy wpis Evenki . Kiedy zobaczyłam u niej nocne bułeczki, nie ociągałam się dłużej , tylko wzięłam się do roboty . Wczoraj wieczorem przyszykowałam ciasto , a dzisiaj rano delektowałam się pysznymi , chrupiącymi bułeczkami na śniadanie !      Składniki ( na 12 bułeczek ) :  3 szklanki mąki pszennej typ 650 [ szklanka = 250 ml ] 1 łyżka mąki ziemniaczanej 1 łyżka cukru 40 g drożdży pół szklanki wody pół szklanki mleka 1 łyżeczka soli 1/3 szklanki oleju  do posmarowania i posypania : 1 jajko + trochę mleka siemię , sezam , mak   Wieczorem : Obie mąki przesiać do miski . W małej miseczce rozkruszyć drożdże i zasypać je cukrem [ można je lekko rozgnieść ] . Poczekać , aż się rozpuszczą . Do mąki dodać sól , mleko , wodę , olej i rozpuszczone drożdże . Wymieszać łyżką aż do połączenia się składników . Ciasto przełożyć na posypany mąką blat i zagniatać przez około 5 minut [ jeżeli klei się do rąk , podsypać mąką ] . Przykryć miską i zostawić na następne 5 minut . Po odpoczynku wyrobić jeszcze przez około 3 minuty . Wyrobione ciasto przełożyć do lekko naoliwionej miski , przykryć folią spożywczą i wstawić do lodówki na całą noc [ miska powinna być dość duża , bo ciasto sporo urośnie] . Rano :       Ciasto wyłożyć na blat i podzielić na 12 części . Uformować bułeczki w dowolnych kształtach i ułożyć je na blasze . Przykryć ściereczką i zostawić do wyrośnięcia na około 20 minut . Przed włożeniem do piekarnika bułki posmarować jajkiem roztrzepanym z odrobiną mleka i posypać sezamem , makiem lub siemieniem .        Piec w temperaturze 220°C przez około 20-25 minut . Studzić na kratce . Aby uzyskać takie bułeczki-"obwarzanki" , należy z każdego kawałka ciasta zrobić dość długi wałek. Zawiązać go tworząc pętelkę . Potem jedną , krótszą końcówkę przełożyć z dołu do góry i wetknąć w środek . Dłuższą końcówkę - z dołu na górę i do środka , a potem znów z dołu do góry . Niestety w tej fazie nie robiłam zdjęć , ale i Atina , i Evenka zamieściły wspaniałe instruktaże zdjęciowe - polecam ! :) 