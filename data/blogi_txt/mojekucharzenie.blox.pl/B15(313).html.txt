Znowu mnie ciągnęło do mufinek - a że miałam jakieś smętne resztki czereśni , padło na mufinki czereśniowe . Zmodyfikowałam przepis na mufinki jagodowe Dorotus , z którego ostatnio korzystałam - maślankę zastąpiłam mlekiem , no i dodałam trochę olejku waniliowego ( zastanawiałam się nad migdałowym , ale w końcu wygrała wanilia ) .       Składniki :  30 dag mąki 1 płaska łyżeczka sody 1 płaska łyżeczka proszku do pieczenia 8 dag brązowego cukru demerara ok.3/4 szklanki wydrylowanych czereśni 1 roztrzepane jajko 180 ml mleka 125 ml oleju aromat waniliowy - ok.pół łyżeczki płatki migdałowe   W jednej misce połączyć suche składniki : mąkę , cukier , sodę i proszek . W drugiej mokre : mleko , olej , jajko i aromat waniliowy . Połączyć zawartość obu misek ( mieszając tylko do połączenia się składników ) . Dodać czereśnie , lekko wymieszać .   Do formy mufinkowej wyłożonej papilotkami nakładać porcje ciasta do 2/3 wysokości dołka . Posypać wierzch mufinek płatkami migdalowymi . Piec w temperaturze 190°C przez 25-30 minut . Po upieczeniu przez 5 minut nie wyciągać z formy , potem studzić na kratce . 