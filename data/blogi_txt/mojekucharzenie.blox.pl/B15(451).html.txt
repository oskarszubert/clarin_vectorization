Chciałam spróbować jak smakuje, od kiedy obejrzałam film "Ratatuj" - i jak zwykle dużo czasu minęło, zanim zdecydowałam się je zrobić :-)   W upalne dni lekkie, warzywne dania wygrywają z mięsnymi potrawami - na dzisiejszy obiad przygotowałam ratatouille , a wzorowałam się na wskazówkach podanych przez Agnieszkę Kręglicką w "Wysokich Obcasach". Taki obiad bardzo nam smakował , chociaż mój mężczyzna stwierdził , że warzywa byłyby jeszcze lepsze , gdyby dodać do nich trochę kiełbaski  :-)      Składniki :  1 nieduży bakłażan 2 małe cukinie ( najlepiej takie do 20 cm ) 1 duża czerwona papryka 3 duże cebule 4 duże pomidory 4-5 dużych ząbków czosnku suszony tymianek sól , pieprz oliwa z oliwek do smażenia   Bakłażana pokroić w plastry , posypać solą i zostawić na sitku na pół godziny. Następnie opłukać i osuszyć. Usmażyć na gorącej oliwie na złoty kolor. Zdjąć z patelni. Cukinię pokroić w plastry , posolić , lekko posypać pieprzem i usmażyć na złoto ( krążki cukinii i bakłażana smażyć partiami , nie należy przepełniać patelni ). Paprykę pokroić w paseczki i również obsmażyć na oliwie. Cebulę pokroić w krążki , czosnek grubo posiekać. Pomidory sparzyć, obrać ze skórki i pokroić w kostkę. W garnku rozgrzać oliwę , wrzucić pokrojoną cebulę i smażyć , aż stanie się szklista. Wtedy dodać posiekany czosnek i 3-4 duże szczypty tymianku. Chwilę razem smażyć , następnie dodać pokrojone pomidory. Doprawić solą, pieprzem i dusić, aż powstanie aromatyczny, ziołowy sos. Do powstałego sosu wrzucić obsmażone warzywa - całość dusić jeszcze przez 15 minut. Podawać ze świeżym pieczywem , makaronem lub ryżem. 