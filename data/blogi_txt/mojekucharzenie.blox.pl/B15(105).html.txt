Na głód słodyczowy najlepsza jest czekolada ... albo czekoladowe ciasto. Ostatnio dopadł mnie taki głód i z obłędem w oku szukałam jakiegoś ciekawego przepisu na ciasto z dodatkiem czekolady. Taki przysmak znalazłam na stronie Kwestia Smaku i oczywiście w te pędy poleciałam do kuchni, żeby go wypróbować. Ciasto nie wyszło mi tak puszyste jak u Asi, konsystencją bardziej przypominało brownies niż babkę [tak tłumaczę sobie ten lekki zakalec ;)] , ale w smaku jest super ! Wiśnie idealnie pasują do gorzkiej czekolady, dałam ich ciut więcej niż w oryginalnym przepisie - było pysznie !       Składniki :  125 g miękkiego masła 3/4 szklanki cukru  2 jajka 100 g gorzkiej czekolady 1 i 1/4 szklanki mąki  1 łyżeczka proszku do pieczenia 2 łyżki kakao pół szklanki mleka 20-30 wiśni ( wypestkowanych ) Czekoladę roztopić w kąpieli wodnej i lekko przestudzić. Mąkę przesiać z proszkiem do pieczenia i kakao.  Masło utrzeć z cukrem na puszystą, białą masę (najlepiej miksować przez 15 minut). Do utartej masy maślanej dodawać po jednym jajku , cały czas miksując. Ubitą masę delikatnie wymieszać z roztopioną czekoladą, a następnie połączyć z przesianymi suchymi składnikami, dodając je łyżkami na przemian z mlekiem ( składniki można mieszać mikserem na niskich obrotach ). Ciasto wyłożyć do formy wysmarowanej tłuszczem i oprószonej bułką tartą - do 2/3 jej objętości [użyłam kwadratowej formy o wymiarach 23x23 cm]. Wiśnie poukładać na wierzchu ciasta , lekko wciskając je do środka. Wstawić do piekarnika nagrzanego do 170°C i piec przez ok.30 minut lub do momentu, gdy patyczek wbity w ciasto będzie suchy. Po upieczeniu można polać polewą czekoladową [ ja ten krok pominęłam ]. 