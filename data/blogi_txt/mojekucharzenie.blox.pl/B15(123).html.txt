Rok temu po raz pierwszy brałam udział w Orzechowym Tygodniu organizowanym przez Elę. Nie mogłam sobie odmówić wzięcia udziału i w tegorocznej edycji. W tym roku orzechowa zabawa jest organizowana wspólnie przez Polkę i Elę. W minionym tygodniu nie miałam zbyt wiele czasu, ale postanowiłam, że przygotuję chociaż jedną orzechową potrawę. Z pomocą przyszła mi październikowa "Kuchnia" , w której znalazłam przepis na ciasto z dodatkiem orzechów. Chrupiące orzechy, gorzka czekolada i słodkie banany - to wszystko można znaleźć w jednym kawałeczku tego ciasta. Polecam, bo jest naprawdę smaczne ! :)      Składniki :  2 i 1/4 szklanki mąki 1 łyżeczka sody pół łyżeczki soli 100 g miękkiego masła  1 szklanka cukru 2 duże jajka 3 dojrzałe banany rozgniecione na papkę 2/3 szklanki pełnomlecznego jogurtu ziarenka z połowy laski wanilii 100 g grubo pokrojonej gorzkiej czekolady 100 g orzechów włoskich - uprażonych i grubo posiekanych pół łyżeczki cynamonu 2 łyżki stopionego i ostudzonego masła    Mąkę wymieszać z sodą i solą. Masło utrzeć z 3/4 szklanki cukru. Gdy masa będzie puszysta, kolejno wbijać jajka - drugie dopiero wtedy, gdy pierwsze połączy się z masą. Dodać banany, jogurt i wanilię, ucierać przez chwilę. Zmniejszyć obroty miksera i powoli wsypywać mąkę, cały czas miksując, aż powstanie gładkie ciasto. Czekoladę wymieszać z orzechami, cynamonem, stopionym masłem i pozostałym cukrem. Kwadratową formę o boku 20 cm wysmarować masłem (użyłam tortownicy o średnicy 20 cm) i rozsmarować w niej połowę ciasta, następnie pokryć ją połową mieszanki orzechowej. Na wierzchu rozłożyć resztę ciasta i przykryć pozostałą mieszanką. Wstawić do piekarnika nagrzanego do 190°C i piec przez 40 minut. Po upieczeniu studzić w formie przez 30 minut, następnie wyjąć i ostudzić do końca. 