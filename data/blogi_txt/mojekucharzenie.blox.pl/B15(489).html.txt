To moja druga propozycja do wielkanocnej akcji Olgi. Jeżeli lubicie połączenie mięty z czekoladą, to ten oryginalny sernik na pewno będzie Wam smakował. Jest bardzo delikatny, o kremowej konsystencji, z ukrytymi gdzieniegdzie kawałeczkami miętowych czekoladek. Trochę ciężko się go kroiło, trudno było uzyskać w miarę zgrabne kawałki [ trafił mi się wyjątkowo wilgotny ser ] - za to smak wynagrodził w 100 % niedociągnięcia w wyglądzie :) Polecam !  Przepis Krystyny9 z  forum cincin.      Składniki ( na tortownicę o średnicy 20 cm ) : spód :  1 op. ciastek digestive 225 g [ u mnie Krakuski zbożowe ] 60-70 g masła 4-5 czekoladek After Eight  masa serowa :  700 g sera śmietankowego 100 ml śmietany kremówki 1 op. czekoladek After Eight [ wyjąć 4-5 sztuk do zrobienia spodu ] 3 duże jajka 3 łyżki mąki pszennej [ z lekką górką ] 0,5-1 szklanki cukru [ dałam ok.0,75 szkl. ] 2 łyżeczki ekstraktu waniliowego  wierzch śmietanowy : ok. 300 g gęstej śmietany [ u mnie 18% zmieszana z 36% ] opcjonalnie : 1 łyżka cukru + 1 łyżeczka ekstraktu waniliowego Ciastka pokruszyć drobno, wymieszać je z rozpuszczonym masłem i czekoladkami pokrojonymi na małe kawałki. Mieszaniną wyłożyć spód i boki tortownicy. Wstawić do piekarnika nagrzanego do 180°C i podpiec przez ok.15 minut. Wyjętą z piekarnika tortownicę owinąć dokładnie z zewnątrz folią aluminiową [ bardzo szczelnie, bo sernik będzie pieczony w kąpieli wodnej ]. Ser śmietankowy wymieszać ze śmietaną i cukrem. Dodać jajka, mąkę i ekstrakt, ponownie wymieszać. Każdą czekoladkę przekroić na 4 części. 1/3 ilości czekoladek ułożyć na podpieczonym spodzie. Wylać na nie połowę masy serowej. Na masie ułożyć kolejne 1/3 czekoladek, zalać resztą masy. Na wierzchu ułożyć resztę czekoladek. Tortownicę z sernikiem wstawić do większego naczynia napełnionego gorącą wodą, która powinna sięgać do połowy wysokości tortownicy [ u mnie była to duża blacha ]. Wstawić do piekarnika nagrzanego do 160°C i piec przez około 1 godzinę 10 minut. Po tym czasie wyjąć sernik z piekarnika i na wierzch wyłożyć śmietanę [ można do niej dodać 1 łyżkę cukru i 1 łyżeczkę ekstraktu waniliowego ]. Wstawić sernik ponownie do piekarnika , który w tym momencie należy wyłączyć - i zostawić go w nim na 15 minut. Gotowy sernik ostudzić, a następnie wstawić do lodówki na co najmniej 6 godzin. 