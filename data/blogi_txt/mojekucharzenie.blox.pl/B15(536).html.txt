Mój trochę spóźniony przepis na Dzień Jabłka organizowany przez Tatter. Właściwie spóźniony jest tylko wpis, bo ciasto upiekłam wczoraj ;-)  To ulubiona szarlotka naszej rodziny, jej atutem jest krucha bezowa kołderka, pod którą kryją się pachnące cynamonem prażone jabłka. Szybko znika i rzadko kiedy udaje jej się przetrwać więcej niż dwa dni :-)      Składniki : ciasto : 2 szklanki mąki  12,5 dag margaryny ( pół kostki ) pół szklanki cukru 2 łyżeczki proszku do pieczenia 3 żółtka 3 łyżki śmietany beza :   3 białka   pół szklanki cukru   środek :  1 kg antonówek* 4-5 łyżek cukru 1-2 łyżeczki cynamonu    Jabłka obrać, pokroić na małe kawałki i wrzucić do garnka. Wlać 1-2 łyżki wody, przykryć i dusić na małym ogniu, aż się jabłka się rozpadną. Dodać cukier i cynamon, wymieszać. Przestudzić. Mąkę i schłodzoną margarynę posiekać razem. Dodać cukier i proszek do pieczenia, dalej siekać. Następnie dodać żółtka i śmietanę, zagnieść ciasto, ulepić z niego kulę i włożyć ją na około 30 minut do lodówki.   Schłodzone ciasto rozwałkować, wyłożyć do blachy ( wymiary 25 x 31 cm ) , ponakłuwać widelcem.  Podpiec w piekarniku nagrzanym do 220°C przez około 15-20 minut - do zrumienienia ( na termoobiegu w 200°C ok.10-15 minut ). W tym czasie białka ubić ze szczyptą soli. Następnie dodać cukier i ubijać, aż piana będzie sztywna. Na podpieczony spód wyłożyć uprażone jabłka, a na nie ubitą pianę. Wygładzić powierzchnię. Wstawić do piekarnika nagrzanego do 190°C i piec przez ok.30-40 minut.   * jeżeli lubicie grubą warstwę jabłek, to trzeba użyć 2 kg antonówek 