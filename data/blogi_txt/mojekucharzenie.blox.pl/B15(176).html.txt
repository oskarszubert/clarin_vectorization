Zaskakująco smaczna jarzynka - nie spodziewałam się, że ogórki na ciepło mogą być tak dobre. Jeszcze lepiej smakują na drugi dzień - o ile coś zostanie :) Przygotowanie trwa dosłownie chwilę. Przepis podany przez pinkink2 znalazłam w Galerii Potraw .      Składniki :  500 g świeżych ogórków 2 średnie pomidory 1 średnia cebula kilka gałązek kopru 60 ml śmietanki 36% [może być też zwykła kwaśna śmietana lub jogurt naturalny] sól , pieprz 2-3 łyżki oleju    Ogórki obrać i pokroić w kostkę. Cebulę obrać i drobno posiekać. Pomidory również pokroić w kostkę (można je wcześniej obrać ze skórki - ja tego nie robiłam). W rondelku rozgrzać olej i zeszklić na nim cebulę. Dodać pokrojone ogórki i pomidory. Dusić przez ok.15 minut (do miękkości) - jeżeli ogórki są mało soczyste, można je podlać odrobiną wody. Pod koniec duszenia dodać drobno pokrojony koperek i wlać śmietankę. Wymieszać, doprawić solą i pieprzem. Gotować jeszcze przez 1-2 minuty. Podawać na gorąco jako dodatek do obiadu. Tak przyrządzone ogórki po dodaniu kiełbasy lub mięsa mogą być samodzielnym daniem. 