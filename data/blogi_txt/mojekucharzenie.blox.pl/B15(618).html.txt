Marchewka jest warzywem, które najczęściej chrupie się na surowo, ewentualnie ze startej robi się surówkę czy podaje ugotowaną jako dodatek do obiadu. Postanowiłam spróbować, jak smakuje zupa zrobiona z tej pomarańczowej jarzynki. Przyrządzanie zupy znacznie ułatwił mi blender Philips, dzięki któremu zrobienie marchewkowego kremu trwało dosłownie chwilę. Gęsta, rozgrzewająca zupa-krem ma piękny pomarańczowy kolor, pachnie curry i jest lekko słodkawa. Dla zaostrzenia smaku dodałam trochę chili.  Przepis znalazłam na stronie Moja kuchnia.      Składniki ( na 6 porcji ) :  900 g drobno pokrojonej marchwi 1 cebula 4 szklanki bulionu warzywnego [użyłam bulionu drobiowego] 1 łyżka stołowa przyprawy curry 2 łyżki oleju roślinnego sól szczypta chili [mój dodatek] opcjonalnie : 2 szklanki wody   Cebulę drobno posiekać. W dużym garnku rozgrzać olej i podsmażyć na nim cebulę, aż stanie się miękka i szklista. Połączyć z przyprawą curry. Dodać pokrojoną marchew i dokładnie wymieszać. Dolać bulion, przykryć pokrywką garnek i gotować na małym ogniu przez ok.20 minut, aż marchewka zmięknie. Ugotowaną marchew z bulionem przełożyć do blendera i zmiksować na gładką masę. Przełożyć z powrotem do garnka, rozcieńczyć wodą do pożądanej konsystencji [pominęłam]. Doprawić do smaku solą i szczyptą chili. Można dodać odrobinę śmietany. 