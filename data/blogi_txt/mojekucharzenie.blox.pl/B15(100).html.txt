Szukałam ostatnio jakiegoś ciekawego przepisu na chlebek bananowy - i znalazłam taki, który przy okazji bardzo pasuje do zorganizowanego przez Joannę Festiwalu płatków owsianych. Ciasto jest bardzo wilgotne, mocno słodkie, o korzennym smaku - od siebie dodałam do niego pokrojone w kostkę jabłko. W komentarzach wyczytałam, że można dać do ciasta sok jabłkowy - tak też zrobiłam - i trochę się przestraszyłam, że wyjdzie mi zakalec, bo po 1 godzinie pieczenia ciasto było dość płynne (piekłam je w keksówce - gdyby się piekło w szerszej formie,być może byłoby gotowe po tym czasie). Tak czy inaczej w końcu się upiekło i zostało z apetytem zjedzone ;-) Przepis znalazłam na tej stronie.      Składniki :  90 g masła 200 g cukru ( polecam mniejszą ilość, bo ciasto jest bardzo słodkie ) 2 jajka 1 łyżeczka ekstraktu waniliowego 125 g mąki 80 g płatków owsianych błyskawicznych ( dałam zwykłe płatki górskie ) 1 łyżeczka sody pół łyżeczki soli 1 łyżeczka cynamonu 340 g rozgniecionych bananów 1 pokrojone w kostkę jabłko 60 ml mleka 80 g rodzynek(-nków) - zawsze mam problem z odmianą ;) 250 ml soku jabłkowego   Masło utrzeć z cukrem. Dodać jajka i ekstrakt waniliowy, ubijać, aż masa stanie się puszysta. Dodać banany, jabłko, mleko i sok jabłkowy - wymieszać. Wymieszać razem mąkę, płatki owsiane, sodę, sól i cynamon. Zmiksować z mokrymi składnikami. Dodać rodzynki, wymieszać. Przelać masę do natłuszczonej i wysypanej bułką tartą formy (u mnie keksówka o wymiarach 30x10 cm - ale polecam szerszą i płaską formę). Wstawić do piekarnika nagrzanego do 175°C i piec przez około 1 godzinę (u mnie ciasto potrzebowało 1,5 godziny). 