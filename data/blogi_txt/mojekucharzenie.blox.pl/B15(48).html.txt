Miękkie i puszyste drożdżowe bułeczki nadziewane powidłami. Niezbyt słodkie, dlatego dobrze smakują z nadzieniem - powidłami lub marmoladą i oprószone cukrem pudrem. Pyszne na ciepło, zaraz po upieczeniu - ale i po ostudzeniu dobrze smakują. Długo zachowują świeżość - o ile się uchowają ;) . Przepis znalazłam u Asi .      Składniki : ciasto :  500 g mąki 30 g świeżych drożdży 50 g cukru 250 ml letniego mleka 40 g masła 2 jajka - lekko roztrzepane pół łyżeczki soli  dodatkowo :  6 łyżek stopionego masła powidła śliwkowe cukier puder do posypania Do miski przesiać mąkę. Zrobić w niej dołek i wsypać pokruszone drożdże, zasypać połową cukru, wlać połowę ciepłego mleka i wymieszać z niewielką ilością mąki, aby uzyskać mieszankę o konsystencji gęstej śmietany. Odstawić na ok.20 minut, aż zaczyn podrośnie. Do podrośniętego zaczynu dodać pozostałe składniki i wyrobić gładkie, jednolite ciasto. Przykryć i odstawić w ciepłe miejsce do wyrośnięcia na ok. 1,5 - 2 godziny. Ciasto powinno podwoić swoją objętość. Wyrośnięte ciasto wyłożyć na oprószoną mąką stolnicę i krótko wyrobić. Jeżeli ciasto zbytnio się lepi, można podsypać trochę mąki. Uformować kulki o wadze ok.50 g [moje ważyły po 60g i wyszło ich 16 sztuk]. Każdą kulkę rozpłaszczyć, nałożyć na środek łyżeczkę powideł i dokładnie zlepić formując z powrotem kulkę. Dno tortownicy o średnicy 26 cm [u mnie kwadratowa forma o boku 23 cm] wyłożyć papierem do pieczenia. Boki wysmarować tłuszczem. Układać kulki ciasta blisko siebie, tak, aby się stykały. Przykryć ściereczką i odstawić do podwojenia objętości. Przed pieczeniem bułki posmarować roztopionym masłem. Jeżeli go trochę zostanie, należy polać nim bułeczki. Wstawić do piekarnika nagrzanego do 190°C i piec przez około 25-30 minut. Po upieczeniu wyjąć z formy i ostudzić na kratce. Ostudzone buchty posypać cukrem pudrem. wersja dla maszynistów : Drożdże rozetrzeć z łyżką cukru, wlać mleko i wymieszać z 2 łyżkami mąki. Odstawić do wyrośnięcia. Do wiaderka maszyny wlać wyrośnięty zaczyn, dodać jajka, masło, pozostały cukier i mąkę oraz sól. Nastawić program do wyrabiania i wyrastania ciasta (ok.1,5 godz.). Po tym czasie postępować z ciastem zgodnie z podanymi wyżej wskazówkami. 