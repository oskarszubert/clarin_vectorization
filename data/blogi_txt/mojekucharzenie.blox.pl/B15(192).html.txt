Ostatnio zachciało mi się gołąbków - dość dawno je robiłam i zdążyliśmy się już stęsknić za ich smakiem . Ugotowałam cały garnek i mam cichą nadzieję , że uda się chociaż ze dwa lub trzy zamrozić "na zaś"  ;)         Składniki :   1 kapusta włoska  ( może być też zwykła biała )  na farsz :  30-40 dag suchego ryżu 40 dag mielonego mięsa  2-3 cebule sól , pieprz tłuszcz do smażenia vegeta [ opcjonalnie ]          Ryż ugotować na sypko . Cebulkę posiekać w kostkę , podsmażyć razem z mięsem na patelni . Podsmażone mięso z cebulką dodać do ugotowanego ryżu , wymieszać , doprawić solą i pieprzem do smaku .          Z kapusty wyciąć głąb i delikatnie pozdejmować liście , starając się ich nie uszkodzić . Pościnać zgrubiałe części . W garnku zagotować wodę , do wrzątku wkładać liście na ok.1 minutę - tak , żeby zmiękły . Odsączyć .        Na sparzone , miękkie liście nakładać farsz , zwijać gołąbki .  W dużym garnku położyć na spód liście kapusty ( dzięki temu gołąbki się nie przypalą ) , a na nich układać dość ciasno gołąbki . Wyszły mi dwie warstwy . Oprószyć z wierzchu vegetą i wlać około 0,5 l wody . Przykryć i gotować na małym ogniu , aż kapusta zmięknie ( w razie czego można dolać trochę wody ) . U mnie to było około 1,5 godziny . Podawać polane sosem pomidorowym lub grzybowym . 