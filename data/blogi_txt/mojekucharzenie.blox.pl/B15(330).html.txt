Ten przepis kusił mnie już bardzo długo , ale jakoś nie mogłam się za niego zabrać. Nawet krówki już kupiłam - mało brakowało, żeby nie doczekały pieczenia - ostatnio w tajemniczych okolicznościach zaczęły znikać ;) . W końcu dzisiaj postanowiłam upiec te pyszne mufinki.  Delikatne kawałeczki jabłek i złociste krówki zatopione w śmietankowo-maślanym cieście , i do tego chrupiące kawałki orzechów - i to wszystko zebrane w jednej małej mufince :)   Przepis na nie podała Margot z forum cincin, a oryginał jest tutaj.      Składniki :  100 g roztopionego masła 2 jajka , roztrzepane 100 ml mleka 150 ml kwaśnej śmietany 300 g mąki 100 g złocistego cukru trzcinowego [ dałam 30 g demerary + 70 g białego cukru ] 2 łyżeczki proszku do pieczenia 1 łyżeczka sody 300 g jabłek , obranych i pokrojonych w kosteczkę 50 g grubo posiekanych orzechów [ w oryginale pekan , ja dałam włoskie ]  100 g cukierków toffi - posiekanych [ u mnie krówki - tak samo jak u Margot :) ]   W jednej misce wymieszać suche składniki : przesianą mąkę, proszek do pieczenia, sodę i cukier. W drugiej mokre: mleko, śmietanę, jajka i masło. Wlać mokre składniki do suchych, wymieszać tylko do połączenia składników . Połączyć z pokrojonymi jabłkami i posiekanymi orzechami oraz krówkami.  Formę mufinkową wyłożyć papilotkami. Do każdej foremki nakładać porcję ciasta. Wstawić do piekarnika nagrzanego do 200°C i piec przez około 25 minut. 