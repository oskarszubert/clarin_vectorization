To chyba jedna z najprostszych w przygotowaniu tart - nie jest nam potrzebna forma, wystarczy duża piekarnikowa blacha, arkusz papieru do pieczenia i wałek :) Nie dość, że łatwa do zrobienia, to jeszcze pyszna !  Przepis Bajaderki z forum CinCin, znaleziony u Kaś .       Składniki : ciasto :  1 i 1/4 szklanki mąki pszennej 2 łyżki cukru 125 g zimnego masła, pokrojonego na kawałki 3 łyżki lodowatej wody szczypta soli  nadzienie :  4 duże jabłka [obrane, przekrojone na połówki i każda połówka pokrojona na 6 plasterków] 6 łyżek cukru [4 + 2 ] 1/3 łyżeczki cynamonu 1 łyżka mąki 2 łyżki roztopionego masła  na wierzch : 1 jajko 1 łyżka grubego cukru kryształu 4 łyżki dżemu morelowego Przygotować ciasto : mąkę wymieszać z cukrem i solą, dodać masło i posiekać, aż masło zmieni się w grudki [można siekać nożem lub w malakserze]. Dodać 2 łyżki wody, wymieszać, aż ciasto zacznie się łączyć. Jeżeli nadal jest suche, stopniowo dodawać pozostałą łyżkę wody. Z ciasta uformować kulę, spłaszczyć, zawinąć w folię plastikową i włożyć do lodówki na co najmniej 1 godzinę. Nadzienie : 4 łyżki cukru połączyć z cynamonem, posypać jabłka i wymieszać. Pozostałe 2 łyżki cukru wymieszać z łyżką mąki w małej miseczce. Schłodzone ciasto wyjąć z folii i rozwałkować bezpośrednio na papierze do pieczenia na kształt krążka o średnicy 32 cm. Papier z rozwałkowanym ciastem przenieść na dużą płaską blachę do pieczenia. Ciasto posypać mieszanką cukru i mąki pozostawiając na brzegu czysty 5 cm margines. Jabłka ułożyć plasterek przy plasterku w kółko [nadal zostawiając 5 cm margines wolny]. Polać roztopionym masłem. Zawinąć brzeg ciasta na jabłka, robiąc zakładki [nie martwiąc się, że jest nierówno]. Posmarować brzeg ciasta roztrzepanym jajkiem i posypać grubym cukrem. Wstawić do piekarnika nagrzanego do 200°C i piec przez ok.40-45 minut, aż jabłka zmiękną i ciasto się ładnie zarumieni. Upieczoną tartę wyjąć z piekarnika i posmarować jabłka podgrzanym dżemem morelowym. Pozostawić ciasto na blasze do ostygnięcia. Ostudzone przełożyć delikatnie na duży talerz lub paterę. 