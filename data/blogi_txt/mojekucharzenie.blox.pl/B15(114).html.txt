Niedawno dostałam sympatycznego maila od Marty, która przysłała mi dwa smakowite cynamonowe przepisy. Pierwszym, który postanowiłam wypróbować był przepis na ciasto cynamonowe z jabłkami. Już w trakcie przygotowywania składników okazało się , że robiłam kiedyś podobne ciasto - była to wiewiórka. Jednak wersja Marty dużo bardziej mi smakuje - cynamon, prażone orzechy i rodzynki powodują, że ciasto nabiera wyjątkowego smaku. Dodatkową zaletą jest to, że bardzo łatwo je zrobić :) Składniki : szklanka = 250 ml  2 szklanki mąki 1 szklanka cukru 4 jajka 3 płaskie łyżeczki proszku do pieczenia 2/3 szklanki oleju 3 czubate łyżeczki cynamonu 4-5 jabłek 60 g orzechów włoskich 50 g rodzynek  do posypania :  50 g migdałów w płatkach Jabłka obrać i pokroić w kostkę o boku 1,5 cm. Orzechy włoskie posiekać i uprażyć na suchej patelni. Rodzynki sparzyć i odsączyć na sitku. Mąkę wymieszać z proszkiem do pieczenia i cynamonem - przesiać przez sito. Rodzynki i orzechy oprószyć 1 łyżką mąki. Jajka utrzeć z cukrem (przez ok. 4 minuty). Następnie nadal miksując dodawać stopniowo mąkę z proszkiem i cynamonem na zmianę z olejem. Utrzeć na gładką masę. Do masy dodać oprószone mąką bakalie oraz pokrojone jabłka i dokładnie wymieszać. Przełożyć ciasto do wyłożonej papierem do pieczenia formy o wymiarach 31 x 26 cm [ u Marty 24 x 28 cm ].  Wyrównać powierzchnię i posypać obficie płatkami migdałowymi. Wstawić do piekarnika nagrzanego do 180°C i piec przez około 50-60 minut. 