Lekka, biszkoptowa babka o waniliowym smaku. Dość słodka - dla przełamania słodyczy można polać ją roztopioną gorzką czekoladą. Przepis ze starego numeru Poradnika Domowego.      Składniki : 6 jajek cukru tyle, ile zaważy 6 jajek mąki tyle, ile zaważą 4 jajka masła tyle, ile ważą 2 jajka cukier waniliowy 1 łyżeczka proszku do pieczenia    Masło roztopić i ostudzić. Oddzielić białka od żółtek. Białka ubić na sztywną pianę ze szczyptą soli. Pod koniec ubijania dodać cukier i utrzeć na puch. Do białek ubitych z cukrem wlać żółtka, zmiksować. Cały czas miksując stopniowo wsypywać przesianą mąkę wymieszaną z proszkiem do pieczenia oraz cukier waniliowy. Ubitą masę zmiksować z ostudzonym masłem. Wlać do formy* wyłożonej papierem do pieczenia lub wysmarowanej masłem i oprószonej bułką tartą. Wstawić do piekarnika nagrzanego do 180-190°C** i piec przez około 45 minut [lub do suchego patyczka].   * ponieważ w przepisie nie było podanych wymiarów formy, postanowiłam użyć keksówki o wymiarach 35x12 cm. Jednak polecam użycie szerokiej, niskiej blachy - w keksówce pieczenie trwa dłużej - moja babka spędziła w piekarniku 1 godzinę i 15 minut [ co zresztą widać po mocno przypieczonym wierzchu ;) ] . ** w oryginalnym przepisie podano, że ciasto należy wstawić do średnio nagrzanego piekarnika - wg "Kuchni Polskiej" to ok. 180-200°C 