Już od dłuższego czasu miałam ochotę na zwykłą babkę piaskową - i ciągle odkładałam jej upieczenie . W końcu się zmobilizowałam i dzisiaj ją upiekłam  . Skorzystałam z przepisu zamieszczonego na forum cincin przez  Ewę . Miałam okazję próbować babki w jej wykonaniu , więc wiedziałam , że to ciasto jest smaczne . Ewa robi ją z aromatem cytrynowym , ja postanowiłam upiec babkę marmurkową z dodatkiem kakao i aromatu waniliowego.   Wyszła dokładnie taka , na jaką od dawna miałam ochotę - sypka , pachnąca wanilią i kakao - ot , takie łatwe i dobre ciasto do kawy . Polecam !      Składniki :  4 jajka 1 szklanka cukru 1 szklanka mąki pszennej 3/4 szklanki mąki ziemniaczanej 1,5 łyżeczki proszku do pieczenia 1 margaryna - rozpuszczona i ostudzona aromat waniliowy 2 łyżki gorzkiego kakao  Jajka utrzeć z cukrem , nadal miksując stopniowo dodawać obie mąki wymieszane z proszkiem do pieczenia . Do masy wlać rozpuszczoną margarynę , zmiksować i dodać aromat waniliowy .  Odlać 1/3 część ciasta , dodać do niej kakao i zmiksować .  Formę keksową [ u mnie 35 x 11 cm ] wysmarować margaryną i oprószyć bułką tartą . Wlać jasne ciasto , następnie wyłożyć ciemne ciasto na całej długości . Wstawić do piekarnika nagrzanego do 180°C i piec około 40-50 minut [ u mnie potrzebowało 65 minut ] . 