Już dawno chciałam ją zrobić , ale dość długo trwało, zanim odważyłam się spróbować. Podobno moja babcia piekła świetną babkę parzoną - pomyślałam, że może ciut tych zdolności przekazała mi w genach - i upiekłam taką babę na Wielkanoc. Skorzystałam z przepisu z "Kuchni polskiej" - i chociaż nie zrobiłam tak bogatej wersji jak w oryginale, to i tak ciasto było pyszne. Babka jest delikatna i długo zachowuje świeżość, do tego pięknie pachnie cytryną i wanilią. Z braku dużej formy babkowej upiekłam ją w tortownicy z kominkiem - dzięki temu piekła się o połowę krócej :)      Składniki :  500 g mąki ok. 250 ml mleka 60 g świeżych drożdży  5 żółtek 150 g cukru 100 g masła lub margaryny - roztopione i ostudzone 50 g rodzynków 50 g skórki pomarańczowej szczypta soli skórka otarta z 1 cytryny aromat waniliowy    120-150 g mąki zalać wrzącym mlekiem, starannie rozetrzeć, żeby nie było grudek, przykryć. Gdy masa przestygnie [ u mnie to był raczej placuszek ;) ] , połączyć ją z rozmieszanymi z łyżką cukru drożdżami i zostawić w ciepłym miejscu do wyrośnięcia.  Żółtka utrzeć z cukrem na pulchną masę, dodać do wyrośniętego rozczynu, wsypać resztę przesianej mąki i starannie wyrobić ręką wybijając ciasto, aby weszło jak najwięcej powietrza. Ciasto powinno być dość luźne.  Gdy w cieście pojawią się pęcherzyki powietrza i jest gładkie, lśniące i odchodzi od ręki, należy zacząć wlewać po trochu stopione masło i dalej wyrabiać. Następnie dodać opłukane rodzynki, posiekaną skórkę pomarańczową, szczyptę soli, skórkę z cytryny i aromat waniliowy, starannie wymieszać.   Wyrobione ciasto nałożyć do dwukrotnie posmarowanych tłuszczem i obsypanych maką foremek do 1/3 wysokości. Przykryć i odstawić w ciepłe miejsce do wyrośnięcia. Ciasto rośnie dość wolno. Gdy jego objętość zwiększy się dwukrotnie, wstawić do piekarnika nagrzanego do 180°C i piec przez około 1 godzinę. Sprawdzić patyczkiem - jeżeli po wyjęciu z ciasta jest suchy, babka jest gotowa.  Po wyjęciu z piekarnika lekko przestudzić ciasto i ostrożnie wyłożyć z formy na deseczkę. Oprószyć cukrem pudrem.       Moje uwagi :  Ciasto wyrabiałam najpierw ręcznie, a po dodaniu do masy utartych z cukrem żółtek i mąki wrzuciłam je do maszyny do chleba [ program "wyrabianie ciasta" ] , kiedy maszyna wymieszała składniki , zaczęłam stopniowo dolewać stopione masło. Następnie dodałam bakalie. Wyrobione ciasto wyrastało raz w maszynie, a potem drugi raz już w formie.   Formę smarowałam stopionym masłem, a gdy zastygło, posmarowałam jeszcze raz. Mąką nie oprószałam ,bo zapomniałam :)  Ciasto w dużej tortownicy z kominkiem piekło się dużo krócej niż w tradycyjnej babkowej formie  - wystarczyło 30 minut [ po 15 minutach już zaczęło się rumienić ].             Ten wpis bierze udział w Konkursie z Jajem! pod patronatem zPierwszegoTloczenia.pl” 