Dziś obchodzimy World Bread Day czyli Światowy Dzień Chleba. Postanowiłam dołączyć do świętujących i uczcić dzisiejsze chlebowe święto piekąc swój mały makowy bochenek :)  Chlebek bardzo ładnie rośnie, jest delikatny, lekko słonawy. Jeżeli chcecie jeść go ze słodkimi dodatkami, radziłabym zmniejszyć ilość soli do 1 łyżeczki. przepis znalazłam kilka lat temu na forum izbushka.com - niestety nie udało mi się odnaleźć linka. Składniki :  350 g mąki pszennej [u mnie typ 650] 210 ml mleka 2 łyżki maku 2 łyżeczki drożdży instant [7g] 1,5 łyżki masła w temperaturze pokojowej 1,5 łyżeczki płynnego miodu 1,5 łyżeczki soli [można dać trochę mniej]    wersja dla "maszynistów" : Wszystkie składniki umieścić w misie maszyny do pieczenia chleba w kolejności : mokre, suche, a na końcu drożdże. Nastawić program "wyrabianie z wyrastaniem" (ok.1,30 h). Wyrośnięte ciasto przełożyć na blat, odgazować i uformować okrągły bochenek. Ułożyć go na blasze wyłożonej papierem do pieczenia, przykryć ściereczką i odstawić do wyrośnięcia na ok.1 godzinę. Wierzch wyrośniętego bochenka ponacinać ostrym nożem. Wstawić do piekarnika nagrzanego do 200°C i piec przez ok.30 minut [lub do zrumienienia się skórki]. Upieczony chleb ostudzić na kratce. Chleb dołączam do akcji Zorry - World Bread Day 2013 