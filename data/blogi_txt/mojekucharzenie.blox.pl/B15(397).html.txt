... czyli ciasto dla cierpliwych. Jego przygotowanie trwa trzy tygodnie, ponieważ po upieczeniu piernik musi trochę poleżakować . Powiem Wam, że warto poczekać - jest pyszny! Przepis znalazłam u Joli, pochodzi z forum cincin, na którym zaprezentowała go ewalukas.      Składniki :  500 g mąki 250 g cukru 250 g miodu 30 ml wódki 2 jajka czubata łyżka masła 1 łyżeczka przyprawy do piernika 2 łyżki kakao 1 łyżeczka sody 150 g suszonych śliwek 100 g rodzynek  dodatkowo :  50 ml kawy rozpuszczalnej 100 ml wódki polewa czekoladowa powidła śliwkowe    Śliwki namoczyć, osączyć i pokroić. Miód z cukrem i przyprawą do piernika rozpuścić w rondelku. Dodać masło, przestudzić. Do przestudzonej masy wbić jajka, wymieszać. Dodać mąkę, sodę rozpuszczoną w 1/3 szklanki wody, wódkę, kakao, śliwki i rodzynki. Wyrobić ciasto, przełożyć do keksówki o wymiarach 40x12 cm wyłożonej papierem do pieczenia lub wysmarowanej masłem. Wstawić do piekarnika nagrzanego do 200°C i piec przez 60 minut. Upieczone ciasto ostudzić i wyjąć z formy, a następnie zawinąć w folię i odłożyć w chłodne miejsce na tydzień. Po tygodniu ciasto wyjąć z folii, ponakłuwać wykałaczką i nasączyć kawą wymieszaną z 50 ml wódki. Zawinąć w folię i odłożyć na kolejny tydzień. Po tygodniu przekroić, nasączyć pozostałą wódką, przełożyć powidłami i połączyć obie części. Polać piernik polewą czekoladową. Gdy polewa zastygnie, piernik ponownie zawinąć w folię i odłożyć na kolejny tydzień. 