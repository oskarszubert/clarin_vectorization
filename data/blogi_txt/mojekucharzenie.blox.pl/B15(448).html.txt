Z okazji Międzynarodowego Dnia Czekolady nie mogło się pojawić nic innego :) Tym razem nietypowo, bo to nie moja twórczość. Prezentowany deser został własnoręcznie wykonany przez moje dziecię. Córcia znalazła przepis na youtube i męczyła mnie, żeby go przetestować. Wypadające dzisiaj czekoladowe święto było idealną okazją do jego wypróbowania. Nutellowy pudding robi się błyskawicznie - wystarczy zmiksować składniki, przelać do foremek i wstawić na kilkanaście minut do piekarnika. A chwilę później można się delektować pysznym deserem :) Polecam zrobić deser od razu z podwójnej porcji - dwie kokilki to zdecydowanie za mało ;)      Składniki (na 2 porcje ) :  2 łyżki mąki 1/4 łyżeczki proszku do pieczenia 1 łyżka kakao 1,5 łyżki cukru 2 jajka 1,5 łyżki mleka 1,5 łyżki oleju 2 łyżki nutelli    Do wysokiego kubka z miarką  wsypać kolejno suche składniki, a potem mokre. Zmiksować. Przelać do kokilek lub żaroodpornych szklanek [użyłam kokilek, napełniłam je do 3/4 wysokości - a właściwie to dziecię użyło, ja tylko wyciągnęłam je z szafki :)], wstawić do piekarnika nagrzanego do 180°C i piec przez ok. 10-15 minut [ u mnie 20 minut ]. Można jeść na gorąco lub na zimno - u nas pudding zniknął, zanim zdążył ostygnąć ;) 