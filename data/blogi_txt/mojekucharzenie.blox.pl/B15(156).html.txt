Czy uwierzycie, że jeszcze nigdy nie robiłam przecieru pomidorowego ?! To był mój pierwszy raz :) Nie mam pojęcia, dlaczego dopiero teraz - tym bardziej, że bardzo dużo go używam w kuchni, najczęściej do sosu pomidorowego albo do zupy.  Nie mam zbyt wiele miejsca do przechowywania przetworów, więc postanowiłam zrobić chociaż kilka słoiczków. Do przecieru użyłam pomidorów lima, które na moim bazarku sprzedawane są pod nazwą "jajo' ;) , ale mogą to być każde inne pomidory.      Składniki :  bardzo dojrzałe, najlepiej mięsiste pomidory sól  Pomidory umyć i ponacinać na krzyż. Sparzyć wrzątkiem, a następnie obrać ze skórki. Pokroić na cząstki i usunąć szypułki. Włożyć do dużego, szerokiego garnka, przykryć i gotować przez kilkanaście minut na średnim ogniu (pomidory mają się rozgotować). Rozgotowane pomidory przetrzeć przez sito (można użyć miksera z przystawką do przecierania - bardzo ułatwia pracę). Wlać z powrotem do garnka, doprawić do smaku solą. Gotować na średnim ogniu (nie przykrywając garnka), aż przecier zgęstnieje. Gorący przecier wlać do wyparzonych słoików lub buteleczek, zakręcić. Pasteryzować przez 15 minut. 