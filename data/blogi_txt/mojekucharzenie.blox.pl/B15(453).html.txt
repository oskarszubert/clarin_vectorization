Smaczne, choć niezbyt fotogeniczne danie. Do szybkiego przyrządzenia - wystarczy kilkanaście minut. Od dawna miałam ochotę na wypróbowanie tego przepisu.  Trochę się obawiałam podczas przygotowywania, czy to będzie jadalne, bo zapach unoszący się początkowo z garnka nie był zbyt zachęcający ;) Efekt pozytywnie mnie zaskoczył.  przepis z książki Nigellissima - Nigella Lawson      Składniki :  250 g makaronu orzo [drobny makaron w kształcie ziarenek ryżu]* 150 g mrożonego zielonego groszku 150 g pancetty [użyłam szynki serrano] 2 łyżki oliwy czosnkowej 625 ml wrzątku sól łyżka miekkiego masła 2 łyżki startego parmezanu    W dużym rondlu lub patelni o grubym dnie [średnica ok.22 cm] rozgrzać oliwę, wrzucić pokrojoną pancettę/szynkę, podsmażyć, aż się zrumieni. Dodać groszek i smażyć przez minutę cały czas mieszając. Do podsmażonych składników wsypać makaron, wymieszać, zalać 500 ml wrzątku, delikatnie posolić [nie za dużo, bo szynka i parmezan są słone]. Zmniejszyć płomień i gotować przez 10 minut, od czasu do czasu mieszając i dolewając trochę wrzątku z czajnika. Makaron jest gotowy, gdy wchłonie wodę i jest miękki - jeżeli tak się nie stanie po 10 minutach, dolać jeszcze nieco wrzątku i chwilę dłużej pogotować, często mieszając [pod koniec gotowania potrawa może przywierać do dna garnka].  Do gotowego makaronu dodać masło i parmezan, dokładnie wymieszać, doprawić do smaku i od razu podawać.   *można również użyć innego drobnego makaronu, wtedy czas gotowania może się trochę różnić od podanego w przepisie 