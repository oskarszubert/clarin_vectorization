Bardzo smaczny i prosty deser dla wielbicieli kokosowych smaków. Słone krakersy połączone ze słodkim kremem budyniowym tworzą wbrew pozorom naprawdę zgrany duet :) Przepis znalazłam na tej stronie.      Składniki :  0,5 l mleka 200 g masła 3/4 szklanki cukru 1 cukier waniliowy 2 płaskie łyżki mąki pszennej 2 czubate łyżki mąki ziemniaczanej 2 żółtka 100 g wiórków kokosowych 2 op. słonych krakersów [ u mnie Lajkonik ] pół szklanki płatków migdałowych   Żółtka utrzeć mikserem z 1/2 szklanki cukru i cukrem waniliowym. Dodać mąkę pszenną, mąkę ziemniaczaną i 1/2 szklanki mleka i razem zmiksować. Resztę mleka zagotować z pozostałym cukrem. Na wrzące mleko wlać masę jajeczną, wymieszać i gotować, aż uzyska konsystencję budyniu. Ostudzić. Miękkie masło utrzeć na puszystą masę, następnie wciąż ucierając stopniowo dodawać ostudzony budyń. Na koniec do masy wsypać wiórki kokosowe i wymieszać. Na dnie średniej wielkości blachy [ u mnie 30 x 25 cm ] rozłożyć warstwę krakersów. Na krakersach rozłożyć 1/3 masy, następnie warstwę krakersów, znów 1/3 masy, warstwę krakersów i resztę masy. Wierzch ciasta posypać płatkami migdałowymi ( zamiast płatków mogą być wiórki kokosowe ). Gotowe ciasto wstawić do lodówki na kilka godzin (a najlepiej na całą noc, wtedy krakersy odpowiednio zmiękną). 