Miałam wielkie plany związane z Cytrusowym Tygodniem, niestety jak to w życiu, z planów wyszły nici :( Wszystko się pozmieniało przez plagę przeziębień, które przetoczyły się przez mój dom. Mając w gardle wielkiego, kolczastego jeża nie myśli się o tak przyziemnych sprawach jak jedzenie... Mimo to postanowiłam przygotować choć jedno proste danie na zakończenie cytrusowej zabawy. Już kiedyś piekłam te pomarańczowe mufinki z przepisu Evenki - i bardzo wszystkim smakowały. Tym razem postanowiłam wzbogacić je o marcepan i czekoladową polewę - dzięki temu smakują bardzo świątecznie :)       Składniki ( na 12 mufinek ) : szklanka = 250 ml   2 szklanki mąki 2 łyżeczki proszku do pieczenia 1/4 łyżeczki sody szczypta soli 3/4 szklanki cukru 1 łyżka startej skórki pomarańczowej 2/3 szklanki soku pomarańczowego pół szklanki stopionego masła ( ok.110-120 g ) 2 jajka 140 g marcepana ( 2 chlebki marcepanowe po 70 g każdy ) do dekoracji :  1 tabliczka gorzkiej czekolady kandyzowana skórka pomarańczowa   W jednej misce wymieszać suche składniki : mąkę, cukier, proszek, sodę, sól . W drugiej wymieszać mokre: sok pomarańczowy, jajka, skórkę pomarańczową i roztopione, ostudzone masło. Wlać mokre składniki do suchych, krótko wymieszać. Nakładać po łyżce ciasta do foremek mufinkowych, następnie do każdej foremki wkładać po kawałku marcepana i przykrywać resztą ciasta. Wstawić do piekarnika nagrzanego do 180°C i piec przez około 20-25 minut. Po upieczeniu ostudzić na kratce. Ostudzone mufinki posmarować roztopioną w kąpieli wodnej czekoladą i posypać kandyzowaną skórką pomarańczową. 