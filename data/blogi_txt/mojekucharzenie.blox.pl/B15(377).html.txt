Zawsze ciekawiło mnie, jak smakuje pascha. W ubiegłym roku spróbowałam jej po raz pierwszy i jej smak mnie zachwycił - więc postanowiłam, że przygotuję ją na tegoroczną Wielkanoc. W moim rodzinnym domu nie było takiej tradycji - na świątecznym stole królowały mazurki, serniki, drożdżowe baby i makowce :) Skorzystałam z przepisu Agnieszki Kręglickiej podanego na stronie ugotuj.to .  Paschę postanowiłam podać w towarzystwie konfitury z czarnej porzeczki (miałam okazję spróbować podobnego połączenia w jednej z restauracji pani Agnieszki - pascha była tam podawana z musem porzeczkowym). Po prostu niebo w gębie ! :) Składniki :  2 litry mleka laska wanilii 0,5 l kwaśnej śmietany 6 jajek 250 g miękkiego masła 3/4 szklanki cukru pudru bakalie Bakalie drobno pokroić (jeżeli są suche, to wcześniej je namoczyć, a następnie osuszyć). Jajka roztrzepać ze śmietaną. Mleko zagotować z rozciętą laską wanilii. Do wrzącego mleka powoli wlewać roztrzepane ze śmietaną jajka. Gotować, mieszając, aż cały płyn w garnku podzieli się na ser i serwatkę. Ostudzić, usunąć wanilię. Cedzak wyłożyć podwójną warstwą gazy i odcedzić ser. Dobrze go odcisnąć, najlepiej zostawić na noc na cedzaku, a rano docisnąć. Serek powinien być sypki. Masło zmiksować z cukrem pudrem. Do makutry lub miski wrzucić ser, stopniowo dodawać masło i ucierać, aż powstanie krem o dość jednolitej konsystencji. Można to zrobić przy pomocy miksera. Do masy dodać bakalie, wymieszać. Miskę wyłożyć gazą, a następnie napełnić kremem i wstawić do lodówki. Kiedy stężeje, przewrócić miskę na talerz do góry dnem, zdjąć gazę i udekorować. 