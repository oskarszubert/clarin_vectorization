Delikatny, kremowy sernik z kawałeczkami słodkich gruszek, przykryty warstwą kajmaku z wiórkami czekolady - to pyszny deser, nie tylko na niedzielę :)  Przepis Anny-Marii znalazłam na blogu Moje pasje. W oryginale sernik był pieczony w kąpieli wodnej (jest wtedy delikatniejszy i bardziej kremowy), ja upiekłam go w tradycyjny sposób.      Składniki (na tortownicę o średnicy 24cm) : spód :  350 g herbatników czekoladowych [można je zastąpić maślanymi z dodatkiem 2 łyżek kakao] 120 g masła karmelizowane gruszki :  3 twarde gruszki 2 łyżki masła 2 łyżki cukru 2 szczypty imbiru  masa serowa :  1 kg białego sera trzykrotnie mielonego 200 g cukru pudru 4 jajka 3 łyżeczki ekstraktu waniliowego ziarenka z 1 laski wanilii 2 łyżki gęstej śmietany 2 łyżki soku z cytryny  wierzch :  3-4 łyżki masy kajmakowej płatki lub wiórki czekoladowe    Gruszki obrać i wypestkować. Pokroić na ćwiartki, a następnie każdą z ćwiartek na 4 kawałki. Masło rozgrzać na patelni i wrzucić gruszki. Posypać je 1 łyżką cukru i szczyptą imbiru. Kilka minut smażyć, a następnie odwrócić. Drugą stronę również posypać cukrem i imbirem. Gruszki smażyć do momentu, aż staną się szkliste i lekko rumiane (uważać, aby ich nie przypalić !). Gotowe gruszki przełożyć na pergamin i ostudzić. Masło roztopić. Ciasteczka zmielić na pył (najlepiej blenderem), dodać roztopione masło, wymieszać.  Tortownicę wyłożyć papierem do pieczenia, a następnie wylepić dno i boki masą ciasteczkową. Na czas przygotowywania masy serowej wstawić do lodówki. Ser utrzeć mikserem razem z cukrem. Następnie dodać sok z cytryny, jajka, śmietanę, ziarenka i ekstrakt z wanilii. Zmiksować. Do masy serowej dodać gruszki i delikatnie wymieszać. Masę przelać do przygotowanej tortownicy. Wstawić do piekarnika nagrzanego do 170°C i piec przez ok.50-55 minut.  Upieczony sernik wystudzić, a następnie wstawić do lodówki na całą noc. Następnego dnia posmarować wierzch sernika kajmakiem i posypać wiórkami czekolady. 