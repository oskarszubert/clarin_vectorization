Skoro dziś obchodzimy Dzień Czekolady, nie mogłam opublikować innego przepisu niż ten na czekoladową babkę :) Ciasto jest pyszne - delikatne, niezbyt suche, o wyczuwalnym smaku orzechów laskowych. Dodatek polewy czekoladowej jeszcze ten smak wzbogaca. To pyszny deser, który spodoba się wielbicielom czekolady :) Przepis znalazłam u Dorotus .       Składniki : ciasto :  120 g miękkiego masła lub margaryny 150 g nutelli 5 jajek [oddzielnie białka i żółtka] 190 g drobnego cukru 3/4 szklanki mąki pszennej 1 szklanka zmielonych orzechów laskowych 1 łyżka kakao 3 łyżeczki proszku do pieczenia 4 łyżki mleka (60ml)  polewa :  100 g gorzkiej czekolady 50 g masła    Masło utrzeć mikserem na jasną, puszystą masę. Cały czas ucierając stopniowo wsypywać cukier, a potem nutellę. Następnie do masy kolejno dodawać po jednym żółtku cały czas miksując. Dodać przesianą mąkę wymieszaną z proszkiem do pieczenia, kakao, orzechy i mleko. Zmiksować. Białka ubić na sztywną pianę i delikatnie wmieszać do masy. Ciasto przelać do posmarowanej tłuszczem i oprószonej bułką tartą formy z kominkiem [o średnicy 24cm]. Wstawić do piekarnika nagrzanego do 160°C i piec przez 20 minut. Następnie temperaturę zwiększyć do 170°C i piec ciasto jeszcze przez 30 minut, lub dłużej- do suchego patyczka. Zrobić polewę : czekoladę roztopić w kąpieli wodnej, dodać masło i wymieszać. Ciepłą polewą polać ostudzone ciasto. 