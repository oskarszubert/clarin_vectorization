Bardzo smaczna odmiana ruskich pierogów. Zamiast twarogu dodaje się bryndzę, dzięki temu pierogi mają ostrzejszy smak i są bardziej słone. Przepis z programu "Podróże kulinarne Roberta Makłowicza" z odcinka pod tytułem "Krynicki smak" znalazłam na tej stronie.  To moja szósta propozycja do akcji "Gotujemy po polsku" pod patronatem serwisu zPierwszegoTloczenia.pl Składniki : ciasto :  350 g mąki pszennej pół szklanki letniej wody 1 jajko szczypta soli 1 łyżeczka oleju  farsz :  250 g ugotowanych ziemniaków 200 g bryndzy [ dałam 250 g ] 1 cebula pół łyżeczki masła sól , pieprz    Cebulę pokroić w drobną kostkę i usmażyć na maśle na złoto. Ugotowane ziemniaki przecisnąć przez praskę lub zmielić. Połączyć z bryndzą , dodać podsmażoną cebulę, wymieszać. Doprawić pieprzem i solą (z solą ostrożnie, bo bryndza jest dość słona). Zagnieść ciasto z podanych składników - powinno być jednolite i elastyczne. Rozwałkować na cienki placek, wycinać szklanką krążki, nakładać na nie po łyżce farszu i zlepiać.  W dużym garnku zagotować wodę z 2 łyżeczkami soli i łyżką oleju. Na wrzątek wrzucać partiami pierogi, zamieszać, przykryć. Gdy wypłyną , gotować jeszcze przez 2-3 minuty. Wyjmować łyżką-cedzakiem, odsączać i układać na talerzu. Podawać z gęstą, kwaśną śmietaną lub z podsmażoną cebulką. 