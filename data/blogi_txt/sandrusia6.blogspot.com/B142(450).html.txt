Nowotwór mózgu u dzieci   Z inicjatywy Fundacji Urszuli Jaworskiej, w dniu 20 października 2008 r. w Warszawie odbyła się konferencja prasowa inaugurująca Międzynarodowy Tydzień Świadomości Nowotworów Mózgu. Polska należy do krajów europejskich o wysokim ryzyku zachorowania na ten nowotwór. Nowotwór złośliwy mózgu atakuje co roku blisko 3000 osób. Wśród dzieci najwięcej zachorowań notuje się w pierwszej dekadzie życia. Co roku nowotwór złośliwy mózgu diagnozuje się u ponad 200 dzieci, a około 45 dzieci umiera z tego powodu.  Nowotwory mózgu są najpoważniejszym - po białaczkach - problemem onkologicznym wieku dziecięcego. Stanowią one około 20% zachorowań u dzieci i są przyczyną ¼ zgonów nowotworowych u dzieci. W zależności od morfologii guza, szansę na przeżycie 5 lat od diagnozy ma od 34 do 95% dzieci.  Nowotwory mózgu mogą mieć charakter łagodny (gdy nie naciekają otoczenia i rosną powoli) oraz złośliwy (nowotwór atakuje sąsiednie struktury, rośnie szybko). Mogą one być pierwotne, wywodzące się z tkanek mózgu, opon mózgowo - rdzeniowych, mózgowych naczyń krwionośnych, a także przysadki, szyszynki czy z kości czaszki lub przerzutowe - będące wynikiem przerzutu nowotworu z innej części organizmu. Istnieje ponad 120 różnych rodzajów nowotworów mózgu.  Objawy kliniczne guzów mózgu zależą od wielu czynników, m.in. od dynamiki wzrostu guza, lokalizacji i wieku pacjenta. Nowotworom mózgu u dzieci towarzyszą najczęściej objawy wynikające ze wzmożonego ciśnienia śródczaszkowego (narastające poranne bóle głowy, złe samopoczucie, nudności i poranne wymioty, zaburzenia równowagi). Jako pierwszy objaw może wystąpić również uogólniony napad padaczkowy. Ponadto mogą pojawiać się: ogniskowe napady padaczkowe, zaburzenia pola i ostrości widzenia, porażenia nerwów czaszkowych, niedowład kończyn, zaburzenia mowy, utrata koordynacji ruchowej i zaburzenia zachowania.  Istnieje wiele sposobów rozpoznawania guzów mózgu, począwszy od badania neurologicznego, badania dna oka oraz płynu mózgowo - rdzeniowego, poprzez badanie EEG (badanie czynności elektrycznej mózgu). Najpewniejszym sposobem pozwalającym na potwierdzenie lub wykluczenie nowotworu mózgu jest wykonanie badań obrazowych: tomografii komputerowej (TK) i rezonansu magnetycznego (MR).   Zanim jednak zostanie wykonane właściwe badanie obrazowe, które pozwoli na stwierdzenie obecności guza mózgu, pacjent musi być na to badanie skierowany. Niestety, często zdarza się, że trafia na badania już w zaawansowanej fazie choroby, co może oznaczać konieczność wykonania rozleglejszego zabiegu operacyjnego i związane z nim ciężkie powikłania oraz intensywniejsze leczenie uzupełniające (chemioterapia, radioterapia), a także gorsze rokowanie. Niemal we wszystkich przypadkach nowotworów mózgu podstawową metodą leczenia jest zabieg neurochirurgiczny. Jego wynik zależy od rozległości usunięcia, umiejscowienia i charakteru histologicznego guza. Po operacji stosowana jest dodatkowo chemio i radioterapia. W przypadku guzów umiejscowionych w linii środkowej, w których nie jest możliwe leczenie neurochirurgiczne stosowana jest chemioterapia i radioterapia.   W grupie dzieci i młodzieży od połowy lat 90 - tych zmalała liczba umierających z powodu nowotworów mózgu. Szacuje się, że za dwa lata z choroby nowotworowej będzie wyleczony 1 na 450 młodych pacjentów. Niestety, zdaniem prof. dr hab. n. med. Danuty Perek, wyjście z choroby wcale nie oznacza końca kłopotów dzieci i ich rodziców. W szkołach nie ma programów dla tej grupy, a są to dzieci, które pracują i uczą się wolniej, więc potrzebują więcej czasu na opanowanie programu szkolnego, wolniej poruszają się, często są niepełnosprawne ruchowo i napotykają na bariery architektoniczne, gorzej słyszą, widzą. Dzieci trafiają do szkół specjalnych, a problem można rozwiązać poprzez właściwe przystosowanie standardowego programu nauczania do ich potrzeb. Po ukończeniu szkoły dzieci po chorobie nowotworowej mózgu mają problemy ze znalezieniem pracy, nie uczestniczą w życiu społecznym, żyją z rent. W Polsce wciąż nie ma programów wspierających ich rozwój zawodowy oraz asymilację w społeczeństwie. 