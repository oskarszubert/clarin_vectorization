Mat. 13:3-8,18-23 (BW) 3. I mówił do nich wiele w podobieństwach. I rzekł: Oto wyszedł siewca, aby siać. 4. A gdy siał, padły niektóre ziarna na drogę i przyleciało ptactwo i zjadło je. 5. Inne zaś padły na grunt skalisty, gdzie nie miały wiele ziemi, i szybko powschodziły, gdyż gleba nie była głęboka. 6. A gdy wzeszło słońce, zostały spieczone, a że nie miały korzenia, uschły. 7. A inne padły między ciernie, a ciernie wyrosły i zadusiły je. 8. Jeszcze inne padły na dobrą ziemię i wydały owoc, jedne stokrotny, drugie sześćdziesięciokrotny, a inne trzydziestokrotny.     (...) 18. Wysłuchajcie więc podobieństwa o siewcy. 19. Do każdego, kto słucha słowa o Królestwie i nie rozumie, przychodzi Zły i porywa to, co zasiano w jego sercu: to jest ten, kto jest posiany na drogę. 20. A posiany na gruncie skalistym, to ten, kto słucha słowa i zaraz z radością je przyjmuje, 21. Ale nie ma w sobie korzenia, nadto jest niestały i gdy przychodzi ucisk lub prześladowanie dla słowa, wnet się gorszy. 22. A posiany między ciernie, to ten, który słucha słowa, ale umiłowanie tego świata i ułuda bogactwa zaduszają słowo i plonu nie wydaje. 23. A posiany na dobrej ziemi, to ten, kto słowa słucha i rozumie; ten wydaje owoc: jeden stokrotny, drugi sześćdziesięciokrotny, a inny trzydziestokrotny.  Z porównania wersetu 4 z w. 19 wynika, że ziarna, które spadły na drogę i zostały zjedzone przez ptactwo, obrazują Słowo Boże, które co prawda dotarło do ludzkiego umysłu, ale nie zostało przez człowieka zrozumiane i w efekcie "przychodzi Zły i porywa to, co zasiano w jego sercu". Ptactwo obrazuje tu moce Złego (Szatana), a więc najpewniej również upadłych ludzi, którzy wyrywają z serc słuchaczy Słowa myśli Boże. Owo niezrozumienie sensu nauki Chrystusowej jest tu przyczyną porażki ludzi o dobrych intencjach (słuchaczy Słowa). W wersecie 23 Jezus oznajmia wprost, że dopiero ten, kto słucha Słowa „i rozumie", wyda owoc. Oto, jak ważne jest, by ROZUMIEĆ. 