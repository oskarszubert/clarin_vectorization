Człowiek ma instynktowną wolę (chcenie) zaspokajania głodu. Ale załóżmy, że zapragnął pościć i oddać swój posiłek biednym. W takiej sytuacji byłyby w nim dwa chcenia. Jedno podrzędne: wola jedzenia. Drugie nadrzędne: wola poszczenia. Dwa chcenia, dwie wole. Podrzędna - instynktowna. Nadrzędna - będąca postanowieniem.Podobnie posiada człowiek instynktowną wolę unikania cierpienia. Załóżmy jednak, że dla jakiegoś dobrego celu postanawia znosić przez jakiś czas cierpienie. Na przykład kobieta ciężarna. Obok wrodzonej woli unikania cierpienia będzie w niej także chcenie przejścia przez ból porodu. Dwie wole. Podrzędna - instynktowna. Nadrzędna - będąca postanowieniem. Dusza takiej kobiety będzie więc polem walki. Wola podrzędna dopomina się swego, podsuwając lęk i negatywne wyobrażenia. Wola nadrzędna stara się tłumić lęk i wytrwać, argumentując na rzecz dobra nadrzędnego, jakim jest życie i zdrowie dziecka. Choć zmaganie trwa, nie znaczy to wcale, że kobieta się chwieje, że zmienia postanowienie. Przeciwnie, skuteczna walka woli nadrzędnej jest dowodem, że postanowienie trwa."Ojcze, jeśli chcesz, zabierz ode mnie ten kielich. Jednak nie moja wola, lecz twoja niech się stanie." (Łuk. 22:42, UBG)Pan Jezus mówi: "jednak nie moja wola". Czy mówi o woli podrzędnej czy nadrzędnej?Myśl zawartą w omawianym wierszu odczytuję tak: "Ojcze, jeśli chcesz, zabierz ode mnie ten kielich. Jednak nie moja wola [podrzędna, instynktowna], lecz twoja [i zarazem moja nadrzędna] niech się stanie."Bo czy wola (w sensie postanowienia) Syna była inna niż wola Ojca? Nie. Przecież słowa "nie moja wola, lecz twoja niech się stanie" wyrażają właśnie wolę, wolę nadrzędną. Decyzję, by postąpić według woli Ojca. Wola podrzędna, instynktowna Syna chciała uniknąć cierpienia, ale Jego wola nadrzędna odpowiedziała jej niejako, że byłoby to możliwe tylko pod warunkiem, że taka byłaby wola Ojca. Myślę więc, że powyższa modlitwa do Ojca wspomogła wolę nadrzędną Syna w poskromieniu woli podrzędnej. Najważniejsze jest, że ani przez chwilę wola nadrzędna Jezusa nie była różna od woli Ojca. 