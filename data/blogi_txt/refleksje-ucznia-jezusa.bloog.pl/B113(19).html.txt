1 Jan. 3:21-22 21. Najmilsi! jeźliby serce nasze nas nie potępiało, ufanie mamy ku Bogu; 22. I o cokolwiek byśmy prosili, bierzemy od niego; bo przykazania jego chowamy i to, co się podoba przed obliczem jego, czynimy. (BG)  Jak. 1:6-8 6. Ale niech prosi z wiarą, nic nie wątpiąc; albowiem kto wątpi, jest podobny wałowi morskiemu, który od wiatru pędzony i miotany bywa. 7. Bo niechaj nie mniema ten człowiek, aby co miał wziąć od Pana. 8. Mąż umysłu dwoistego jest niestateczny we wszystkich drogach swoich. (BG)  Hermas - „Pasterz", Przykazanie dziewiąte Rzekł mi [tzn. anioł posłany do Hermasa]: „Odrzuć od siebie wszelką wątpliwość i nie wahaj się prosić o coś Boga, a nie mów sobie: jak mogę prosić o coś Pana i otrzymać, skoro tak bardzo przeciw Niemu zgrzeszyłem? Nie snuj takich rozważań, lecz całym sercem zwróć się do Pana i proś Go z pełną ufnością, a poznasz Jego miłosierdzie. Nie opuści Cię, ale wysłucha modlitwy twojej duszy. Bóg bowiem nie chowa urazów jak ludzie, lecz nie pamięta zła i lituje się nad swoim stworzeniem. Ty więc oczyść swoje serce ze wszystkich próżności tego świata i ze słów, które wcześniej usłyszałeś, i proś Pana, a otrzymasz wszystko. Żadna Twoja modlitwa nie zostanie odtrącona, jeśli z ufnością będziesz prosić Pana. Jeśli zaś będziesz wątpił w twoim sercu, twoje modlitwy niczego nie uzyskają. Ludzie zachowujący wątpliwości wobec Boga są zawsze chwiejni i nic nie mogą wyprosić swoimi modlitwami [por. Jak. 1:6-8]. Ci natomiast, którzy są doskonali w wierze, proszą o wszystko całą swoją ufność złożywszy w Panu i są wysłuchiwani, gdyż proszą bez żadnego wahania i wątpliwości. Każdy bowiem człowiek chwiejny, jeśli się nie nawróci, z trudnością tylko osiągnie zbawienie. Oczyść więc swoje serce z wszelkiej wątpliwości, przyodziej się w wiarę, gdyż jest ona potężna. I zaufaj Bogu, że otrzymasz wszystko, o co prosisz. Jeśli kiedyś poprosisz o coś Pana i nie od razu otrzymasz, niechaj cię to nie zachwieje, że nie od razu modlitwa twojej duszy została wysłuchana. W każdym razie albo jest to doświadczenie, albo jakaś nieznana ci twoja wina, która sprawia, że nie od razu jesteś wysłuchany. Ty więc nie przestawaj prosić o to, czego twoja dusza pragnie, a dostaniesz. Jeśli się jednak zniechęcisz i zwątpisz w modlitwie, siebie samego oskarżaj, a nie Tego, który ci daje. Przyjrzyj się tym wątpliwościom, ponieważ są złe, bezrozumne i z wielu serc wyrywają wiarę, i to nawet u ludzi bardzo wiernych i silnych. Jest bowiem taka wątpliwość córką szatana i wiele zła wyrządza sługom Bożym. Pogardzaj zatem wątpliwościami i przezwyciężaj je we wszystkim przyodziawszy się w wiarę mocną i niezłomną. Wiara wszystko obiecuje, wszystko spełnia, a wątpliwość, która nie ufa nawet samej sobie, niczego nie jest w stanie osiągnąć we wszystkim, co czyni. Widzisz więc, dodał, że wiara z wysoka przychodzi od Pana i ma moc wielką. Wątpliwość jest duchem z ziemi rodem, pochodzącym od szatana, a mocy nie ma żadnej. Tak więc służ obdarzonej mocą wierze i stroń od pozbawionej mocy wątpliwości, a będziesz żył dla Boga. I wszyscy tak myślący będą żyć dla Boga.   O "Pasterzu": http://pl.wikipedia.org/wiki/Pasterz_Hermasa   -   Odnośnie "Pasterza" Hermasa. Jest w tym wczesnochrześcijańskim tekście pewien kontrowersyjny fragment, który niewłaściwie rozumiany, może prowadzić do błędnego zrozumienia natury Jezusa Chrystusa. Chodzi o przypowieść, która zaczyna się w 55:1. Ważne jest, by w tym fragmencie określenie "ciało" rozumieć jako całego człowieka: duszę i ciało. Czytamy tam o Jezusie: "Tak więc ciało, w którym zamieszkał Duch Święty, służyło dobrze Duchowi krocząc zawsze drogami świętości i czystości, niczym ducha nie kalając” [Pasterz 59]. Jezus został tu nazwany ciałem w sensie człowieka, a nie jedynie mięsa. Owo ciało zawsze kroczyło drogami świętości, czytamy wyżej, a więc ciało dokonywało aktów woli. Wybierało świętość, a odrzucało brud. Było posłuszne Duchowi Bożemu. Ciałem jest więc tu nazwany Syn Człowieczy: dusza i ciało. Podobnie apostol Jan napisał, że Słowo stało się ciałem, tzn. człowiekiem. Biblia nie raz określa całego człowieka jako ciało, np.: "I spojrzał Bóg na ziemię, a oto była skażona, gdyż wszelkie ciało skaziło drogę swoją na ziemi" (1 Moj. 6:12). Podobnie w Pasterzu nie chodzi o bezduszne ciało, tylko o całego człowieka - Syna Człowieczego. 