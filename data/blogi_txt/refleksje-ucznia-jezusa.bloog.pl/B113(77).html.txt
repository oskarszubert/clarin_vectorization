Istnieje religijna tradycja, polegająca na bezkrytycznym powtarzaniu, że dobre uczynki ludzi nowonarodzonych są dla Boga jak splugawiona szata. Z ust pasterzy słyszy się, że ludzie nowonarodzeni nie mogą przypodobać się Bogu przez dobre uczynki, więc nie powinni się starać, bo takie starania są negacją zbawienia przez wiarę. By rozważyć to dokładnie w świetle Słowa Bożego, trzeba zadać przynajmniej cztery pytania:   1. Czy dobre uczynki ludzi nowonarodzonych są dla Boga jak splugawiona szata? 2. Czy ludzie nowonarodzeni mogą przypodobać się Bogu przez dobre uczynki? 3. Czy ludzie nowonarodzeni powinni starać się spełniać dobre uczynki, być w tym gorliwi? 4. Czy te starania w uczynkach są warunkiem otrzymania przez nowonarodzonych "korony żywota" (Obj. 2:10), czy może nie są konieczne i można ich zaniechać, bo wystarcza sama wiara? (Zakładając, że nowonarodzeni nie są ograniczeni, jak nawrócony na krzyżu łotr, i mają możliwość działania).   Jak Pismo Święte odpowiada na te pytania?   1. Czy dobre uczynki ludzi nowonarodzonych są dla Boga jak splugawiona szata?   Twierdzić, że dobre uczynki ludzi odrodzonych są dla Boga jak splugawiona szata to twierdzić, że Jezus nakazuje nam się plugawić. Bo przecież mówi:   Mat. 5:16 (16) Tak niechaj świeci wasza światłość przed ludźmi, aby widzieli wasze dobre uczynki i chwalili Ojca waszego, który jest w niebie.   Czy Jezus nakazałby nam spełniać dobre uczynki, wiedząc, że Ojciec uzna je za „splugawioną szatę”? Któryż ziemski ojciec najpierw uczyłby dziecko: „zawsze pomagaj nieść chorej sąsiadce zakupy”, a następnie mówiłby: „twoja dobra chęć, staranie i wykonanie mojej woli jest dla mnie jak splugawiona szata”. Tak nie wychowują dzieci nawet poganie. Kto podsuwa Kościołowi takie nauki?    Jak Bóg odpowiada na dobre uczynki ludzi nowonarodzonych?   Łuk. 6:35-38 (35)  Ale miłujcie nieprzyjaciół waszych i dobrze czyńcie, i pożyczajcie, nie spodziewając się zwrotu, a będzie obfita nagroda wasza, i synami Najwyższego będziecie, gdyż On dobrotliwy jest i dla niewdzięcznych, i dla złych. (36) Bądźcie miłosierni, jak miłosierny jest Ojciec wasz. (37) I nie sądźcie, a nie będziecie sądzeni, i nie potępiajcie, a nie będziecie potępieni, odpuszczajcie, a dostąpicie odpuszczenia. (38) Dawajcie, a będzie wam dane; miarę dobrą, natłoczoną, potrzęsioną i przepełnioną dadzą w zanadrze wasze; albowiem jakim sądem sądzicie, takim was osądzą, i jaką miarą mierzycie, taką i wam odmierzą.   Chrystus obiecuje więc uczniom obfitą nagrodę, „miarę dobrą, natłoczoną”, o ile będą miłować nieprzyjaciół i dobrze czynić. Jest to prawda wyrażona w sposób jednoznaczny. Tę samą prawdę głosił apostoł Paweł. Na przykład:   Ef. 6:8 (8) ...każdy, czy niewolnik, czy wolny, otrzyma od Pana zapłatę za to, co dobrego uczyni.   Dlatego każde twierdzenie przeciwne tej nauce musi być fałszywe.    Ale co z biblijnym wersetem mówiącym o splugawionej szacie (tj. splamionej krwią menstruacyjną)? Twierdzenie o dobrych uczynkach ludzi odrodzonych jako o splugawionej szacie oparte jest na wyrwanym z kontekstu fragmencie Księgi Izajasza. Kto cytował Pismo, by odwieść od służby samego Chrystusa? Wtedy Przeciwnik zacytował Psalmy, dziś posługuje się m.in. proroctwem Izajasza. Przekręca jego sens w taki sposób, by unieważnić nauczanie Jezusa i apostołów o dobrych uczynkach.   Fałszowanie proroctw wyrządzało Kościołowi pierwotnemu wiele szkód. Dlatego apostoł Piotr napisał:    2 Ptr 1:20-21 do 2:1 (20)  Przede wszystkim to wiedzcie, że wszelkie proroctwo Pisma nie podlega dowolnemu wykładowi. (21) Albowiem proroctwo nie przychodziło nigdy z woli ludzkiej, lecz wypowiadali je ludzie Boży, natchnieni Duchem Świętym. (1)  Lecz byli też fałszywi prorocy między ludem, jak i wśród was będą fałszywi nauczyciele, którzy wprowadzać będą zgubne nauki i zapierać się Pana, który ich odkupił, sprowadzając na się rychłą zgubę.   Fałszywy wykład proroctw ST można rozpoznać po tym, że stoi w sprzeczności z nauką Jezusa i apostołów. Jeśli Chrystus wyraża w Piśmie jakąś prawdę, a wyraża ją w sposób jednoznaczny, to jedyne co można zrobić, to przyjąć ją. Albo – przy złej woli i niewierze – odrzucić. Jeśli przyjęło się tę prawdę, to ma ona być nienaruszalną podstawą interpretacji proroctw Starego Testamentu. Prawdy Nowego Testamentu mają wyjaśniać Stary Testament. Szatan natomiast chce, żeby nie-prorocy interpretowali proroctwa przeciw nauce nowotestamentowej. Tak właśnie posłużono się fragmentem z Izajasza o splugawionej szacie (Iz. 64:6).   Z jednej strony mamy jednoznacznie wyrażoną wolę Chrystusa, by miłować nieprzyjaciół i dobrze czynić. Z drugiej strony mamy proroctwo Izajasza skierowane do starożytnego Izraela, żyjącego w odstępstwie i grzechu (brak miłości do Boga i bliźniego), ale tuszującego złe uczynki sprawiedliwością ceremonialną i pokutną: ofiarami, świętowaniem, modłami, postami, umartwieniami itp. Czy Boże wymagania ograniczały się do samych ofiar, postów i umartwień? „Oznajmiono ci, człowiecze, co jest dobre i czego Pan żąda od ciebie: tylko, abyś wypełniał prawo, okazywał miłość bratnią i w pokorze obcował ze swoim Bogiem” (Mich. 6:8).    Zach. 7:9-14 (9)  Tak mówi Pan Zastępów: Wydawajcie sprawiedliwe wyroki i świadczcie sobie nawzajem miłość i miłosierdzie! (10) Nie uciskajcie wdów i sierot, przychodniów i ubogich, i nie zamyślajcie w swych sercach nic złego jedni przeciwko drugim. (11) Lecz oni nie chcieli usłuchać, odwrócili się do mnie plecami i zatkali uszy, aby nie słyszeć. (12) Zatwardzili swoje serca jak diament, aby nie musieć słuchać zakonu i słów, które Pan Zastępów posyłał do nich przez swego Ducha za pośrednictwem dawnych proroków. Dlatego Pan Zastępów wybuchnął wielkim gniewem. (13) Stało się więc tak, jak On wołał, a oni nie słuchali, tak też, gdy oni będą wołać, Ja ich nie wysłucham - mówi Pan Zastępów. (14) I rozrzuciłem ich huraganem pomiędzy wszystkie narody, których nie znali, a pozostała po nich ziemia spustoszona, tak że nikt tamtędy nie przechodził. A tak przepiękny kraj zamienili w pustynię.   A zatem Izraelici zostali rozproszeni z tego powodu, że nie postępowali według nakazów miłości, miłosierdzia (w. 9 i 14). Na jakiej więc podstawie ktoś cytuje Izajasza przeciw dobrym uczynkom nakazanym przez Jezusa?   Fragment o splugawionej szacie osadzony jest w następującym kontekście. Prorok zapowiada zburzenie świątyni Jerozolimskiej przez Babilończyków i w następstwie tego skruchę Żydów. Karany lud będzie pytać, „dlaczego”:   Iz. 63:18-19 (18) Dlaczego bezbożni wkroczyli do twojej świętości, nasi nieprzyjaciele podeptali twoją świątynię? (19) Staliśmy się podobni do tych, nad którymi Ty nigdy nie panowałeś i którzy nie są nazywani twoim imieniem.   Dalej Izajasz prorokuje, że lud będzie wołać o ratunek (64:1-4), ale przede wszystkim Żydzi zdadzą sobie sprawę, jak bardzo grzeszne było ich postępowanie. Na swoje pytanie, „dlaczego bezbożni wkroczyli do twojej świętości” (63:18), sami odpowiedzą w słowach:   Iz. 64:5-7, BG (5) … Otoś się ty rozgniewał, przeto żeśmy grzeszyli na tych drogach ustawicznie, wszakże zachowani będziemy, (6) Aczkolwiek jesteśmy jako nieczysty my wszyscy, i jako szata splugawiona są wszystkie sprawiedliwości nasze; przetoż wszyscy opadamy jako liść, a nieprawości nasze jako wiatr unoszą nas. (7) Nadto niemasz, ktoby wzywał imienia twego, i pobudził się do tego, aby się chwycił ciebie, przynajmniej teraz, gdyś zakrył twarz swoję przed nami, a sprawiłeś, abyśmy niszczeli dla nieprawości naszych.   Naród grzeszył ustawicznie, był nieczysty, miotany przez winy. Grzesznemu życiu towarzyszyły pewne akty sprawiedliwości, w których Izrael pokładał nadzieję, że zapewnią przychylność Boga. Jakiego rodzaju była to sprawiedliwość? Już w pierwszym rozdziale Księgi Izajasza czytamy:   Iz. 1:10-17 (10) Słuchajcie Słowa Pana, książęta sodomscy, przysłuchaj się uważnie wskazaniu naszego Boga, ludu Gomory! (11) Co mi po mnóstwie waszych krwawych ofiar - mówi Pan. Jestem syty całopaleń baranów i tłuszczu karmnych cieląt, a krwi byków i jagniąt, i kozłów nie pragnę. (12) Gdy przychodzicie, aby zjawić się przed moim obliczem, któż tego żądał od was, abyście wydeptywali moje dziedzińce? (13) Nie składajcie już ofiary daremnej, kadzenie, nowie i sabaty mi obrzydły, zwoływanie uroczystych zebrań - nie mogę ścierpieć świąt i uroczystości. (14) Waszych nowiów i świąt nienawidzi moja dusza, stały mi się ciężarem, zmęczyłem się znosząc je. (15a) A gdy wyciągacie swoje ręce, zakrywam moje oczy przed wami, choćbyście pomnożyli wasze modlitwy, nie wysłucham was,   Mimo że ofiary, kadzenia, sabaty, modlitwy, umartwienia i posty były aktami sprawiedliwości, mimo że sam Bóg nakazał je czynić, to nagle mówi, że ich nie chce, że Mu obrzydły. Dlaczego? W kolejnych wierszach czytamy:   (15b) bo na waszych rękach pełno krwi. (16) Obmyjcie się, oczyśćcie się, usuńcie wasze złe uczynki sprzed moich oczu, przestańcie źle czynić! (17) Uczcie się dobrze czynić, przestrzegajcie prawa, brońcie pokrzywdzonego, wymierzajcie sprawiedliwość sierocie, wstawiajcie się za wdową!   W oparciu o powyższy fragment Izajasza, odpowiedzmy sobie na kluczowe pytania: Które sprawiedliwe uczynki Bogu się nie podobały (były jak splugawiona szata) i dlaczego? Jakich natomiast uczynków Bóg oczekiwał? Kilka wieków później podobną postawę Jezus napiętnuje u faryzeuszy – ich dbałość o sprawiedliwość obrzędową i pokutną z jednoczesnym ignorowaniem uczynków miłości, dobrych uczynków (Mat. 23:5,26-28).    Wypowiedź Izajasza o splugawionej szacie (64:6) należy też rozważyć w kontekście rozdziału 58:   Iz. 58:1-12 (1)  Wołaj na całe gardło, nie powściągaj się, podnieś jak trąba swój głos i wspominaj mojemu ludowi jego występki, a domowi Jakuba jego grzechy! (2) Wprawdzie szukają mnie dzień w dzień i pragną poznać moje drogi, jakby byli narodem, który pełnił sprawiedliwość i nie zaniedbał prawa swojego Boga, domagają się ode mnie sprawiedliwych praw, pragną zbliżenia się do Boga, powiadając: (3a) Dlaczego pościmy, a Ty tego nie widzisz? Dlaczego umartwiamy nasze dusze, a Ty tego nie zauważasz?   W tego rodzaju aktach sprawiedliwości pokładał nadzieję ówczesny Izrael. Choć post sam w sobie był dobry i umartwianie było dobre, to przy jednoczesnym trwaniu w grzechu przeciw miłości było to dla Boga obrzydliwością:   (3b) Oto w dniu waszego postu załatwiacie swoje sprawy i uciskacie wszystkich swoich robotników. (4) Oto gdy pościcie, kłócicie się i spieracie, i bezlitośnie uderzacie pięścią. Nie pościcie tak, jak się pości, aby został wysłuchany wasz głos w wysokości. (5) Czy to jest post, w którym mam upodobanie, dzień, w którym człowiek umartwia swoją duszę, że się zwiesza swoją głowę jak sitowie, wkłada wór i kładzie się w popiele? Czy coś takiego nazwiesz postem i dniem miłym Panu?   Jakich czynów Bóg oczekiwał? Jakie uczynki były Mu miłe? Prorok obwieszczał:   (6) Lecz to jest post, w którym mam upodobanie: że się rozwiązuje bezprawne więzy, że się zrywa powrozy jarzma, wypuszcza na wolność uciśnionych i łamie wszelkie jarzmo, (7) Że podzielisz twój chleb z głodnym i biednych bezdomnych przyjmiesz do domu, gdy zobaczysz nagiego, przyodziejesz go, a od swojego współbrata się nie odwrócisz.   Oto, czego Bóg oczekiwał. Z dalszych wierszy wynika, że dobre uczynki są sprawiedliwością, na którą Bóg odpowie błogosławieństwem:   (8) Wtedy twoje światło wzejdzie jak zorza poranna i twoje uzdrowienie rychło nastąpi; twoja sprawiedliwość pójdzie przed tobą, a chwała Pańska będzie twoją tylną strażą. (9) Gdy potem będziesz wołał, Pan cię wysłucha, a gdy będziesz krzyczał o pomoc, odpowie: Oto jestem! Gdy usuniesz spośród siebie jarzmo, szydercze pokazywanie palcem i bezecne mówienie, (10) Gdy głodnemu podasz swój chleb i zaspokoisz pragnienie strapionego, wtedy twojeświatło wzejdzie w ciemności, a twój zmierzch będzie jak południe, (11) I Pan będzie ciebie stale prowadził i nasyci twoją duszę nawet na pustkowiach, i sprawi, że twoje członki odzyskają swoją siłę, i będziesz jak ogród nawodniony i jak źródło, którego wody nie wysychają.   A zatem wina Izraela polegała na tym, że ludzie porzucili miłość z jej dobrymi uczynkami, a Boga chcieli zjednać takimi aktami sprawiedliwości, jak ofiary, sabaty, posty, modlitwy, pieśni, ubieranie się w wory pokutne, tarzanie się w popiele itp. Owe uczynki sprawiedliwości w takim kontekście były dla Boga jak splugawiona szata. Ludzie, którzy kajają się, ale nie chcą się poprawić, nie chcą starać się czynić dobra – tacy ludzie Bogu podobać się nie mogą. Posty, wory i popiół byłyby Bogu miłe, gdyby Izrael szedł drogą dobrego postępowania.   W ten sposób staje się jasne, że Izajasz nie tylko nie przeczy nauce Jezusa o dobrych uczynkach, ale ją utwierdza. Izajasz utwierdza ją nie tylko przez to, że zachęca do dobrych uczynków, ale i przez to, że obiecuje za to nagrodę.    Jakie postępowanie ludzi nowonarodzonych można by skomentować słowami Izajasza o splugawionej szacie? Jeśli jakiś wierzący nie stara się postępować zgodnie z miłością i nie chce swej postawy zmienić, to wtedy jego posty, pokuta, modły i pieśni są dla Boga obrzydliwością – są jak splugawiona szata.  Jeśli jednak wierzący stara się chodzić w miłości, dobrze postępować, nie marnować okazji, by wesprzeć potrzebujących, to jego sprawiedliwe czyny (w tym posty, modły, pieśni, umartwienia) są Bogu miłe i spotkają z odpowiedzią, którą warto zacytować raz jeszcze: „Wtedy twoje światło wzejdzie jak zorza poranna i twoje uzdrowienie rychło nastąpi; twoja sprawiedliwość pójdzie przed tobą, a chwała Pańska będzie twoją tylną strażą” (Iz. 58:8). (Dokończenie w części 2) 