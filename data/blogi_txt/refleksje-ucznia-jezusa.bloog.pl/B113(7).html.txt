Klemens Rzymski, uczeń samego apostoła Piotra, napisał około 1900 lat temu list do Kościoła w Koryncie. Oto jego fragment: Dobry robotnik śmiało bierze chleb, leniwy i niedbały nie ma odwagi spojrzeć w oczy temu, kto go zatrudnił. Trzeba zatem, abyśmy byli gorliwi w czynieniu dobrze, gdyż wszystko mamy od Niego.  On też sam nas ostrzega: "Oto Pan przychodi, a przed Nim zapłata, by każdemu oddać według jego pracy". Zachęca nas Pan, abyśmy wierząc w Niego całym sercem, oddali się bez żadnego lenistwa i niedbałości wszelkim czynom dobrym. Niech On sam będzie naszą chlubą i pewnością. Poddawajmy się woli Jego. Pamiętajmy o niezliczonym mnóstwie Aniołów, którzy stoją przy Nim, by Mu służyć. Pismo Święte mówi bowiem: "Dziesięć tysięcy po dziesięć tysięcy stało przy Nim, a tysiąc tysięcy Mu służyło" i wołali: "Święty, Święty, Święty Pan zastępów, pełne jest całe stworzenie chwały Twojej". My także zjednoczeni w jednym miejscu, w wewnętrznej serc zgodzie niby jednymi usty wołajmy do Niego usilnie, abyśmy mogli stać się uczestnikami Jego wielkich, chwalebnych obietnic. Powiedziane jest bowiem: "Ani oko nie widziało, ani ucho nie słyszało, ani serce człowieka nie zdołało pojąć, jak wielkie rzeczy przygotował Pan tym, którzy na Niego czekają". Jakże błogosławione i cudowne są dary Boże, umiłowani moi! Życie w nieśmiertelności, sprawiedliwość w chwale, prawda w wolności, ufność w wierze, wstrzemięźliwość i uświęcenie, a wszystko to dostępne naszemu zrozumieniu. Jakież zatem dobra przygotował tym, którzy na Niego czekają? Stwórca i Ojciec wieków, Jedyny Święty, On sam zna ich mnogość i wspaniałość. Starajmy się znaleźć w liczbie tych, co czekają, abyśmy i my także mogli mieć udział w obiecanych darach.  A jak to osiągnąć, umiłowani? Trzeba nasze serca wiernie utwierdzić w Bogu, trzeba szukać tego, co Mu się podoba i co jest Mu miłe, trzeba czynić to, co zgadza się z jego świętą wolą i postępować naprzód drogą prawdy odrzuciwszy precz wszelką niegodziwość i przewrotność, chciwość, niezgodę, złośliwość i podstępy, potwarze i oszczerstwa, sprzeciwianie się Bogu, pychę i chełpliwość, próżność i niegościnność. Ci bowiem, co takie rzeczy popełniają, nienawistni są Bogu, nie tylko ci, co sami je popełniają, lecz i ci również, co pochwalają ich postępowanie. Powiada przecież Pismo Święte: "A do grzesznika Bóg mówi: Czemu wyliczasz moje przykazania i masz na ustach moje przymierze? Ty, co nienawidzisz karności i moje słowa rzuciłeś za siebie? Ty widząc złodzieja razem z nim biegniesz i trzymasz z cudzołożnikami. Usta twoje przepełnia złośliwość, a język twój knuje podstępy. Zasiadłszy przemawiasz przeciw bratu twemu, wydajesz na obmowę syna twej matki. Ty to czyniłeś, a ja milczałem. Myślałeś niegodziwcze, że jestem podobny do ciebie? Dowiodę twej winy i zmuszę, byś spojrzał sam sobie w oczy. Zrozumcie to wy, co zapominacie o Bogu, by nie porwał was jak lew, a nie byłoby komu zbawić. Kto składa dziękczynienie jako ofiarę, ten mi cześć oddaje i oto droga, na niej ukażę wam zbawienie Boże." Taka jest droga, umiłowani, na której znajdujemy zbawienie nasze, Jezusa Chrystusa, Arcykapłana naszych ofiar, obrońcę i Wspomożyciela naszej słabości. Przez Niego nasz wzrok może sięgnąć wyżyn niebieskich, w Nim widzimy odbicie najczystszego i pełnego majestatu oblicza Boga, przez Niego otwarły się oczy naszego serca, przez Niego nasz umysł, niepojętny i ciemny, rozpromienił się światłem, przez Niego Pan zechciał nam dać przedsmak nieśmiertelnego poznania. On "jest odblaskiem Jego chwały". (...) O swoim zaś Synu tak powiedział: "Tyś Synem moim, Ja Ciebie dziś zrodziłem. Żądaj ode mnie, a dam Ci narody w dziedzictwo i w posiadanie Twoje krańce ziemi". I mówi jeszcze do Niego: "Siądź po mojej prawicy, aż Twych wrogów położę jako podnóżek pod Twoje stopy". Kim są zatem ci wrogowie? Ludzie źli, którzy sprzeciwiają się woli Bożej. 