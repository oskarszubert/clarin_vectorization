"Propagowanie eutanazji i aborcji to terroryzm"  (24.04.2007) Arcybiskup Angelo Amato nazwał kliniki aborcyjne "autentycznymi rzeźniami istot ludzkich", a propagowanie i usprawiedliwianie aborcji i eutanazji "terroryzmem". Sekretarz Kongregacji Nauki Wiary wyraził te opinie podczas sympozjum w Rzymie.  - Oprócz odrażającego terroryzmu kamikadze jest jeszcze tak zwany terroryzm o ludzkiej twarzy - powiedział włoski arcybiskup. Jego zdaniem ma on miejsce wtedy, gdy "aborcja nazywana jest dobrowolnym usunięciem ciąży, a nie zabiciem bezbronnej istoty ludzkiej, lub kiedy eutanazję określa się delikatniej jako śmierć z godnością" - informuje portal prawy.pl.  Arcybiskup Amato mówił także o "laboratoriach, w których produkuje się pigułki aborcyjne Ru 486 lub manipuluje embrionami ludzkimi" oraz o parlamentach, gdzie "przyjmowane są ustawy przeciwne życiu ludzkiemu".  - Dzisiaj zło nie jest tylko działaniem jednostek lub łatwych do zidentyfikowania grup, ale pochodzi także z ciemnych centrali, z laboratoriów fałszywych opinii, anonimowych sił, które atakują nasze umysły nieprawdziwymi wiadomościami, uznając za śmieszne i wsteczne zachowanie zgodne z Ewangelią" - stwierdził arcybiskup Amato http://piotrskarga.pl/w,070424,6.php3 -   Hierarchia katolickiego Kościoła instytucjonalnego wie wiele o rzeczywistym stanie obecnego świata. Mówiło się swego czasu, że najlepszy wywiad ma właśnie Kościół Katolicki. Hierarchia wie, jakie to siły "atakują nasze umysły nieprawdziwymi wiadomościami". Ale do mówienia bardziej otwarcie o zorganizowanym i potężnym pogaństwie hierarchia skora nie jest, pewnie dlatego, że nie chce otwartej konfrontacji. Czemu się dziwić nie można, skoro wpływ KK na wiernych jest niewielki, udział w rynku mediów KK posiada minimalny, a naprzeciw są kolosy medialne: największe stacje telewizyjne, radiowe, prasa, portale internetowe, wydawnictwa. Żeby to funkcjonowało, potrzeba ogromnych nakładów, na które stać tylko najpotężniejszych tego świata. KK do najpotężniejszych nie należy. By zaś media wypełniały swoją rolę należycie, tzn. odpowiednio obrabiały umysły maluczkich, tak aby świat szedł w upatrzonym kierunku, konieczna jest dobra organizacja owych najpotężniejszych. Dlatego też arcybiskup Amato mówi wyżej o "ciemnych centralach".  Dlaczego wpływ KK na wiernych jest niewielki? Przyczyn jest wiele, ale dwie nasuwają się jako pierwsze: Kościół instytucjonalny wplątał się wieki temu w romans z Cesarstwem i pozwolił sobie na pewne umizgi: mianowicie zezwolił swym owieczkom na zabijanie bliźnich, a nawet braci, dla dobra związku z Cesarstwem Rzymskim i ludu chrześcijańskiego w nim żyjącego (a później dla dobra poszczególnych państw postrzymskich). W pewnym momencie cesarze zaczęli otaczać chrześcijan opieką, gwarantowali im pokój i szacunek, ale było to możliwe za cenę kompromisu. No bo które cesarstwo będzie przychylne szerzeniu się w jego łonie ideologii nadstawiania policzka, podczas gdy trzeba bronić się przed hordami wrogów lub też poszerzać przestrzeń życiową obywateli? Tak więc hierarchowie Kościoła poszli tu na ustępstwo, a w zamian religia chrześcijańska stała się uprzywilejowana. Ale czy pozostała chrześcijańska? Wyobraźmy sobie, jakie bylyby dla KK następstwa, gdyby ogłosił nagle, że udział w wojnach jest dla katolików grzechem, za który zostaną ekskomunikowani. Jeśli idziesz walczyć i zabijać, zostaniesz wykluczony z Kościoła. Jaka byłaby reakcja katolików? Część z pewnością odpadłaby dobrowolnie, no bo jak to tak, nie zabijać? Ale za to, jak scalona byłaby ta reszta, która by pozostała. Patrzyliby na siebie z dumą i mówiliby: tak, my rzeczywiście wypełniamy naukę Jezusa Chrystusa. Z kolei, jaka byłaby reakcja władz państw, w których dominują katolicy? W jednej chwili kraje te utraciłyby zakładaną zdolność do obrony swych granic. Świat polityki przestałby tolerować hierarchię, zgubny dla chrześcijaństwa romans zakończyłby się. (O ileż łatwiej byłoby katolikom walczyć duchowo z aborcją i eutanazją, gdyby hierarchowie nie błogosławili żołnierzy). Jakież złożone i wstrząsające dla świata byłyby konsekwencje takiego obrotu spraw. A jednak tego właśnie od chrześcijan wymaga Bóg - "Nie stawiajcie oporu złemu. Lecz jeśli cię kto uderzy w prawy policzek, nadstaw mu i drugi! (...) Słyszeliście, że powiedziano: Będziesz miłował swego bliźniego, a nieprzyjaciela swego będziesz nienawidził. A Ja wam powiadam: Miłujcie waszych nieprzyjaciół i módlcie się za tych, którzy was prześladują" (Mt 5:39,43-44). Dlatego też chrześcijanie prześladowani przez Synagogę w I wieku nie bronili się orężem materialnym, tylko słowem, by dać świadectwo prawdzie. Podobnie poddawali się bez walki Rzymianom, by iść na mękę i śmierć, jak owce prowadzone na rzeź. "Któż nas może odłączyć od miłości Chrystusowej? Utrapienie, ucisk czy prześladowanie, głód czy nagość, niebezpieczeństwo czy miecz? Jak to jest napisane: Z powodu Ciebie zabijają nas przez cały dzień, uważają nas za owce przeznaczone na rzeź" (Rz 8:35-36). Ponadto Jezus zupełnie otwarcie mówi nam "Obróć miecz swój na miejsce jego; albowiem wszyscy, którzy miecz biorą, od miecza poginą." (Mat. 26:52). Zaś w słowach skierowanych do Piłata uczy: "Królestwo moje nie jest z tego świata; gdyby królestwo moje z tego świata było, wżdyć by mię słudzy moi bronili, abym nie był wydany Żydom; lecz teraz królestwo moje nie jest stąd" (Jan. 18:36). Jacyś ludzie z Chrystusem na ustach chcieliby zwyciężać świat na sposób świecki - przelewając krew. Nie na tym polega zwyciężanie świata. "Bo wszystko, co się narodziło z Boga, zwycięża świat, a zwycięstwo, które zwyciężyło świat, to wiara nasza. A któż może zwyciężyć świat, jeżeli nie Ten, który wierzy, że Jezus jest Synem Bożym?" (1 Jan. 5:4-5)  Rzym. 12:14,17-21 14. Błogosławcie tych, którzy was prześladują, błogosławcie, a nie przeklinajcie. ... 17. Nikomu złem za złe nie oddawajcie, starajcie się o to, co jest dobre w oczach wszystkich ludzi. 18. Jeśli można, o ile to od was zależy, ze wszystkimi ludźmi pokój miejcie. 19. Najmilsi! Nie mścijcie się sami, ale pozostawcie to gniewowi Bożemu, albowiem napisano: Pomsta do mnie należy, Ja odpłacę, mówi Pan. 20. Jeśli tedy łaknie nieprzyjaciel twój, nakarm go; jeśli pragnie, napój go; bo czyniąc to, węgle rozżarzone zgarniesz na jego głowę. 21. Nie daj się zwyciężyć złu, ale zło dobrem zwyciężaj. (BW)  Rzym. 13:9-10 9. Przykazania bowiem: Nie cudzołóż, nie zabijaj, nie kradnij, nie pożądaj i wszelkie inne w tym słowie się streszczają: Miłuj bliźniego swego jak siebie samego. 10. Miłość bliźniemu złego nie wyrządza; wypełnieniem więc zakonu jest miłość. (BW)  2 Kor. 10:3-4 3. Albowiem w ciele chodząc, nie według ciała walczymy, 4. (Albowiem broń żołnierstwa naszego nie jest cielesna, ale z Boga jest, mocna ku zburzeniu miejsc obronnych.) (BG)  Warto nadmienić, że kiedy apostoł Paweł pisze, iż "władza nie na darmo miecz nosi" i że odpłaca temu, kto czyni źle (Rzym. 13:4), ma na myśli nie władzę chrześcijańską, lecz pogańską, bo taka wówczas panowała - innej na myśli mieć po prostu nie mógł. Pseudochrześcijański kat może podjąć próbę powołania się na ten fragment nauczania Pawła, by usprawiedliwić własny stan umoczenia w brudach świata i zmyć z rąk krew, ale będzie to próba nieudana. Kto z premedytacją przekręca słowa Jezusa czy proroków, by uzasadnić własną akceptację przemocy, ten odłącza się od Boga. Mogłem nie dopisać w czymś, mogłem w chwili słabości zgrzeszyć i zareagować agresywnie, użyć przemocy, ale jeśli działam z premedytacją, dobudowuję do tego ideologię i uderzam w ten sposób w naukę Chrystusa, to biada mi. Jeśli władzę dzierżą poganie, nie obejmuje ich nauka o tym, by "nie stawiać oporu złemu", przez co mają przyzwolenie z góry na wykonywanie wyroków na ludziach czyniących zło. To właśnie popiera Paweł, bowiem tak to zaplanował i skonstruował Stwórca. Prawo Cesarstwa Paweł uważa za pożyteczne, bo inaczej panowałby chaos i nieustanny mord bezbronnych, a więc przede wszystkim chrześcijan. Władzę pogańską uwzględniono w planie Bożym jako strażniczkę porządku, by świat mógł trwać i zmierzać do celu. Jeśli działa ona na tyle sprawiedliwie, na ile potrafi, z pewnością ma przychylność Boga. (Uwzględniono też, że w pewnych momentach podniesie ona rękę na chrześcijan, by ich prześladować, tak jak miało to miejsce w przypadku Chrystusa. Jezus mówi do Piłata: "Nie miałbyś żadnej władzy nade mną, gdyby ci to nie było dane z góry; dlatego większy grzech ma ten, który mnie tobie wydał" (Jan. 19:11). Dopuszczono prześladowania, lecz nie pozostaną one bez kary). Paweł akceptuje więc miecz w rękach władzy, gdy jest używany do karania zła i pilnowania porządku - pod warunkiem, że jest to władza pogańska. Tylko jej Bóg dał takie prawo i na tej podstawie będzie sądził królów pogańskich - czy wypełniali tę rolę sprawiedliwie. Natomiast chrześcijan będzie sądził w oparciu o ich Prawo, a tym Prawem jest Chrystus, który mówi: "Nie stawiajcie oporu złemu". "Miłujcie waszych nieprzyjaciół". "Schowaj miecz do pochwy, bo wszyscy, którzy miecz biorą, od miecza poginą". Nie da się przestrzegać tych słów i jednocześnie dzierżyć władzę lub mieć w niej udział na tym świecie. Władza z zasady musi nosić miecz i używać go. Dlatego: albo władza, albo wiara.  Po drugie, KK pod płaszczykiem rzekomego miłosierdzia toleruje w swych łonie zachowania, za które apostołowie natychmiast wykluczyliby odpowiedzialnych za nie ludzi, tak że znaleźliby się poza Kościołem. W ten sposób wartościowe jednostki degenerowane są przez wpływ ludzi upadłych, cynicznych, niewierzących, lecz stosujących grę pozorów. Pierwotny Kościół wykluczał krnąbrnych, ale tym, którzy się opamiętali, pozwalał wrócić. Dzięki temu dzieci Kościoła - te, które były wierne Ewangelii - postrzegały Społeczność, Zgromadzenie, Ekklesia, jako wspólnotę świętą, czystą, jako ucieczkę przed brudami świata. Słowa starszych, proroków, nauczycieli były więc dla nich wartością, drogowskazem - nie mogły się z nimi równać żadne mądrości płynące na zewnątrz, poza Kościołem. Skoro Kościół eliminował czarne owce, słowa "miłość" i "zaufanie" miały odpowiednią wartość pośród braci. Dzieci pierwotnego Kościoła, choćby je zarzucono całą siłą dzisiejszych mediów, kłamstwami i manipulacją, trwałyby przy prorokach i starszych Kościoła, za nic mając zabiegi pogan. Jest tylko jedna droga ratunku przed upadkiem i zezwierzęceniem aplikowanym przez pogan: powrót do Ewangelii. Jako źródło nauczania Biblia i tradycja ukazana u wczesnych tzw. "ojców Kościoła". Powrót do korzeni. 