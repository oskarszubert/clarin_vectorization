Boliwia: święto słońca zamiast Bożego Ciała?  (08.06.2007) Boliwijski rząd chce zastąpić obchody Bożego Ciała świętem "nowego roku aymara". Z projektem takiej ustawy wystąpiła socjalistyczna partia prezydenta Evo Moralesa. Jej przedstawiciele podkreślają, że chrześcijańska uroczystość nie ma w ich życiu większego znaczenia. Deklarują się jako wyznawcy słońca, które ich uszlachetnia oraz wnosi wiele dobra w codzienne życie - informuje Radio Watykańskie. http://piotrskarga.pl/w,070608,3.php3 -  Systemy, ideologie, partie, organizacje, sekty itd. Tu widzimy kartę pod nazwą "partia socjalistyczna". Co ma socjalizm wspólnego z kultem słońca, tj. z pogańską wizją świata? Na pozór nic. Skąd więc taki news? Partia socjalistyczna czyją jest córką? Ideologii socjalistycznej. Czyją córką jest ideologia socjalistyczna w nowożytnym wydaniu? Wielkich tego świata, którzy musieli w rozprzestrzenienie tego prądu myślowego włożyć masę pieniędzy. Po co? Żeby się wzbogacić (socjalizm jako narzędzie przejęcia cudzych majątków), ale docelowo, żeby osłabić chrześcijaństwo i roztopić wiarę w osobowego Boga. Po co? Żeby już bez przeszkód panować nad umysłami mieszkańców globu. Władza absolutna (zobrazowana w Babel) wyklucza istnienie biblijnego chrześcijaństwa, ponieważ chrześcijanie nie uznają ziemskiego człowieka za boga - tj. władzę najwyższą. Natomiast jeśli się przyjmie, że umownie bogiem jest np. słońce albo rozum, albo siły przyrody, albo duchy, z którymi człowiek współdziała po partnersku, to wówczas nie ma już przeszkód ku temu, by rządzić absolutnie - rządzić nie tylko ciałami, ale i duszami. Pozornie, bo nad wszystkim czuwa osobowy Stwórca. Przewidziano co uczynią ludzie złej woli i postanowiono wykorzystać ich dążenia i cele, by plan Boga się dopełnił. Wypełnią wolę Boga, lecz uczynią to nieświadomie, wierząc, że realizują swoje ambicje, podobnie jak Judasz. Mając złą wolę i czyniąc zło, wypełnią dobrą wolę Stwórcy. Oto mądrość ponadludzka. Oto Bóg i Ojciec. Wszystko dla Chrystusa i Kościoła. To, którą kartą Rzym- Babilon akurat się posługuje, aby swój cel osiągnąć, nie jest najistotniejsze. Może to być krwiożerczy kapitalizm, a po chwili socjalizm, komunizm, nazizm podszywający się pod patriotyzm, homoseksualizm, ale też np. nauka akademicka z jej "rewelacjami"; fałszywi chrześcijanie, służący pogaństwu itd. To są tylko karty, a wszystko jest grą.   Gra jest próbą dla ludzi dobrej woli, sprokurowaną przez "książęcia, który ma władzę na powietrzu, ducha tego, który teraz jest skuteczny w synach niedowiarstwa" (Efez. 2:2). Jak mówi starożytna księga: "śmierć weszła na świat przez zawiść diabła". Zaś Księga Hioba pokazuje, na jakiej zasadzie Szatan może działać. Oskarża on człowieczeństwo, zdając sobie sprawę, że Bóg pozwoli mu oskarżenie poprzeć za pomocą doświadczenia, testu, aby rzecz została rozstrzygnięta za pomocą faktów dokonanych. Szatan żeruje więc na mądrości i sprawiedliwości Boga, żeby zniszczyć człowieka. Mądrością i sprawiedliwością jest pozwolić buntownikowi działać, by w ten sposób przekonać wszystkich, jak bardzo pobłądził i jak złą ma wolę. I tak właśnie Bóg zaistniały bunt i zło wykorzystuje do uczynienia człowieka odpornym - doskonałym i wiecznym. (Z kolei przez wgląd w dzieje człowieka udoskonalają się aniołowie). To dlatego mogły mieć miejsce takie niezrozumiałe na pozór zdarzenia, jak to: "Szymonie, Szymonie, oto szatan wyprosił sobie, żeby was przesiać jak pszenicę. Ja zaś prosiłem za tobą, aby nie ustała wiara twoja" (Łuk. 22:31-32). Zauważmy: "szatan wyprosił sobie". Natomiast Bóg nikogo nie musi prosić. Oto, gdzie jest prawdziwa władza i moc. Buntownikowi dano określony czas, który mimo jego ostatecznej klęski w starciu z Jezusem na Golgocie, jeszcze się nie zakończył, bowiem Stwórca z góry uznał za dobre "ażeby wypróbowana wiara wasza okazała się cenniejsza niż znikome złoto, w ogniu wypróbowane" (1 Piotr. 1:7). 