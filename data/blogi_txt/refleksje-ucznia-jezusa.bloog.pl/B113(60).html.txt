"Potem, po czternastu latach, udałem się ponownie do Jerozolimy wraz z Barnabą, wziąwszy z sobą także Tytusa. A udałem się tam zgodnie z objawieniem i przedstawiłem im ewangelię, którą głoszę wśród pogan, osobno zaś tym, którzy cieszą się uznaniem, aby się czasem nie okazało, że biegnę albo biegłem na próżno." (Gal 2:1-2, UBG)"przedstawiłem im ewangelię, którą głoszę wśród pogan... ...aby się czasem nie okazało, że biegnę albo biegłem na próżno" - zdanie to nasuwa myśl, że Paweł szukał potwierdzenia prawdziwości swej Ewangelii u apostołów, tak jakby nie był pewien, że działa po myśli Pana i dopiero akceptacja apostołów utwierdziła go w przekonaniu, że biegnie właściwie. Czy taka interpretacja może być poprawna?Nie może być poprawna, ponieważ znaczyłoby to, że Paweł nie był pewien prawdziwości danych mu objawień. Tym samym nie mógłby być pewien swego apostolstwa, to znaczy tego, że został posłany przez Pana Jezusa. Z pism Pawła i o Pawle bije pewność potężniejsza od lęku przed śmiercią. W pierwszym rozdziale Listu do Galacjan apostoł daje świadectwo, że nie nauczył się Ewangelii od człowieka (Gal. 1:12). Paweł napisał to w celu wzmocnienia autorytetu swojej Ewangelii w oczach Galacjan. Dalej pisze, że zaczął głosić tę Ewangelię zaraz po pierwszym objawieniu, nie radząc się ciała i krwi, nie udając się do tych, którzy byli apostołami przed nim. Dopiero po trzech latach poszedł do Jerozolimy, ale rozmawiał tylko z dwoma apostołami. Są to argumenty potwierdzające prawdziwość Ewangelii Pawła, pokazujące, jak bardzo on sam od początku jest jej pewien. Nie jest możliwe, by w takim kontekście Paweł przekazał w następnym rozdziale myśl przeciwną, mianowicie, że potrzebował potwierdzenia prawdziwości swej Ewangelii u apostołów. Co więc mogą znaczyć słowa: "przedstawiłem im ewangelię, którą głoszę wśród pogan... ...aby się czasem nie okazało, że biegnę albo biegłem na próżno"? Biec na próżno znaczy głosić Słowo życia ludziom, którzy tego Słowa nie zachowują, odrzucają je - jak to wynika z Flp 2:16:"Wszystko czyńcie bez szemrania i sporów; Abyście byli nienagannymi i niewinnymi dziećmi Bożymi, bez zarzutu pośród narodu złego i przewrotnego, wśród którego świecicie jak światła na świecie; Zachowując słowo życia, abym mógł się chlubić w dniu Chrystusa, że nie na próżno biegłem i nie na próżno pracowałem." (Flp 2:14-16)Gdyby Paweł nie przedstawił swojej Ewangelii w Jerozolimie, gdyby największe autorytety Kościoła nie zatwierdziły jej jako pochodzącej od Boga, wówczas przeciwnicy Pawła ("fałszywi bracia", Gal. 2:4; Dz.15:1) mogliby skutecznie zwodzić zbory, argumentując, że Paweł nie ma jedności z Dwunastoma. Pawłowa (i zarazem Chrystusowa) nauka zostałaby przez zbory odrzucona i w ten sposób okazałoby się, że Paweł biegł na próżno. Na próżno nie w sensie, że biegł źle, że był w błędzie, ale w sensie, że jego dobry wysiłek i dobra praca poszły na marne. Cały ten ciąg przyczynowo-skutkowy można wyrazic skrótem myślowym: "przedstawiłem im ewangelię... ...aby się czasem nie okazało, że biegnę albo biegłem na próżno". 