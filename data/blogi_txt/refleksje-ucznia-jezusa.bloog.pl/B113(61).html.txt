Uczniowie musieli być zdruzgotani i wstrząśnięci tym, że Pan zawisł na krzyżu. Z kolei Jego wrogów krzyż utwierdzał w sprzeciwie, bo mniemali, że gdyby Jezus był Synem Bożym, wyzwoliłby się. Wobec obu grup Jezus wypowiedział słowa: "Eli, Eli, lama sabachthani? To znaczy: Boże mój, Boże mój, czemu mnie opuściłeś?" (Mat. 27:46, UBG). Wiadomo z Ewangelii, że Jezus z góry wiedział, że za dopustem Ojca zostanie wydany na poniżenie, mękę i śmierć - i w tym sensie będzie opuszczony. Wiedział, dlaczego musi tak się stać i wiedział, że jest to opuszczenie krótkotrwałe, po którym nastąpi Jego wywyższenie: zasiądzie po prawicy Ojca. Natomiast dla ludzi ukrzyżowanie Jezusa musiało jawić się jako znak opuszczenia zupełnego i beznadziejnego. Rozumiem więc, że gdy Jezus z pozycji krzyża zadał pytanie "Boże mój, czemu mnie opuściłeś?", uczynił to w celu zwrócenia uwagi ludzi na Psalm 22, którego owo pytanie jest początkiem. Tak by wiara uczniów wzmacniała się po Jego zmartwychwstaniu przez świadectwo tego Psalmu o Nim. Nawet wrogom Jezusa trudno jest pojąć, jakim cudem opis z Psalmu 22 jest tak podobny do okoliczności ukrzyżowania. Chrystus, cytując pierwsze słowa Psalmu 22, mówi niejako: czytajcie ten Psalm, a zobaczycie, że Mesjasz miał być opuszczony i ukrzyżowany, ale potem błogosławiony. Pierwsza część Psalmu 22 mówi o Chrystusie na krzyżu, druga mówi o tym, co z Nim będzie później, a co wydaje się niemożliwe dla ukrzyżowanego: "Imię Twe opowiem moim braciom, w środku zgromadzenia wysławiał Cię będę!" (Psalm 22:23; Hbr. 2:12). Jak to możliwe, by ktoś beznadziejnie opuszczony przez Boga mógł później wysławiać Ojca pośród zgromadzenia? I jak to możliwe, by ktoś beznadziejnie opuszczony przez Boga, ukrzyżowany, mógł później powiedzieć, że Ojciec "nie wzgardził i nie odrzucił prośby ubogiego, i nie odwrócił ode mnie swego oblicza. A gdy wołałem do Niego, wysłuchał mnie!" (Psalm 22:25).Psalm 22 pokazuje więc, że opuszczenie Mesjasza miało inny charakter niż się wydawało ludziom. Pokazuje, że droga ukrzyżowania i śmierci Mesjasza miała zakończyć się zmartwychwstaniem i błogosławieństwem. Myślę, że to właśnie chciał przekazać Jezus, wskazując z krzyża na Psalm 22.Cytaty pochodzą z Psałterza Biblii Greckiej (przekład z Septuaginty ks. Antoniego Troniny). 