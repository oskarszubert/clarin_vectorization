Hollywoodzki BabilonAnna SerdiukowNiedawne zatrzymanie Romana Polańskiego wywołało lawinę komentarzy, oskarżeń i przypuszczeń. Początkowo międzynarodowe środowiska filmowe solidaryzowały się z polskim reżyserem – dziś są już podzielone w swoich ocenach i sądach.Inaczej niż opinia publiczna, która od początku domagała się doprowadzenia filmowego twórcy przed oblicze amerykańskiego sądu. Uczestnicy publicznej dyskusji mówią o potrzebie dokończenia przerwanego przed laty procesu i ogłoszenia wyroku. Jednak nie mniej ważna wydaje się możliwość udowodnienia światu, że gwiazdy nie stoją ponad prawem. Czy jednak rzeczywiście wszyscy jesteśmy równi wobec wymiaru sprawiedliwości?Moralność X Muzy zawsze pozostawiała wiele do życzenia. Odległe lata 20. były wyzwolone obyczajowo nie mniej niż lata 70. Pionierzy Hollywood nie mieli krystalicznych reputacji, choć bardzo rzadko trafiali na pierwsze strony gazet. Od skandalu chroniły ich środowiskowa solidarność i opłacanie prasy oraz wymiaru sprawiedliwości. Dziś na pewno mieliby wytoczone procesy o pedofilię – wówczas ich występki były spowite całunem milczenia. Mack Sennett, producent i reżyser filmowy, twórca komedii slapstickowych oraz słynnego napisu na hollywoodzkich wzgórzach HOLLYWOODLAND (dopiero z czasem zastąpionego wersją HOLLYWOOD) znany był z całonocnych szaleństw z nastoletnimi gwiazdami występującymi w jego filmach. Gdy w 1935 roku odbierał Oscara za ogromny wkład w rozwój komedii jego skłonności taktownie przemilczano. Z podobnego umiłowania małoletnich piękności znany był D.W. Griffith. Kiedy jednak nosisz znany w całym Hollywood przydomek "Szekspir ekranu", nie straszny ci wymiar sprawiedliwości. Amerykański reżyser i producent, laureat Oscara za całokształt twórczości w 1936 roku, był nie tylko twórcą wielkich, epickich opowieści okresu kina niemego, ale także ojcem wielu gwiazdorskich karier. To on odkrył Mary Pickford, która w jego filmowej jednoaktówce zadebiutowała jako piętnastolatka. Charlie Chaplin nazywał Griffitha "nauczycielem nas wszystkich" – i choć jego wkład w rozwój kina jest nie do przecenienia, dziś wypowiedź kultowego aktora obrosła w dwuznaczne interpretacje. Chaplin był bowiem bohaterem największego hollywoodzkiego skandalu lat 20. Chaplin zdołał jednak uratować karierę i zapobiec oskarżeniom o pedofilię. Reputacji nie zdołał obronić Roscoe "Fatty" Aruckle. Udało mu się jednak uratować własne życie – uniknął bowiem krzesła elektrycznego. Znany z charakterystycznych, komediowych ról aktor był bohaterem pierwszego głośnego skandalu zapisanego na kartach niechlubnej historii Hollywood. Nim jego kolega z planu Charlie Chaplin zdołał udzielić pierwszej aktorskiej lekcji młodocianej Lolicie, Roscoe już siedział na ławie oskarżonych. Zorganizowane przez aktora dwudniowe przyjęcie zakończyło się tragicznie dla Virginii Rappe, wschodzącej gwiazdy kina. Przewieziona wprost do szpitala z sypialni aktora dziewczyna zmarła na zapalenie otrzewnej spowodowane przebiciem pęcherza moczowego. Dwie pierwsze rozprawy przyniosły aktorowi wyrok skazujący. Jednak podczas trzeciej rozprawy w kwietniu 1922 roku Fatty został uniewinniony. Zadziałała środowiskowa solidarność. Ponad 100 świadków mijało się w zeznaniach, zaś lekarze nie mogli jednoznacznie orzec, co doprowadziło do przebicia pęcherza ofiary. Roscoe wyszedł na wolność. Mimo iż jego kariera aktorska legła w gruzach (filmy z jego udziałem wycofano z dystrybucji), z powodzeniem realizował dokumenty. Choć tego najważniejszego, o życiu i śmierci Virginii Rappe nie nakręcił nigdy.Za swoją zbrodnię nie odpowiedział również magnat prasowy Randolph Hearst. Powodowany zazdrością o swoją kochankę Marion Davies zastrzelił broadwayowskiego aktora Thomasa H. Ince'a podczas swoich 46. urodzin na jachcie "Oneida" w 1924 roku. Ince nigdy nie trafił do szpitala, zmarł w hotelu w Los Angeles otoczony przez opłaconych przez Hearsta lekarzy. Proces się nie odbył. Oficjalnie zgon nastąpił na skutek zawału serca – tak przynajmniej pisała obecna podczas rejsu dziennikarka Louella Parsons, która w podziękowaniu za swoją lojalność otrzymała szmaragdowy naszyjnik, dwie bransolety, kolczyki i ogromną platynową broszkę. Dodatkowo Hearst uczynił Parsons szefem hollywoodzkich korespondentów we wszystkich swoich dziennikach i magazynach. Tym samym w ponad 20 amerykańskich tytułach prasowych wzmianki o śmierci amerykańskiego aktora były bardzo lakoniczne.W liczne skandale obfitowało życie Rudolpha Valentino. Jeden z nich o mało nie zakończył kariery wielkiego amanta kina. Oskarżony o bigamię aktor cudem uniknął kary. Jego małżeństwo z Natachą Rambową zostało zawarte, kiedy rozwód z pierwszą żoną nie był jeszcze prawomocny. Rudolphowi groziło od roku do pięciu lat więzienia, możliwa była również deportacja urodzonego we Włoszech gwiazdora. Namówiony przez swoich prawników aktor zdołał przekonać sąd, iż drugie z jego małżeństw nigdy nie zostało skonsumowane. Choć Rudolph Valentino potrafił wzbudzić zbiorową ekstazę wśród fanek kina – ponoć nie zdołał wykrzesać ognia z Rambowej. Para wzięła legalny ślub po tym jak Valentino otrzymał rozwód z Jean Acker w1923 roku.Inny gwiazdor kina – nazywany w Hollywood następcą Humphreya Bogarta – Robert Mitchum był jednym z pierwszych aktorów aresztowanych za posiadanie narkotyków. Pod koniec lat 40. amerykańską gwiazdę kina noir zatrzymano za posiadanie marihuany. Poważne jak na ówczesne czasy i amerykańską moralność przestępstwo w przypadku Mitchuma co prawda zakończyło się pobytem w więzieniu, ale tylko przez 43 dni. Aktorowi przez cały czas odbywania wyroku towarzyszył reporter magazynu "Life". Po wyjściu z kalifornijskiego więzienia kariera Roberta Mitchuma nie załamała się – mówiono, że całe wydarzenie nadało jego aktorstwu niezbędnej wiarygodności. Po tym incydencie zagrał w wielu słynnych filmach. W 1957 roku został nominowany do nagrody BAFTA za film "Bóg jeden wie, panie Allison", zaś w 1992 roku uhonorowano go Złotym Globem.Nie tak dawno amerykańskie media przypomniały sprawę Victora Salvy. W 1989 roku ten mało znany reżyser został oskarżony o zmuszenie dwunastolatka do uprawiania seksu oralnego. Gwałt Salva zarejestrował na taśmie w celu domowego odtworzenia. Wyrok trzech lat pozbawienia wolności w trakcie odbywania kary zamieniono na 15 miesięcy – swoją decyzję sąd argumentował dobrym sprawowaniem reżysera, jego chęcią resocjalizacji i przyznaniem się do popełnionego czynu oraz wstawiennictwem znanych kolegów. Jeff Goldblum i Francis Ford Coppola nie tylko nie odsunęli się od Salvy – Coppola zarekomendował przyjaciela w studiu Disneya. W ten sposób pedofil po odbyciu kary wyreżyserował film dla dzieci pt. "Zagadki Powdera". Przyjaźń dwóch reżyserów zakończyła się po tym, jak Francis Ford Coppola zobaczył niewykorzystane sceny z filmu "Smakosz 2" Victora Salvy. Według niego horror w swojej pełnej wersji zwiera wiele pedofilskich ujęć i podtekstów. To oskarżenie nie przeszkodziło rozpocząć Salvie pracy nad trzecią częścią filmu.(...)Cały artykuł: http://film.onet.pl/0,0,1581140,2,600,artykul.html 