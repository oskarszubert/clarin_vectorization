Niemcy: eliminują naukę religii  (23.04.2007) Sędziowie Trybunału Konstytucyjnego w Karlsruhe uznali, że obowiązkowa nauka etyki w berlińskich szkołach jest zgodna z niemiecką konstytucją i nie narusza wolności religijnej ani żadnych praw rodziców - informuje "Nasz Dziennik". Trybunał odrzucił skargę rodziców 13-letniej uczennicy, którzy żądali zwolnienia dziecka z lekcji propagujących laicką etykę sprzeczną z wiarą chrześcijańską. - Od czasu wprowadzenia etyki jako przedmiotu obowiązkowego w Berlinie liczba dzieci uczestniczących w lekcjach religii spadła aż o jedną trzecią - zaznaczył cytowany przez "NDz" zwierzchnik wspólnoty ewangelickiej Wolfgang Huber. "Nasz Dziennik" przypomina, że berliński Senat przyjął w zeszłym roku uchwałę, na mocy której we wszystkich stołecznych szkołach lekcje religii stały się nieobowiązkowe, a na ich miejsce wprowadzono obligatoryjną etykę.  (źródło: Nasz Dziennik) http://piotrskarga.pl/w,070423,4.php3 -  Biblie wycofane z pokoi hotelowych  (23.04.2007) Dotąd w szwedzkich hotelach Biblie były standardowym wyposażeniem pokoi. Nikogo nie dziwiło, że można po nie sięgnąć do szuflady nocnego stolika. Teraz ma to się zmienić. Wystarczył jeden głos protestu, by dyrekcja popularnej skandynawskiej sieci hotelowej Scandic zaleciła usuwanie Biblii - informuje "Rzeczpospolita".  Stefan Jansson (członek organizacji "Humaniści" ostro lobbującej na rzecz sekularyzacji społeczeństwa) przesłał do głównej siedziby Scandic e-maila, skarżąc się w nim, iż w pokoju hotelowym znalazł Biblię. Argumentował, że hotel to miejsce, w którym nikt nie powinien narzucać religijnych przekonań. Tymczasem w Scandicu od jesieni 2006 roku trwała dyskusja na ten temat. Sprawa Janssona przyspieszyła decyzję. Wkrótce 130 hoteli w dziewięciu krajach otrzymało zalecenie, by usunąć Biblie z pokoi.  - Rzeczywiście, od niedawna nie ma Biblii w naszych pokojach - usłyszała "Rz" w hotelu Scandic Continental w Sztokholmie. Każdy jednak, kto chciałby z niej skorzystać, może Pismo Święte wypożyczyć z recepcji. Do dyspozycji ma być również m.in. Koran. - Z powodów praktycznych uznaliśmy, że lepiej, by te księgi znajdowały się w recepcji, a nie były schowane w szufladach. To również nam ułatwia pracę, gdyż mamy pewność, że są w dobrym stanie i w każdej chwili dostępne - mówi "Rz" Christina Karlegran, rzecznik Scandic.  Zniknięcie Biblii z pokoi hotelowych sieci Scandic to nie jedyny sukces organizacji "Humaniści". W reakcji na ich protesty tradycyjne akademie zakończenia roku szkolnego w Szwecji coraz częściej przenosi się z kościołów do sal gimnastycznych. Organizacja aranżuje też ceremonie przyjęcia dziecka na świat, czyli świecki odpowiednik chrztu, jak też bierzmowania i pogrzebów według świeckiego scenariusza - czytamy w "Rzeczpospolitej".  (źródło: Rzeczpospolita) http://piotrskarga.pl/w,070423,1.php3 -  Biblia w hotelowej szufladzie - tradycja z pewnością sięgająca całe pokolenia wstecz. Dobra tradycja, pożyteczna - bezinteresowna służba drugiemu człowiekowi (trudno przypuszczać, by hotelarze mieli coś z tego, że podsuwali klientom Biblie). Kto chce, sięga, kto nie chce, nie sięga. Hotele to często miejsca samotności, smutku, tęsknoty. Jakaż nienawiść do chrześcijaństwa musi toczyć tych nieszczęśników, którzy spędzają życie na tropieniu mechanizmów wiaro-gennych, na rozmyślaniu, jak by tu jeszcze bardziej ograniczyć ducha wiary, a tym samym odebrać "masom" nadzieję i oddać je na pastwę bogów tego świata. Nieludzka to nienawiść.  Rzecz w tym, by pod wpływem tego rodzaju informacji rozumieć, że "getto", które pogański Rzym wydzielił na tym świecie chrześcijaństwu, jest stale pomniejszane. Otóż "synowie tego świata są przebieglejsi w rodzaju swoim od synów światłości" (Łuk. 16:8). Przebieglejsi w odniesieniu do spraw tego świata. Dlatego wydaje im się, że są panami i "getta", i świata. Tymczasem nie mogą uczynić nic, na co nie zezwoli ich książę (Szatan), który nie tylko ich nienawidzi, ale w dodatku nie szanuje. Chrześcijan zaś tylko nienawidzi. Z kolei książę nie może zrobić nic, czego nie zatwierdzi Ten, któremu te "naiwne" dzieci - chrześcijanie - służą i ufają. On zaś zatwierdzi to, co przed wiekami zaplanował jako układ zdarzeń, którego efektem ostatecznym będzie triumf dobra. A jeśli triumf dobra, to tym samym deaktywacja zła. Jeśli deaktywacja zła, to kres tych, którzy mroczny żywot drapieżników obrali sobie za cel życia. Tak jak czworonożna bestia nie nawykła do spoglądania w niebo z powodu postawy poziomej, z pyskiem skierowanym ku glebie, tak oni, wpatrzeni w ten świat, skoncentrowani na kleceniu go na swoją "boską" modłę, nie są zdolni spojrzeć w niebo i przerazić się na myśl, że tam, spoza widzialnego kosmosu, spoza materii patrzy na nich osobowy Stwórca. Patrzy i ocenia. Tak jak oni patrzą na "getto".  Obj. 22:11-17 11. Kto czyni nieprawość, niech nadal czyni nieprawość, a kto brudny, niech nadal się brudzi, lecz kto sprawiedliwy, niech nadal czyni sprawiedliwość, a kto święty, niech nadal się uświęca. 12. Oto przyjdę wkrótce, a zapłata moja jest ze mną, by oddać każdemu według jego uczynku. 13. Ja jestem alfa i omega, pierwszy i ostatni, początek i koniec. 14. Błogosławieni, którzy piorą swoje szaty, aby mieli prawo do drzewa żywota i mogli wejść przez bramy do miasta. 15. Na zewnątrz są psy i czarownicy, i wszetecznicy, i zabójcy, i bałwochwalcy, i wszyscy, którzy miłują kłamstwo i czynią je, 16. Ja, Jezus, wysłałem anioła mego, by poświadczył wam to w zborach, Jam jest korzeń i ród Dawidowy, gwiazda jasna poranna. 17. A Duch i oblubienica mówią: Przyjdź! A ten, kto słyszy, niech powie: Przyjdź! A ten, kto pragnie, niech przychodzi, a kto chce, niech darmo weźmie wodę żywota. (BW) 