Żydzi kontra KościółPiotr Zychowicz 25-08-2009, ostatnia aktualizacja 25-08-2009 06:59Nie uznamy Jezusa za Mesjasza – oznajmili amerykańscy Żydzi w liście do episkopatu Stanów ZjednoczonychOświadczenie jest wspólnym dziełem trzech głównych odłamów judaizmu – ortodoksyjnego, konserwatywnego i reformowanego – oraz czołowych świeckich organizacji żydowskich w USA: Ligi przeciwko Zniesławieniu i Amerykańskiego Komitetu Żydów.Autorzy listu ostrzegli Konferencję Biskupów Katolickich w USA (USCCB), że dialog między dwiema religiami jest poważnie zagrożony i może się okazać „niemożliwy do utrzymania”. Katolicy chcą ich zdaniem „wykorzystać te relacje do nawrócenia Żydów”. „Jest to sprzeczne z istotą dialogu chrześcijańsko-żydowskiego” – podkreślili, dodając, że oni sami nie mają pretensji do katolików o to, że wyznają własną wiarę.Powodem tego oświadczenia jest wydane niedawno przez USCCB objaśnienie do dokumentu „Refleksje w sprawie przymierza i posłannictwa”. Dokument powstał w 2002 roku w wyniku dialogu z przedstawicielami judaizmu i – jak uznali biskupi – zawiera pewne nieprecyzyjne sformułowania, które mogą prowadzić do nieporozumień.Czytelnik dokumentu z 2002 roku może na przykład odnieść mylne wrażenie, że „Żydzi nie mają obowiązku nawrócić się na chrześcijaństwo, a Kościół nie ma obowiązku ich chrzcić”. „Chociaż udział chrześcijan w dialogu międzyreligijnym na ogół nie zawiera bezpośredniej zachęty do chrztu, chrześcijanin musi zawsze dawać świadectwo wierze w Chrystusa, do której bezwzględnie każdy jest zaproszony” – napisano w objaśnieniu biskupów.– Proszę się nie dziwić, że takie słowa nas głęboko zaniepokoiły. Jak możemy w przyjazny sposób rozmawiać z partnerem, który chce nas wchłonąć i odmawia nam prawa do wyznawania własnej wiary? Dialog na takich warunkach nie jest dialogiem – mówi „Rz” rabin Eric Greenberg z Ligi przeciwko Zniesławieniu, jeden z autorów listu. – Jan Paweł II mówił, że przymierze zawarte między Bogiem a ludem Izraela nigdy nie wygasło i jest wieczne. Uważamy to za oficjalne stanowisko Kościoła i mamy nadzieję, że uzna to także Kościół w USA – podkreśla.Innego zdania są katolicy. – Kościół nie może zrezygnować z nawracania Żydów, bo nawracanie jest celem jego istnienia. Jezus powiedział apostołom, żeby szli w świat i nawracali wszystkich ludzi. Także Żydów. To wezwanie nie miało daty ważności. Nie brzmiało: nawracajcie Żydów aż do XX wieku, a potem przestańcie – mówi „Rz” konserwatywny komentator katolicki z USA John Vennari.Według niego dialog międzyreligijny jest „wymysłem XX wieku”. – Musimy mieć dobre relacje z Żydami, ale nie oznacza to, że mamy rezygnować z podstawowych dogmatów naszej wiary – podkreśla Vennari. – Jan Paweł II powiedział coś, co stało w ewidentnej sprzeczności z tym, co mówili wszyscy poprzedni papieże. Obawiam się, że się pomylił.Rzeczpospolitahtt p://www.rp.pl/artykul/67352,353588_Zydzi_kontra_Kosciol.html 