Dz. 26:20, BW „Lecz głosiłem najpierw tym, którzy są w Damaszku, potem w Jerozolimie i po całej krainie judzkiej, i poganom, aby się upamiętali [gr. metanoeo] i nawrócili [epistrefo] do Boga i spełniali uczynki godne upamiętania [metanoia].”   A zatem Paweł nie nauczał, że do wieczności w Królestwie Bożym wejdzie się przez samą „wiarę”, w sensie jedynie ufności, bez względu na uczynki, ale głosił, żeby nawróceni spełniali uczynki godne metanoi. Krótko mówiąc, głosił konieczność takiej wiary, za którą idą starania, by postępować według tej wiary.   Dlatego twierdzenie, że Paweł przeciwstawiał wiarę uczynkom nakazanym przez tę wiarę jest fałszywe. Paweł przeciwstawiał wiarę prawdziwą, która nakazywała spełniać „uczynki godne upamiętania”, uczynkom starozakonnym, nie nakazanym w Nowym Przymierzu.   Niewierzący Żydzi uważali, że nie potrzebują Jezusa i Nowego Przymierza jako drogi zbawienia, bo mają już drogę zbawienia: umocowane w Piśmie Świętym prawo Mojżeszowe. Twierdzili, że zbawienie osiąga się przez zasługi patriarchów oraz poznawanie prawa i starania w jego przestrzeganiu. Zbawienie w sensie nowotestamentowym nie jest więc potrzebne. Jezus jako Zbawiciel nie jest potrzebny, choć można go przedstawiać jako nauczyciela Tory. Uczynki Starego Przymierza są elementem wystarczającym człowiekowi do pełnego zbawienia. Ci niewierzący podejmowali starania, by stopniowo przekonać Kościół do tego poglądu i uczynić go w ten sposób częścią judaizmu starotestamentowego. Kościół byłby wtedy już tylko grupą zwolenników rabbiego Jezusa (nie Zbawiciela, lecz kogoś, kto „umarł na próżno”, Gal. 2:21). Do tej grupy mogliby także należeć nawróceni na judaizm poganie – obrzezani, przestrzegający sabatów i świąt, unikający nieczystych pokarmów itd. Paweł pisał:   „...żeby czasem nie okazało się, że biegnę lub biegłem daremnie. (...) Z powodu wprowadzenia fałszywych braci, którzy wkradli się dla szpiegowania naszej wolności, którą mamy w Chrystusie Jezusie, aby nas podbić w niewolę; Którym ani na chwilę nie ustąpiliśmy i nie poddaliśmy się, aby prawda Ewangelii przetrwała ze względu na was.” (Gal 2:2-5, TBS) Wniosek apostoła Pawła był taki: Synagoga próbuje ustanowić własną drogę zbawienia (nie uznawaną przez Boga, nie wspomaganą przez Ducha), zamiast zaakceptować Boży sposób zbawienia (Rz. 10:3). Boży sposób zbawienia polega na tym, że podobnie jak Abraham uwierzył w Boże objawienie na temat potomka (i dopiero przez tę wiarę mógł być sprawiedliwy i czynić sprawiedliwość), tak i dziś ludzie muszą uwierzyć w Boże objawienie Jezusa Chrystusa i w Jego naukę (aby mogli być sprawiedliwi i czynić sprawiedliwość, Rz. 8:4). Jeśli ktoś szuka zbawienia w uczynkach nie nakazanych przez tę wiarę, podważając w ten sposób jej jedynozbawczą rolę, to mamy uczynki kontra wiara. Ale jakie uczynki? Czy uczynki wiary? Właśnie nie, są to uczynki niewiary. Jeśli wierzysz, że zbawia stare przykazanie, a Jezus uczy, że zbawia tylko nowe z pomocą Parakletosa, to nie wierzysz Jezusowi. Szukanie zbawienia poza jedyną Drogą jest aktem niewiary w to, że jest to jedyna Droga zbawienia (Jana 14:6; Dz. 11:14; Jak. 1:21 i dalej). Paweł przekonywał więc niewierzących oraz już częściowo zwiedzionych, że Bóg nie zbawia ludzi inaczej, jak tylko przez przyjęcie głoszonej przez apostołów wiary. Wiary w naukę i zbawcze dzieło Jezusa Chrystusa. Jedynie przez tę wiarę człowiek może zostać usprawiedliwiony z grzechów. I jedynie przez wiarę może otrzymać dar Ducha Parakletosa, który wlewa w ludzi miłość i sprawia, że „wszystko mogę w Tym, który mnie umacnia” (Flp 4:13). Przy czym wiara w rozumieniu apostołów oznacza zarazem posłuszeństwo, tak jak to było w przypadku Abrahama. Patrz Jana 3:36 i słowo apeitheo – być nieposłusznym. Z jednej strony Paweł pisze: „jeśli przez łaskę, to już nie z uczynków” (Rz. 11:6). Z drugiej jednak strony czytamy: „jego łaska względem mnie nie okazała się daremna, ale pracowałem więcej od nich wszystkich” (1 Kor. 15:10). Czyli łaska okazałaby się daremna, gdyby Paweł tej łaski nie posłuchał i nie starał się wykonywać jej nakazów (przy jej wsparciu i przypisując zasługę jej). Nie ma sprzeczności między tymi wersetami, jeśli rozumiemy, że w Rz. 11:6 apostoł pisze o uczynkach starotestamentowych, nie nakazanych przez nowotestamentową łaskę. Co nakazuje łaska? W Liście do Tytusa Paweł przedstawia ogólny zarys tego, czego wymaga łaska:   Tyt. 2:11-12, TBS (11) Albowiem okazała się łaska Boża, zbawienna wszystkim ludziom, (12) Nauczając nas, abyśmy wyrzekli się bezbożności i światowych pożądliwości, roztropnie i sprawiedliwie, i pobożnie żyli w teraźniejszym wieku,   Trzeba przy tym dobrze rozumieć sformułowanie: sprawiedliwie i pobożnie żyć. Na pewno Bóg nie uznaje za sprawiedliwego i pobożnego kogoś, kto nie chce, nie stara się z duszy dobrze czynić (Jak. 4:17; 1:27; 1 Tym. 2:10). Trzeba żyć roztropnie, sprawiedliwie i pobożnie, żeby łaska nie okazała się daremna. Zgodnie z wersetem zacytowanym na początku niniejszego tekstu: „aby się upamiętali i nawrócili do Boga i spełniali uczynki godne upamiętania” (Dz. 26:20).   Więc jeszcze raz.   Wielu Żydów wierzyło w Stare Przymierze i w nim widzieli właściwą drogę zbawienia. Taki duch wnikał do Kościoła w postaci szukania usprawiedliwienia w Mojżeszowych uczynkach spoza nauki apostolskiej. Szukanie usprawiedliwienia w uczynkach Starego Przymierza było wyrazem niewiary w to, że Jezus zbawia jako kompletna i jedyna Droga do Ojca – nowotestamentowa, niezależna od prawa Starego Przymierza (Rz. 3:21,28). Uczynki wiary w zbawczość starego prawa są przeciwstawne wierze w jedynozbawczość Jezusa i Nowego Przymierza, choćby ktoś twierdził, że wierzy w Jezusa (jak Galacjanie, Gal. 5:4). Natomiast uczynki wiary nowotestamentowej nie negują wiary w Jezusa, ale tę wiarę czynią doskonałą (Jak. 2:22). Skoro uczynki wiary czynią wiarę doskonałą, a więc Bóg tak ją postrzega i poczytuje, to znaczy, że przez uczynki wiary chrześcijanin zacieśnia swą więź z Chrystusem. Przez starania, by spełniać nakazy wiary trwa w miłości Bożej: „Jeśli będziecie zachowywać moje przykazania, będziecie trwać w mojej miłości, jak i ja zachowałem przykazania Ojca mojego i trwam w Jego miłości” (Jan 15:10, TBS).   Nie w prawie Starego Przymierza nowonarodzeni mają szukać usprawiedliwienia – nauczał Paweł – ale w nowotestamentowej wierze. Jak wyżej wykazano, nie w martwej wierze, w sensie przekonania i ufności jedynie. Apostoł mówi wyraźnie, że znaczenie ma „wiara działająca przez miłość”: „Pozbawiliście się Chrystusa, wszyscy którzy przez Prawo [starotestamentowe - J.] uznajecie się za sprawiedliwych; wypadliście z łaski. (...). Bo w Chrystusie Jezusie ani obrzezanie nic nie znaczy, ani nieobrzezanie, ale wiara działająca przez miłość.” (Gal 5:4-6, TBS)   A więc w rozumieniu Pawła nie w uczynkach starotestamentowych Kościół powinien szukać usprawiedliwienia, ale w nowotestamentowej wierze działającej przez miłość. Nie w wierze odartej z działania, ale w wierze działającej przez miłość. Działać w wierze przez miłość to postępować z miłości tak, jak nakazuje ogłoszona przez apostołów wiara. Kto naprawdę otrzymał Ducha Świętego i w jego sercu rozlana jest miłość (Rz. 5:5), ten rozumie, że trzeba starać się spełniać przykazania tej wiary. Zdaniem Pawła, czyniąc to, wypełnia się właściwe Prawo:   Rz. 13:10-13, UBG „Miłość nie wyrządza zła bliźniemu. Tak więc wypełnieniem prawa jest miłość.”   I właśnie do postępowania w miłości nawołuje Paweł w kolejnych wierszach.   Powszechne jest mniemanie, że „jeśli jest wiara, to zawsze zrodzą się owoce”, a więc nie trzeba Kościołowi przypominać o owocach, zachęcać, napominać, ostrzegać. Pismo Święte temu mniemaniu przeczy. Apostołowie zawsze starali się przypominać Kościołowi o właściwym postępowaniu. Nie wyłączając gróźb utraty zbawienia. Latorośl z paraboli Jezusa była w pniu, była w Chrystusie, zatem miała wszystko co jest potrzebne do owocowania. „Beze mnie nic uczynić nie możecie” – powiedział Jezus. Latorośl nie była bez Niego. Przeciwnie, brała od Niego soki. A jednak latorośl nie wydawała owoców. Dlatego Jezus nie twierdzi, że jeśli latorośl jest w pniu, to automatycznie zrodzą się owoce. Przeciwnie, Pan ostrzega uczniów, że jeśli latorośl mimo bycia w pniu nie zacznie owocować, zostanie odcięta (Jana 15:2). Można więc znaleźć się w Chrystusie, a później blokować moc wydawania owoców przez wybór nieposłuszeństwa, przez poddawanie się złym żądzom, słabościom. Tym bardziej, jeśli otrzymało się fałszywą naukę, że uczynki nakazane przez wiarę nie są konieczne do otrzymania „korony żywota”.   Czy owoce rodzą się przez sterowanie człowiekiem, automatycznie, czy są przez Boga wymagane i oczekiwane?   Łuk. 13:6-9, TBS (6) I powiedział im to podobieństwo: Pewien człowiek miał drzewo figowe zasadzone w swojej winnicy, i przyszedł więc i szukał na nim owocu, a nie znalazł. (7) Wtedy rzekł do winogrodnika: Oto przez trzy lata przychodzę i szukam owocu na tym drzewie, i nie znajduję. Wytnij je; bo po co czyni ziemię bezużyteczną? (8) Ale on odpowiadając, rzekł mu: Panie! Pozostaw je jeszcze na ten rok, aż je okopię i obłożę nawozem; (9) Może przyniesie owoc, a jeśli nie, wytniesz je w przyszłości.   „Może przyniesie owoc”. A więc Bóg czeka na reakcję człowieka, który otrzymał zdolność i moc do wydawania owoców („okopię i obłożę nawozem”). Odtąd to człowiek, a nie Bóg, jest odpowiedzialny za wydawanie owoców. Bóg jest odpowiedzialny jako darczyńca niezbędnej łaski, pomocy.   Paweł napisał do Efezjan, że wie o ich miłości do braci (Ef. 1:15). A jednak do tych samych Efezjan apostoł pisze:   Ef. 5:2, UBG (2) I postępujcie w miłości, jak i Chrystus umiłował nas i wydał samego siebie za nas jako dar i ofiarę Bogu na miłą woń. Wiedział, że mają miłość, ale mimo to napisał: postępujcie w miłości. Dlaczego? Podobnie do Tesaloniczan:   1 Tes. 4:9-10, TBS (9) Natomiast o miłości braterskiej nie ma potrzeby wam pisać; bo wy sami jesteście przez Boga nauczeni, abyście miłowali jedni drugich. (10) Czynicie to bowiem, wobec wszystkich braci w całej Macedonii; ale was zachęcamy, bracia, żebyście tym bardziej obfitowali,   Mimo, że adresaci czynią dzieła miłości, Paweł zachęca ich, by jeszcze bardziej obfitowali.   W Liście do Hebrajczyków czytamy:   Hebr. 10:24, TBS „I patrzmy uważnie jedni na drugich, aby pobudzać się do miłości i dobrych czynów”   Wielu dzisiejszych „wierzących” odpisałoby na ten List. Argumentowaliby, że takie wzajemne pobudzanie się jest zbędne, bo jeśli jest wiara, to będą też dobre czyny. Rzeczywistość łatwiej zafałszować, gdy użyje się fałszywej przenośni. Dlatego napisaliby o słynnej jabłoni, że pobudzanie się do dobrych uczynków byłoby jak wieszanie jabłek na jabłoni. Napisaliby też o oddychaniu, że jeśli ma się Ducha Świętego, to dobre uczynki są jak oddychanie. Zauważmy, że przy takiej argumentacji ten, kto chce pobudzać innych do dobrych czynów, jawi się jako człowiek nie mający Ducha. Nie chcą ci ludzie pojąć, że pobudzanie się do dobrych uczynków (również przez napominanie i ostrzeganie przed gniewem Bożym) nie jest jak wieszanie jabłek na jabłoni, ale jak zapewnianie tej jabłoni słońca, wody, ziemi, okopywanie jej i obkładanie nawozem (por. cytowany wyżej Łuk. 13:6-9). Tym właśnie jest nauczanie prawdy ze Słowa Bożego.   Trzeba więc Kościołowi przypominać o owocach, zachęcać, napominać i ostrzegać. Wzór tego, jak należy głosić, dał Pan Jezus w Listach do siedmiu zborów. Struktura każdego z Listów nie ogranicza się do głaskania słowem.   Można mieć miłość Boga i bliźniego, ale jednocześnie ulegać na przykład chciwości. Co z tego, że ktoś został odrodzony i Duch rozlał w nim miłość, jeśli ten ktoś nie poddaje się nakazom tej miłości, ale woli ulegać grzesznej skłonności: tu chciwości. Zamiast siać dla Ducha, sieje dla „ciała”. Można kochać Boga i bliźniego, ale dobrowolnie ulegać lenistwu, gdy trzeba działać. Słowo Boże przekonuje, że należy komuś pomóc, a lenistwo mówi: nie rób nic. Pójście za Słowem wymaga starań i wyrzeczeń, zaś poddanie się lenistwu jest łatwe, zaspokaja potrzeby niższe. Nie da się wydać owocu Ducha Świętego, jeśli nie poskromi się wpierw „ciała”: chciwości, lenistwa, złości, jakiegoś źle pojętego wstydu, lęku itd. Żeby wiara i miłość mogły wydawać owoce, trzeba stale poskramiać siebie. Jezus wyraził to tak:   Łuk. 9:23, TBS „A mówił do wszystkich: Jeśli ktoś chce iść za mną, niech zaprze się samego siebie, i niech weźmie swój krzyż na każdy dzień, i niech idzie za mną.”   Widać tu jasno, że naśladowanie Jezusa, wydawanie owoców wymaga samozaparcia. Samozaparcie jest wtedy, gdy wola umysłu, idąca za wolą Bożą, poskramia chcenie „ciała” w celu wykonania woli Bożej. Gdy więc grzech chciwości mówi: nie daj ubogiemu, wierzący modli się o pomoc w ujarzmieniu grzechu, po czym daje z wiarą, że Duch Chrystusa pomoże mu przełamać siebie. Jeśli człowiek ma wiarę w pomoc Ducha Parakletosa, nie zawiedzie się. Jeśli ma małą wiarę, będzie mu ciężej. Jeśli mając małą wiarę, mimo to będzie starał się przełamywać „ciało”, wówczas Bóg będzie umacniał jego wiarę (dary Boże są dla tych, którzy mają zamiar z nich korzystać). Z czasem będzie mu łatwiej. Gdyby pojawiła się myśl czy uczucie żalu za stratą pieniędzy, trzeba je umartwiać modlitwą, postem i jeszcze obfitszym dawaniem. Grzech w ciele musi być pod butem woli zjednoczonej z Duchem Świętym. Zwycięstwa miłości własnej wygaszają miłość rozlaną w nas przez Ducha Świętego. Każde zwycięstwo chciwości, lenistwa, lęku, wstydu itp. powoduje, że stopniowo degenerujemy się. Grzech w ciele przejmuje kontrolę nad wolą umysłu. Cofamy się w duchowym rozwoju i tracimy zdolność do owocowania. Stajemy się gałązką z Jana 15:2. Potrzebne jest nawrócenie.   Ten nie wydaje owoców, kto nie walczy ze swymi żądzami. Może nawet bardzo kocha Boga uczuciowo, ale swoje żądze kocha uczynkowo. Praktykuje poddawanie się „ciału”. Nie używa oręża Bożego. Zwycięża jego miłość własna, która nie chce owocować kosztem siebie. Uczynki miłości wymagają przełamania miłości własnej, dlatego zawsze wymagają starań i potrzebują motywacji w postaci przypominania Słowa i nawoływania do starań. Wymagają także napomnień i ostrzeżeń, że Bóg nie będzie zbyt długo tolerował braku owoców. Jeśli ktoś czuje niechęć do modlitwy w swojej izdebce o pomoc w ujarzmieniu np. chciwości, to znaczy, że tak naprawdę nie chce tej żądzy umartwić. Kto ma mu uświadomić konsekwencje, jeśli nie Kościół? Nie chodzi o to, żeby pasterze dyktowali ludziom: masz zrobić to, masz zrobić tamto, ale o to, żeby lud Boży rozumiał i stale pamiętał, że owoce wiary i miłości rzadko kiedy zrodzą się bez wysiłków i wyrzeczeń. I że od grzechów zaniechania, zaniedbania, rezygnacji, trzeba się odwrócić, by uniknąć najgorszego (Mat. 25:30; 41-43; 1 Tym. 5:8; 4:14; Hebr. 2:3). Bo „my wszyscy musimy stanąć przed sądem Chrystusowym, aby każdy odebrał zapłatę za uczynki swoje, dokonane w ciele, dobre czy złe” (2 Kor. 5:10). 