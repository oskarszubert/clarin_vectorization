Aby parada nie była zaściankowa   Sobotnia Parada Równości w Warszawie zyska światowy posmak. Będzie pani minister ze Szwecji i delegacja polityków z Niemiec. Pojawi się też pewnie Pedro Zerolo, jeden z liderów hiszpańskich socjalistów (mam nadzieję, że ze swoim uroczym mężem).  Zerolo to bożyszcze gejów i lesbijek. Szczególny podziw budzi jego odwaga w głoszeniu poglądów. Bo Zerolo nie ma żadnych wątpliwości, kto jest głównym ciemiężycielem. To Kościół katolicki - odpowiedzialny choćby za rozprzestrzenianie się epidemii AIDS na świecie, bo "kłamie na temat skuteczności prezerwatyw". Zerolo nie jest przeciwny religii jako takiej. To człowiek głęboko tolerancyjny. Gdy w Hiszpanii jeden z ludowych zespołów muzycznych żartował sobie z islamu, zareagował oburzeniem.  Ale nie jest już tak tolerancyjny wobec wrogów tolerancji. Podczas madryckiej parady gejowskiej w lipcu 2006 ramię w ramię z Zerolo kroczyli aktywiści przebrani za kardynałów, z plastikowymi penisami zwisającymi u szyi, niesiono drewniany krzyż z rozpostartą na nim lalką Barbie. A jeden z gejów pozował na Jezusa - z koroną cierniową na głowie i odkrytym torsem.  Jak widać, polscy homoseksualiści są daleko w tyle za hiszpańskimi. Nadwiślańska misja Pedra Zerolo nie będzie więc łatwa. Ale ważne, żeby od czegoś zacząć. Na przykład od jakiejś lewicowej posłanki przebranej za zakonnicę i z pejczem w ręku.  Marek Magierowski   http://www.rzeczpospolita.pl/dodatki/druga_strona_070517/druga_s trona_a_6.html -  Czyż nie jest oczywiste, że możni budowniczowie "Babel" grają homoseksualistami, by osłabić i wykruszyć chrześcijaństwo? Czyż wątki antychrześcijańskie w tych paradach "równości" nie są tu dość czytelnym znakiem, z czym mamy do czynienia?  Nie ma Eklezji bez moralności. Nienawiść tychże graczy do Jezusa i chrześcijan staje się coraz bardziej widoczna. Ludzie ci coraz mniej się krępują. Mają świadomość swej siły, siły pieniędzy. A pieniądze to media. Z kolei media to władza kreowania postaw. To władza nad słowem, nad kreacją znaczeń. Manipulują słowami, sztucznie poszerzając czy zmieniając ich znaczenia, wymyślają nowe, byle zmusić maluczkich do akceptacji zła: tolerancja, homofobia, oszołomstwo, fundamentalizm itd., itp. Jeśli na przykład chrześcijanin obstaje przy zdaniu, że homoseksualizm jest grzechem, tzn. jest przestąpieniem woli Stwórcy, wtedy nazywa się go fundamentalistą i za pomocą tej sztuczki słownej zestawia się go na jednym poziomie z walczącymi islamistami. I to fundamentalizm, i tamto. Przerażony chrześcijanin, by nie zasłużyć na miano fundamentalisty, zaczyna się miotać, szuka sposobu, by złagodzić swoje stanowisko. I tak wpada w pułapkę. Zaczyna myśleć dwoma torami. Potępia homoseksualizm (czy jakąkolwiek lansowaną złą postawę) i nie potępia jednocześnie. W zależności od sytuacji raz myśli tak, innym razem inaczej. Jest "za, a nawet przeciw". Bowiem on nie chce być "fundamentalistą", bo to przecież tak, jakby być "islamistą" itp. Podobnie nie chce być "fanatykiem", bo to tak, jakby być w jakiejś groźnej sekcie, z gatunku tych, co to popełniają zbiorowe samobójstwa etc. Z drugiej strony przez stosowanie słów o pozytywnym wydźwięku usiłuje się nadać ciemności jaśniejszą twarz. I tak demonstrowanie zboczenia, mające na celu osłabienie moralności, deprawację, a docelowo wykrwawienie Eklezji i zamianę ludzi w oszalałe bydło, otrzymało nazwę "parada równości". Równość - pozytywne słowo, klucz do serc naiwnych. Takich słów jest więcej. Magia słowa, sztuka szafowania znaczeniami. Łgarstwo i manipulacja. Taki jest świat i taki będzie do końca. Rzecz w tym, że chrześcijanie nie są i nie mają być częścią świata. Skoro są poza nim, nie powinni być owładnięci jego duchem, duchem kłamstwa. Nie powinni poddawać się magii słowa, ulegać manipulacjom, nie powinni bać się chytrze tworzonych i stosowanych etykiet. Gdy duchowe potomstwo "księcia tego świata" przypisuje chrześcijanom określenia typu "ciemnogród", "nietolerancja", "nienawiść", "fanatyk", "oszołom", "homofob", "fundamentalista" i masę innych, to jest to gra - czy powinno to mieć wpływ na ich sposób myślenia? Czy powinno miotać ich "ja" tam, gdzie życzy sobie tego wróg Jezusa, wróg Prawdy? Jezusa oczerniano na wiele sposobów, sugerowano na przykład, że jest żarłokiem i pijakiem, sługą demonów, bękartem. Czy On truchlał z tego powodu? Czy ulegał presji? Zabiegał o to, by zasłużyć na lepsze określenia? By dobrze o Nim mówiono? Nie. Nie pozwolił światu kształtować swojej woli. Nie zabiegał o poklask czy choćby akceptację. Nadal czynił wolę Ojca tak, jak od początku zamierzał. A do nas rzecze:  Łuk. 6:26 26. Biada wam, gdyby dobrze o was mówili wszyscy ludzie; bo tak czynili fałszywym prorokom ojcowie ich. (BG)  Bo gdy mówi się to, co pochlebia złu - zło słodko przemawia, wychwala. W ten sposób fałszywi prorocy zyskiwali poklask, gdy w starożytności Izrael sprzeciwiał się woli Stwórcy. O tym mówi tu Jezus.  Tym zaś, którzy Go oczerniali, tak powiedział:  Mt 12:34-37 34. Plemię żmijowe! Jakże wy możecie mówić dobrze, skoro źli jesteście? Przecież z obfitości serca usta mówią. 35. Dobry człowiek z dobrego skarbca wydobywa dobre rzeczy, zły człowiek ze złego skarbca wydobywa złe rzeczy. 36. A powiadam wam: Z każdego bezużytecznego słowa, które wypowiedzą ludzie, zdadzą sprawę w dzień sądu. 37. Bo na podstawie słów twoich będziesz uniewinniony i na podstawie słów twoich będziesz potępiony. (BT) Odnosi się to do każdego, kto przez manipulowanie słowami i etykietami usiłuje wyrwać ludzi Ewangelii Jezusa Chrystusa. 