Kościół Niemca: nie tylko błazenada  Szymon Niemiec - aktywista gejowski - zdążył już być kucharzem, fotomodelem, instruktorem teatralnym, wiceszefem partii Unia Lewicy, prezesem Stowarzyszenia G   L, organizatorem parad równości.  Był rzecznikiem prasowym Antyklerykalnej Partii Racja i parodystą przebierającym się za kobiety (występował pod pseudonimem Mata Sapi).  W Wielkim Tygodniu przebrany w koloratkę wystąpił w roli duchownego, informując o zamiarze zarejestrowania Wolnego Reformowanego Kościoła. Czy to tylko szyderstwo, z którego słyną działacze partii antyklerykalnych? Moim zdaniem parodysta Szymon Niemiec nie uprawia błazenady, lecz realizuje zamysł stricte polityczny, o czym pisałem już w moim blogu. Tak jak proces przed Trybunałem w Strasburgu Alicji Tysiąc miał na celu rozszczelnienie ustawy o ochronie życia, tak i w tym przypadku mamy do czynienia z precedensem taktycznym.  Niemiec, udając kapłana, chce zarejestrować Kościół po to, by udzielać gejom ślubów. Ale w Polsce nie jest łatwo zarejestrować związek wyznaniowy. Po doświadczeniach z lat 90. z powoływaniem Kościołów, np. "blacharzy samochodowych" korzystających - jako instytucja wyznaniowa - ze zwolnień celnych na powypadkowe auta, zaostrzono kryteria. Jeśli MSWiA odmówi teraz rejestracji Wolnego Reformowanego Kościoła (na co Niemiec i jego prawnicy zapewne liczą), zacznie się show przed Trybunałem Praw Człowieka w Strasburgu. Wyobrażam sobie ciąg dalszy: chór europejskich mediów podnosi lament, że polski rząd prześladuje mniejszości - już nie tylko seksualne, ale i wyznaniowe. Potem interweniuje Komisja Europejska, a zatroskany Barroso wzywa Kaczyńskich do opamiętania. Parlament UE wysmaży rezolucję, a rodzime senaty uczelni i rady zakładów naukowych do listów przeciw lustracji dopiszą kolejny przypadek łamania sumień. W końcu pojawią się przepisy przejściowe, np. o respektowaniu związków obywateli polskich zawartych w innych krajach UE. Duchownym gejowskim mogę jeszcze podpowiedzieć, że paradę równości będą wtedy mogli zgłosić jako pielgrzymkę lub procesję. Które władze spróbują odmówić? Ale może chrześcijanie we współczesnej Europie powinni przyzwyczaić się do szyderstw? Przypomina mi się historia sprzed kilku lat. Kiedy parlament holenderski przegłosował prawo o eutanazji, deputowana wnioskująca ustawę, powiedziała głośno: "Wykonało się". Było to dokładnie w Wielki Piątek. Jan Pospieszalski  http://rzeczpospolita.pl/dodatki/druga_strona_070 407/druga_strona_a_5.html -  Dla niewtajemniczonych odnośnie "Wykonało się!" - "A gdy Jezus skosztował octu, rzekł: Wykonało się! I skłoniwszy głowę oddał ducha." (Jn 19:30) 