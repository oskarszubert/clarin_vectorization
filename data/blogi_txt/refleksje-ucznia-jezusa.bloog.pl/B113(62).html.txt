1 Kor. 12:1-31, UBG: (1)  A co do duchowych darów, bracia, nie chcę, żebyście byli w niewiedzy.Paweł stwierdza niewiedzę adresatów, ich niezrozumienie roli duchowych darów. Z kolejnych wierszy wynika, że w Koryncie brak największych i najbardziej spektakularnych darów uznawano za dowód braku jedności z Duchem Świętym. Paweł przeciwstawia się takiemu myśleniu i rozpoczyna tak:(2)  Wiecie, że gdy byliście poganami, do niemych bożków, jak was wiedziono, daliście się prowadzić.Kwestia była taka: czy ci, co nie mają pewnych darów Ducha, są w Chrystusie, czy może ów brak darów jest znakiem, że nie są prowadzeni przez Ducha? Paweł odpowiada, że gdy byli poganami, dali się prowadzić do bożków (w. 2). W ten sposób podsuwa adresatom myśl: skoro nie dają się już prowadzić do bożków, ale przychodzą do zborów i wyznają Pana Jezusa, to kto ich teraz prowadzi? I konkluzja:(3) Dlatego oznajmiam wam, że nikt, kto mówi przez Ducha Bożego, nie powie, że Jezus jest przeklęty. Nikt też nie może powiedzieć, że Jezus jest Panem, jak tylko przez Ducha Świętego.Zatem wniosek: prowadzi ich Duch Święty. Dowodem posiadania Ducha jest szczere wyznawanie Jezusa jako Pana. Nasuwa się pytanie: skoro ktoś ma jedność z Duchem, dlaczego nie ma wielkich i spektakularnych darów?Paweł wyjaśnia:(4)  A różne są dary, lecz ten sam Duch.(5) Różne też są posługi, lecz ten sam Pan.(6)  I różne są działania, lecz ten sam Bóg, który sprawia wszystko we wszystkich.(7)  A każdemu jest dany przejaw Ducha dla wspólnego pożytku.(8)  Jednemu bowiem przez Ducha jest dana mowa mądrości, drugiemu mowa wiedzy przez tego samego Ducha;(9)  Innemu wiara w tym samym Duchu, innemu dar uzdrawiania w tym samym Duchu;(10) Innemu dar czynienia cudów, innemu proroctwo, innemu rozróżnianie duchów, innemu różne rodzaje języków, a innemu tłumaczenie języków.(11)  A to wszystko sprawia jeden i ten sam Duch, udzielając każdemu z osobna, jak chce.(12)  Jak bowiem ciało jest jedno, a członków ma wiele i wszystkie członki jednego ciała, choć jest ich wiele, są jednym ciałem, tak i Chrystus.(13)  Bo wszyscy przez jednego Ducha zostaliśmy ochrzczeni w jedno ciało, czy to Żydzi, czy Grecy, czy niewolnicy, czy wolni, i wszyscy zostaliśmy napojeni w jednego Ducha.Argument Pawła: skoro wszyscy (szczerze wierzący) zostaliśmy ochrzczeni w jedno ciało "przez jednego Ducha" (do Chrztu prowadzi Duch) i skoro wszyscy jesteśmy "napojeni w jednego Ducha", to znaczy, że jedność z Duchem ma każdy z nas - a nie tylko ci, którzy mają zjawiskowe dary. (14)  Ciało bowiem nie jest jednym członkiem, ale wieloma.Apostoł porównał Kościół do ciała, a tym samym różne dane wierzącym moce i zadania od Ducha porównał do różnych mocy i zadań członków ciała. Ponieważ w Koryncie twierdzono, że brak tego czy innego daru świadczy o braku jedności z Duchem i Kościołem, dlatego Paweł odpowiada:(15)  Gdyby noga powiedziała: Ponieważ nie jestem ręką, nie należę do ciała – czy dlatego nie należy do ciała?(16) A gdyby ucho powiedziało: Ponieważ nie jestem okiem, nie należę do ciała – czy dlatego nie należy do ciała?Innymi słowy: gdyby ktoś mający na przykład dar mowy mądrości (w. 8) powiedział: skoro nie mam daru języków, to nie należę do Kościoła - czy dlatego nie należy do Kościoła? W ten sposób Paweł mówi niejako: nie dajcie się zwieść tym, którzy wmawiają wam, że skoro nie macie wielkich czy efektownych darów, to nie należycie do Ciała Chrystusa. (17)  Gdyby całe ciało było okiem, gdzież byłby słuch? A gdyby całe było słuchem, gdzież powonienie?(18)  Lecz Bóg umieścił członki w ciele, każdy z nich tak, jak chciał.(19) Gdyby wszystkie były jednym członkiem, gdzież byłoby ciało?Gdyby Bóg udzielił najważniejszych darów wszystkim wierzącym, wszyscy skupialiby się na zadaniach wynikających z darów największych. Kto wówczas wykonywałby zadania mniejsze a niezbędne? "Gdzież byłoby ciało?"Bóg wie, ile kto uniesie i na jakim poziomie duchowego wzrostu się znajduje. Dlatego "umieścił członki w ciele, każdy z nich tak, jak chciał".(20)  Tymczasem wiele jest członków, lecz jedno ciało.(21)  Nie może więc oko powiedzieć ręce: Nie potrzebuję ciebie, albo głowa nogom: Nie potrzebuję was.(22)  Przeciwnie, o wiele bardziej potrzebne są te członki ciała, które wydają się najsłabsze.Słowa "nie może więc oko powiedzieć ręce: Nie potrzebuję ciebie" świadczą o tym, że niektórzy w Koryncie byli jak to oko. Twierdzili, że wierzący bez tego czy innego daru jest bezwartościowy, niepotrzebny. Wprawdzie "niesie pomoc" (w. 28), ale np. nie mówi językami. Co to za chrześcijanin? Czy my takich potrzebujemy? Paweł odpowiada: "Nie może więc oko powiedzieć ręce: Nie potrzebuję ciebie" (w. 21). I dalej:(23)  A te, które uważamy za mało godne szacunku, tym większym otaczamy szacunkiem, a nasze wstydliwe członki otrzymują większe poszanowanie.(24)  Natomiast nasze przyzwoite członki tego nie potrzebują. Lecz Bóg tak ukształtował ciało, że dał członkowi, któremu brakuje czci, więcej szacunku;(25)  Aby nie było podziału w ciele, ale żeby członki jednakowo troszczyły się o siebie nawzajem.(26)  Tak więc, jeśli jeden członek cierpi, cierpią z nim wszystkie członki, a jeśli jeden członek doznaje czci, radują się z nim wszystkie członki.(27)  Wy zaś jesteście ciałem Chrystusa, a z osobna członkami.(28)  A Bóg ustanowił niektórych w kościele najpierw jako apostołów, potem proroków, po trzecie nauczycieli, potem cudotwórców, potem dary uzdrawiania, niesienia pomocy, rządzenia, różne języki.(29)  Czy wszyscy są apostołami? Czy wszyscy prorokami? Czy wszyscy nauczycielami? Czy wszyscy cudotwórcami?(30)  Czy wszyscy mają dary uzdrawiania? Czy wszyscy mówią językami? Czy wszyscy tłumaczą?W Kościele pierwszego wieku nie wszyscy mieli dar języków (w. 30). Teoria, że początkowo mają ten dar wszyscy jest równie biblijna co teoria, że początkowo wszyscy mają dar proroctwa. (31) Starajcie się usilnie o lepsze dary; a ja wam wskażę drogę jeszcze doskonalszą.W 14:1 Paweł napisał: "Dążcie do miłości, starajcie się usilnie o duchowe dary, a najbardziej o to, aby prorokować."W obu tych wierszach widzę myśl, że droga do największych charyzmatów prowadzi przez miłość. Im bliżej ktoś jest doskonałości w miłości, tym bardziej zdolny jest dźwigać odpowiedzialność posiadania wielkich charyzmatów. Miłości nie mają zbyt wiele ci, którzy są jak oko mówiące do ręki "Nie potrzebuję ciebie", albo głowa mówiąca nogom: "Nie potrzebuję was" (w. 21). A więc ci, którzy odmawiają innym przynależności do Chrystusa i Kościoła ze względu na brak największych i efektownych darów Ducha Świętego. 