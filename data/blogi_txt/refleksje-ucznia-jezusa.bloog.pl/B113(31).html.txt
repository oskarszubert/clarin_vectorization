Mat. 6:17-18 17. Ale ty, gdy pościsz, namaż głowę twoję, i umyj twarz twoję, 18. Abyś nie był widziany od ludzi, że pościsz, ale od Ojca twojego, który jest w skrytości; a Ojciec twój, który widzi w skrytości, odda ci jawnie. (BG)  Hermas - „Pasterz", Przypowieść piąta  Twój post, mówi [anioł do Hermasa], jeśli tylko zachowasz przykazania Pana, będzie bardzo piękny. Oto jak ma wyglądać ten post, którego powinieneś przestrzegać. Przede wszystkim unikaj każdego złego słowa, każdego złego pożądania i oczyść serce swoje z wszystkich marności tego świata. Jeśli tego zechcesz przestrzegać post twój będzie doskonały. A oto jak masz postępować: Kiedy spełnisz to, co właśnie zapisałeś, w ów dzień, w którym pościsz, nie weźmiesz do ust niczego oprócz chleba i wody, obliczysz natomiast, ile byś wydał tego dnia na swoje jedzenie. I sumę tę dasz jakiejś wdowie albo sierocie, albo ubogiemu. W taki właśnie sposób uniżysz się, a ten, kto dzięki takiemu uniżeniu się nasyci, będzie modlił się za ciebie do Pana. Jeśli więc post taki zachowasz, post zostanie ci zapisany, a służba w ten sposób pełniona będzie piękna, radosna i miła w oczach Pana. Tych oto zaleceń przestrzegaj wraz z twymi dziećmi i całym twoim domem, a przestrzegając będziesz szczęśliwy. I wszyscy, którzy je usłyszą i zachowają, będą szczęśliwi, a o cokolwiek Pana poproszą, na pewno otrzymają".  „Post jest lepszy od modlitwy, a jałmużna od jednego i drugiego." [Drugi List Klemensa do Koryntian, początek II w.]  I jeszcze Pismo odnośnie postu i jałmużny:  Dz.Ap. 10:30-31 30. A Kornelijusz rzekł: Od czwartego dnia aż do tej godziny pościłem, a o dziewiątej godzinie modliłem się w domu moim, a oto mąż niektóry stanął przede mną w odzieniu jasnem, 31. I rzekł: Kornelijuszu! wysłuchana jest modlitwa twoja, a jałmużny twoje przyszły na pamięć przed obliczność Bożą. (BG) -       Odnośnie "Pasterza" Hermasa. Jest w tym wczesnochrześcijańskim tekście pewien kontrowersyjny fragment, który niewłaściwie rozumiany, może prowadzić do błędnego zrozumienia natury Jezusa Chrystusa. Chodzi o przypowieść, która zaczyna się w 55:1. Ważne jest, by w tym fragmencie określenie "ciało" rozumieć jako całego człowieka: duszę i ciało. Czytamy tam o Jezusie: "Tak więc ciało, w którym zamieszkał Duch Święty, służyło dobrze Duchowi krocząc zawsze drogami świętości i czystości, niczym ducha nie kalając” [Pasterz 59]. Jezus został tu nazwany ciałem w sensie człowieka, a nie jedynie mięsa. Owo ciało zawsze kroczyło drogami świętości, czytamy wyżej, a więc ciało dokonywało aktów woli. Wybierało świętość, a odrzucało brud. Było posłuszne Duchowi Bożemu. Ciałem jest więc tu nazwany Syn Człowieczy: dusza i ciało. Podobnie apostol Jan napisał, że Słowo stało się ciałem, tzn. człowiekiem. Biblia nie raz określa całego człowieka jako ciało, np.: "I spojrzał Bóg na ziemię, a oto była skażona, gdyż wszelkie ciało skaziło drogę swoją na ziemi" (1 Moj. 6:12). Podobnie w Pasterzu nie chodzi o bezduszne ciało, tylko o całego człowieka - Syna Człowieczego. 