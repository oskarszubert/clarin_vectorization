Co to jest natomiast sprawiedliwość własna?   Chrystus wyznaczył właściwą drogę zbawienia, dając przez apostołów naukę i przykazania do wierzenia i wypełniania („przykazanie jego jest żywotem wiecznym”, Jan 12:50). Wlał przez Ducha Świętego do serc wierzących miłość, dał im zdolność do spełniania nakazów ogłoszonej wiary (Iz. 40:29-31; Ezchl 36:27; 2 Ptr 1:3; 2 Kor. 3:6; Kol. 1:10-12). A jednak – jak wyżej powiedziano – wielu Żydów pogardziło zbawienną nauką i mocą Bożą, która chciała ich za darmo usprawiedliwić, przemienić i uzdolnić do świętego postępowania. Wgardzili Chrystusowym Nowym Przymierzem. Za drogę zbawienia wciąż uważali nie nakazane przez Jezusa przykazania starotestamentowe. I tak ustanowili własną drogę zbawienia – przez uczynki dawnego, już nieaktualnego Przymierza. To jest właśnie ta słynna sprawiedliwość własna (Rz. 10:3). Własna w tym sensie, że nie wymagana, nie umacniana, nie popierana i nie poczytywana przez Boga. Gdy Paweł poznał prawdziwą drogę sprawiedliwości (drogę wiary w Jezusa, której skutkiem jest usprawiedliwienie i uzdolnienie do świętego życia), porzucił „własną sprawiedliwość” (Flp 3:9, por. 3:17-19). To znaczy przestał szukać usprawiedliwienia w uczynkach starozakonnych, nie wymaganych w Nowym Przymierzu, nie wspomaganych przez Ducha Parakletosa i nie poczytywanych przez Boga jako sprawiedliwość – i przez to martwych. Gdyby Paweł tej „własnej sprawiedliwości” nie porzucił, to jego wiara w zbawczość tych martwych uczynków negowałaby jedynozbawczą rolę nowotestamentowej wiary (z jej żywymi uczynkami). Odrzuciwszy rzeczy nie pożądane przez Chrystusa, uwierzył Paweł, że będąc usprawiedliwiony bez uczynków i otrzymawszy Ducha, musi odtąd starać się być posłuszny nakazom wiary, aby mieć owoc w uświęceniu i osiągnąć życie wieczne: „dążę do tego, aby pochwycić” (Flp 3:12), „mając swoją korzyść [gr. karpos - owoc] w uświęceniu, a za cel życie wieczne” (Rz. 6:16,19,22). Tak więc Pawłowe określenie „własna sprawiedliwość” nie ma nic wspólnego z wymaganymi i podobającymi się Panu staraniami i wysiłkami w spełnianiu nakazów wiary nowotestamentowej (Flp 3:17-19; 2 Ptr 1:5-11; Kol. 1:10). Oskarżanie takich starań i wysiłków w samozaparciu i niesieniu krzyża, że są wyrazem własnej sprawiedliwości jest wypaczaniem nauki apostolskiej. Jaka nauka, taka „wiara”. Prowadzi to ludzi do tego, że nie chcą starać się czynić woli Jezusa z powodu lęku przed Jezusem! Boją się być gorliwi dla Pana w uczynkach wiary, bo rzekomo Pan nie poczyta im wiary! Tak oto fałszywa nauka niszczy prawdziwą wiarę i gasi w ludziach miłość.   Paweł pisze do wierzących, że „wypełnieniem prawa jest miłość” (Rz. 13:8-10), że znaczenie ma tylko „wiara działająca przez miłość” (Gal 5:6) i że „choćbym miał pełnię wiary (...) a miłości bym nie miał, jestem niczym” (1 Kor. 13). Kto więc nie stara się postępować w zgodzie z ogłoszoną w Nowym Testamencie wiarą i miłością, ten nie wypełnia fundamentalnego przykazania Prawa Chrystusa. To jest właśnie owa nieprawość, o której Jezus mówi w 7 rozdziale Ew. Mateusza:   Mat. 7:22-25, UBG (22) Wielu powie mi tego dnia: Panie, Panie, czyż nie prorokowaliśmy w twoim imieniu i w twoim imieniu nie wypędzaliśmy demonów, i w twoim imieniu nie czyniliśmy wielu cudów? (23) A wtedy im oświadczę: Nigdy was nie znałem. Odstąpcie ode mnie wy, którzy czynicie nieprawość. (24) Każdego więc, kto słucha tych moich słów i wypełnia je, przyrównam do człowieka mądrego, który zbudował swój dom na skale. (25) I spadł deszcz, przyszła powódź, zerwały się wichry i uderzyły w ten dom, ale się nie zawalił, bo był założony na skale.   To, że ktoś narodził się na nowo i otrzymał Ducha Świętego nawet ze spektakularnymi darami („czyż nie prorokowaliśmy w twoim imieniu”) nie jest jeszcze zwycięstwem. Jeśli potem trwale zboczył z Drogi, czynił nieprawość, poddawał się złym żądzom zamiast wierze, Jezus się do niego nie przyzna. Widać tu, że posiadanie Ducha Świętego nie sprawia sprawiedliwości automatycznie. W 1 Tym. 6:11 Paweł pisze do Tymoteusza dosłownie: goń sprawiedliwość, pobożność, wiarę, miłość (gr. dioko – gonić za czymś). Człowiek musi starać się zgodnie z Duchem postępować, by żyć (Rz. 8:13). Zgodnie z Duchem, to znaczy zgodnie z głoszoną przez apostołów nauką Ducha (Jana 14:26; 1 Kor. 2:13), miłością rozlaną przez Ducha, wiarą i sprawiedliwością. Celem Jezusa jest tu przekonanie uczniów, że utracą zbawienie, jeśli po otrzymaniu Ducha będą czynić nieprawość, to znaczy postępować wbrew nauce Ducha, którą ogłosił Chrystus (w. 24, por. Jana 3:34).   Ale i ta jednoznaczna przecież nauka Jezusa jest przekręcana. Pewien baptystyczny kaznodzieja amerykański tłumaczy na Youtube, że owa nieprawość polega na tym, że ludzie uważają, że muszą odwrócić się od grzechu, że muszą żyć dobrym życiem, że muszą przestrzegać przykazań, żeby być zbawionym. Zdaniem tego kaznodziei takie myślenie jest „ufaniem w swoje dzieła”, i to właśnie jest ta nieprawość, o której mówi Jezus. Według owego kaznodziei „odpowie im: idźcie precz ode mnie, dlatego, że zbawienie nie jest z uczynków”. Jest to więc szatańskie odwrócenie nauki Jezusa i Pawła. Widać wyraźnie, że to, co apostoł Paweł pisał o uczynkach niewiary w Jezusa (np. obrzezanie), ów kaznodzieja przenosi na nakazane w Nowym Przymierzu uczynki wiary. Nie jest to nic nowego. Apostoł Piotr napisał, że w Listach Pawła są pewne „rzeczy trudne do zrozumienia, które nienauczeni i nieutwierdzeni przekręcają, jak i inne Pisma, ku swojej własnej zgubie” (2 Ptr 3:15-17). W kontekście tych słów Piotr napisał:   2 Ptr 3:11-14, UBG (11) Skoro to wszystko ma się rozpłynąć, to jakimi wy powinniście być w świętym postępowaniu i pobożności; (...) (14) Dlatego, umiłowani, oczekując tego, starajcie się, abyście zostali przez niego znalezieni bez skazy i nienaganni, w pokoju;   Starajcie się tak postępować, żeby być na sądzie uznani za nienagannych, przekazuje tu Piotr. Dokładnie odwrotnie mówią fałszywi nauczyciele: Jeśli starasz się postępować tak, żeby być uznanym za nienagannego, to próbujesz zbawić się przez uczynki. Nie chcą przyjąć, że owe starania są tym, co Paweł nazwał dokonywaniem swojego zbawienia (Flp 2:12), i że są te wysiłki Bożym warunkiem trwania łaski zbawienia. Użyte tu przez Pawła słowo „katergadzomai” znaczy: dokonywać, spełniać, czynić, powodować, doprowadzać do czegoś, wywoływać, wyrabiać, wytwarzać. Potwierdza to prześledzenie występowania tego słowa w Biblii. Kościół powinien dokonywać, dopełniać (katergadzomai) swoje zbawienie z bojaźnią spowodowaną świadomością, że to sam Bóg sprawia (energeo) w nas chcenie i wykonanie (Flp 2:12-13). Nie Paweł jest źródłem chcenia, ale sam Bóg. Paweł jest tylko posłańcem. W jaki sposób Bóg sprawia (energeo) chcenie i wykonanie? Zajrzyjmy do innych Pawłowych fragmentów:   „Słowo Boga, które też w was wierzących skutecznie działa [energeo]” (1 Tes. 2:13).   „W tym to celu też trudzę się, walcząc według Jego skutecznej mocy, która we mnie potężnie działa [energeo]” (Kol. 1:29).   Co zatem wzbudziło w wierzących chęć i uzdolniło do wykonania? Słowo Boże przekazane przez apostołów oraz moc Ducha Świętego. Skuteczne Słowo – pisze Paweł – i skuteczna moc. Nie znaczy to jednak, że człowiek nie może odmówić Słowu i sprzeciwić się Duchowi Świętemu (Dz. 7:51). Dlatego apostoł ostrzegał wierzących, żeby postępowali według Ducha (Gal. 5:16,25). Bo jeśli będą postępować według „ciała”, a nie według Ducha, to na powrót umrą (Rz. 8:13). To, że w Pawle potężnie działała moc Ducha – jak czytamy w Kol. 1:29 – nie przeczy swobodzie wyboru Pawła oraz osobistemu trudowi i walce po stronie tej mocy. Jeśli ktoś uroił sobie, że to sam Duch ma w nim czynić sprawiedliwość, więc wyklucza to ludzkie dylematy, wybory, wysiłki i trudy, niech się ocknie (por. „czyniąc z duszy wolę Boga”, Ef. 6:6; oraz np.: Dz. 20:26-27; 24:16; 1 Tes. 2:4; 2 Tym. 2:15-BG). Bóg nie chce sterować człowiekiem jak automatem, choć czasami daje prorokom objawienie, jak należy postąpić (Dz. 16:7-10). Paweł nie „czuł”, jak ma postąpić, ale na podstawie widzenia wnioskował („wspólnie wnioskując”, Dz. 16:10). Gdy Duch nie dawał konkretnych wskazówek, Paweł kierował się mądrością, rozumną oceną sytuacji i możliwości (Rz. 15:20-28). Nie intuicją, nie tym co „czuje”. Nawet tak kluczowe decyzje, jak wybór biskupów, były podejmowane na podstawie oceny kwalifikacji, przez mądre wnioskowanie, a nie przez „duchowe” przeczucie (Tyt. 1:5-9; 1 Tym. 3). Apostołowie nie znali baśni o zdalnym sterowaniu.   Odnośnie starań Piotr napisał również:   2 Ptr 1:5-11, UBG (5) Dlatego też, dokładając wszelkich starań, dodajcie do waszej wiary cnotę, do cnoty poznanie; (6) Do poznania powściągliwość, do powściągliwości cierpliwość, do cierpliwości pobożność; (7) Do pobożności braterską życzliwość, a do życzliwości braterskiej miłość. (8) Gdy bowiem będą one w was, i to w obfitości, to nie uczynią was bezczynnymi ani bezowocnymi w poznawaniu naszego Pana Jezusa Chrystusa. (9) Kto zaś ich nie ma, jest ślepy, krótkowzroczny i zapomniał, że został oczyszczony ze swoich dawnych grzechów. (10) Dlatego, bracia, tym bardziej starajcie się umocnić wasze powołanie i wybranie. To bowiem czyniąc, nigdy się nie potkniecie. (11) W ten sposób hojnie będzie wam dane wejście do wiecznego królestwa naszego Pana i Zbawiciela, Jezusa Chrystusa.   Fałszywi nauczyciele nie przyjmują do wiadomości nawoływania do starań. Oni uważają się za duchowych synów Abrahama mimo braku starań. „Naszym ojcem jest Abraham” przez wiarę – mówią. Przeoczają słowa Jezusa: „Gdybyście byli synami Abrahama, spełnialibyście uczynki Abrahama” (Jan 8:39). Bo życiem wiary Abrahama były jego uczynki, zgodnie ze słowami Jakuba:   Jak. 2:21-26, UBG „Jak bowiem ciało bez ducha jest martwe, tak i wiara bez uczynków jest martwa.”   Jakub pisał to do ludzi, którzy pod wpływem błędnej nauki uważali, że starania i wysiłki w spełnianiu uczynków wiary nie są konieczne do dopełnienia procesu zbawienia (dlatego w 2:14 pyta, czy wiara bez uczynków może człowieka zbawić). Ten sam błąd panoszy się w Kościele i dzisiaj. Ta fałszywa nauka doskonale współgra z „ciałem”, to znaczy z grzesznymi skłonnościami w ciele. Dlatego wielu jej ulega. Gdy na przykład grzech chciwości mówi w nich: nie okazuj miłosierdzia, to oni nie starają się mu sprzeciwić i postąpić według Ducha, tylko tej żądzy ulegają. Tłumaczą sobie, że gdyby starali się grzech poskromić, to byłoby to zbawianiem się własnym wysiłkiem. Skoro bowiem trzeba się wysilić, postarać, odciąć grzeszny członek (Mat. 5:28-29), to rzekomo jest to konkurencja dla łaski i wiary. Są to baśnie ku pokrzepieniu „ciała” i zarazem ku zatraceniu człowieka.   Apostoł Paweł jasno pisze, że „łaska Boża, zbawienna wszystkim ludziom”, naucza nas, „abyśmy wyrzekli się [arneomai - zaprzeć się] bezbożności i światowych pożądliwości” (Tyt. 2:11-12). Do Kolosan pisze: „Uśmierćcie więc to, co w waszych członkach jest ziemskie: Nierząd, nieczystość, namiętność, złą pożądliwość i chciwość, która jest bałwochwalstwem, (...) odrzućcie i wy to wszystko: Gniew, zapalczywość, złość, bluźnierstwo, sprośną mowę ze swoich ust” (Kol. 3:5,8).   Jakub pisze: „A tak, odrzucając wszelką plugawość i obfitość złości, przyjmijcie z łagodnością wszczepione w was Słowo, które może zbawić wasze dusze” (Jak 1:21). Jeśli więc człowiek nie odrzuca kuszącego go od wewnątrz czy z zewnątrz grzechu, Słowo Boże nie będzie mogło w nim skutecznie działać ku zbawieniu.   Tę samą myśl przekazuje Piotr: „Dlatego gdy odrzuciliście wszelką złość i wszelką zdradę, i obłudę, i zazdrość, i wszelką obmowę, jak nowonarodzone niemowlęta, szczerego, rozumnego mleka pragnijcie usilnie, abyście przez nie wzrastali ku zbawieniu” (1 Ptr 2:1-2, TBS). Piotr napisał też, że „kto chce miłować życie i oglądać dni dobre, niech powściągnie swój język od złego, a usta swoje od mówienia zdrady; niech się odwróci od złego i czyni dobro; niech szuka pokoju i zabiega o niego” (1 Ptr 3:10-11, TBS). Odrzucać grzeszne skłonności, powściągać je w sobie – oto nakaz apostolski dla Kościoła. O ludziach, którzy zrezygnowali z wysiłku w walce ze złymi żądzami, Piotr napisał: „Wolność im obiecując, a sami będąc niewolnikami zepsucia. Albowiem przez kogo ktoś został pokonany, tego staje się niewolnikiem. Jeżeli bowiem uciekli od brudów tego świata przez pełniejsze poznanie Pana i Zbawiciela, Jezusa Chrystusa, i znowu się w nie uwikłali, dając im się zwyciężyć, to dla nich ostatni stan stał się gorszy, niż pierwszy” (2 Ptr 2:19-20).   Wyrzec się bezbożności i złych żądz, uśmiercać grzech w ciele, odrzucać wszelkie zło i plugawość, odcinać grzeszne „członki” – jak to wygląda w praktyce? Na przykład tak: Witam. Dziś będzie inaczej. Dziś opowiem ci Ewangelię. Nie chcesz? Źle robisz. Tak czy siak, nie będę się już więcej z tobą spotykał. Poznałem Prawdę. Jezus usprawiedliwił mnie, dając mi szansę, żebym więcej nie grzeszył i żebym mógł otrzymać nieśmiertelność. W ten sposób zbawił mnie. A ja chcę to zbawienie utrzymać. Nie da się go utrzymać trwając w grzechu. Rzucam pracę, żebyśmy nie byli narażeni na widywanie się. Zmieniam też numer telefonu. Proszę cię, nie kontaktuj się ze mną, chyba że chcesz posłuchać Ewangelii.    To postawa prawdziwego chrześcijanina. Natomiast pseudochrześcijanin nie chce wyrzec się złych żądz. Nie chce odwrócić się od zła, nie chce odciąć grzesznych „członków”. Taki człowiek gardzi Duchem Świętym, z którego natchnienia głosili apostołowie. „Wierzący” antychrześcijanin powie tak: Ale ja tę kobietę kocham, to nie do zrobienia. A Bóg kocha mnie i wie, że to nie do zrobienia. Dlatego przyszedł Chrystus i zbawia mnie z łaski. Ja grzeszę, ale Chrystus jest święty zamiast mnie. Bóg wie, że człowiek jest słaby, że nie ma sił do walki z pokusami. Bóg takiej walki od chrześcijan nie oczekuje. Grzesz śmiało, ale wierz śmielej (Luter). Ja wierzę, dlatego jestem w oczach Bożych sprawiedliwy i na zawsze zbawiony. Kara, która powinna dziś spaść na mnie, spadła już na Chrystusa. Gdybym porzucił kochankę, byłby to mój własny wysiłek, własne starania w byciu sprawiedliwym. W ten sposób próbowałbym zbawić się własnymi siłami, własną sprawiedliwością. Zbawiony jestem przez wiarę, a nie przez uczynki.    Na czym polega tragiczny błąd powyższego rozumowania? Chrystus przyszedł nie po to, żebyś pozostał grzesznikiem, ale żeby uczynić cię nowym stworzeniem. Przyszedł nie po to, żebyś był jak kupa gnoju przykryta śniegiem sprawiedliwości Chrystusa (Luter), ale żeby przemienić cię przez odnowienie twojego umysłu (Rz. 12:2), przez oczyszczenie serca od złego sumienia i przez poświęcenie ciała (Hbr 10:22-23), abyś mógł czynić sprawiedliwość (Tyt. 2:12; Kol. 3:25; 1 J. 3:10). Abyś przez twoje święte postępowanie (1 Ptr 1:15; 2 Ptr 3:11) mógł mieć swój owoc w postaci uświęcenia i życia wiecznego (2 Kor. 7:1; Rz. 6:19,22). „Jako że jego Boska moc obdarzyła nas wszystkim, co potrzebne do życia i pobożności” (2 Ptr 1:3). Ty zaś w tę uzdalniającą moc nie wierzysz. Nie wierzysz, że Bóg zdolny jest przez odrodzenie przemienić swoje dzieci ze słabych w silne, ze złych w dobre – z zachowaniem ich swobody wyboru. Nie wierzysz więc w naukę Ewangelii. W co wierzysz? Wierzysz w coś, co jest wypaczeniem Prawdy. A zatem nie wierzysz. Mówisz, że tę kobietę kochasz. Kochasz ją bardziej niż Stwórcę, który może dać nieśmiertelność i tobie, i jej. Kochasz ją żywą, a przecież jej życie jest w Stwórcy. Kochasz też bardziej niż Boga swoje żądze, uniesienia rozsypującego się ciała. Ale męża jej, który też ją kocha, nie kochasz. I żony swojej, która kocha ciebie, nie kochasz. Dobrze rozumiesz, że w ten sposób sprawiasz ból Bogu i krzywdzisz wiele osób. Świadomie dokonujesz wyboru zła i udajesz przed sobą i innymi, że Ewangelia na to pozwala. Nie wierzysz, bo twoja zła wola blokuje wierze drogę do serca. Nie dla takich ludzi Bóg przygotował Królestwo. Szczęście doczesne trwa krótko. Pozostaje nadzieja, że pod wpływem zmieniających się życiowych okoliczności otrzeźwiejesz i przyjdziesz do Ewangelii, ale już z dobrą wolą i otwartym sercem. Czy cudzołożysz, czy w inny sposób rezygnujesz z posłuszeństwa apostolskiej nauce Ducha Chrystusowego, pamiętaj, że nie znamy daty naszej śmierci. Jutro może być za późno.   O powściąganiu się, poskramianiu „ciała” Paweł napisał:   1 Kor. 9:25-27, UBG (25) Każdy, kto staje do zapasów, powściąga się we wszystkim. Oni, aby zdobyć koronę zniszczalną, my zaś niezniszczalną. (26) Ja więc tak biegnę, nie jakby na oślep, tak walczę, nie jakbym uderzał w powietrze. (27) Lecz poskramiam swoje ciało i biorę w niewolę, abym przypadkiem, głosząc innym, sam nie został odrzucony.   Ponadto mówi:   Dz. 24:16, TBS „I sam usilnie się o to staram, abym zawsze miał przed Bogiem i przed ludźmi nieskażone sumienie.”   2 Tym. 2:15, TBS „Staraj się gorliwie, abyś stanął przed Bogiem jako doświadczony pracownik, który nie musiałby się wstydzić i który dobrze rozbierałby słowo prawdy.”   Jak się mają powyższe wersety do rojeń, że osobiste starania wierzącego są rzekomo konkurencją dla łaski i wiary?   Bóg nie chce wspomagać człowieka wbrew jego woli. Wierzący musi więc podjąć decyzję walki z „ciałem” i posłuszeństwa Duchowi, a następnie musi starać się grzeszne propozycje żądz odrzucać, odcinać, ujarzmiać – używając swego ciała w służbie sprawiedliwości. Paweł pisze o tym w Liście do Rzymian:   Rz. 6:13, TBS „I nie oddawajcie swoich członków na oręż niesprawiedliwości grzechowi, ale oddawajcie samych siebie Bogu, jako ożywieni z martwych, a swoje członki na oręż sprawiedliwości Bogu.”   Gdy jest zamiar i staranie, Duch Święty udziela mocy, by wierzącego w tej służbie i walce z grzechem wspomóc. Gdy Piotr robił krok w morze, moc Boża uzdolniła go według jego wiary, by nie utonął. Gdyby Piotr nie powziął zamiaru lub nie uczynił kroku, nie otrzymałby mocy. Gdyby zażądał od Boga: daj mi moc, tak żebym poczuł i dopiero wtedy uczynię krok – nic by nie otrzymał. Gdy nie masz siły iść, wstań i idź siłą wiary, a Bóg cię podtrzyma. O ile nie odciąłeś się od Niego przez jakieś nieodpokutowane grzechy.   Ponieważ więc posłuszeństwo Duchowi w czynieniu miłości wymaga wiary i starań, dlatego apostoł Paweł użył sformułowania „siać dla Ducha”. Symbol siania wyraża pracę, starania, wysiłek w celu otrzymania plonu. Plonem jest życie wieczne:   Gal. 6:7-8, UBG (7) Nie łudźcie się, Bóg nie da się z siebie naśmiewać. Co bowiem człowiek sieje, to też żąć będzie. (8) Bo kto sieje dla swego ciała, z ciała żąć będzie zniszczenie. Kto zaś sieje dla Ducha, z Ducha żąć będzie życie wieczne.   Siać dla Ducha, czyli walczyć z „ciałem”, by działać według nauki i miłości podarowanej nam przez Ducha Świętego – kto tak czyni, żąć będzie życie wieczne. Harmonizuje to ze słowami Pawła z poprzedniego rozdziału, że znaczenie ma „wiara działająca przez miłość” (Gal. 5:6). Dlatego w następnym wierszu czytamy, że żąć owo życie wieczne będą ci, którzy czynią dobro:   (9) A w czynieniu dobra nie bądźmy znużeni, bo w swoim czasie żąć będziemy, jeśli nie ustaniemy. 