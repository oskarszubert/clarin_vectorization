2 Kor. 5:12-17, TBS(12)  Albowiem ponownie nie zalecamy samych siebie, ale dajemy wam powód do chlubienia się z nas, abyście mieli co mówić tym, którzy chlubią się z rzeczy powierzchownych, a nie z serca.(13)  Bo jeśli od rozumu odchodzimy, to dla Boga, jeśli zachowujemy rozsądek, to dla was.(14)  Albowiem miłość Chrystusa naciska na nas, jako na tych, którzy to osądziliśmy, że jeśli jeden za wszystkich umarł, to wszyscy umarli;(15)  I że za wszystkich umarł, aby ci, którzy żyją, już nie żyli dla samych siebie, ale dla Tego, który umarł za nich i zmartwychwstał.(16)  Dlatego my odtąd nikogo nie znamy według ciała, a jeśli i znaliśmy Chrystusa według ciała, to teraz już nie znamy.(17)  A tak, jeśli ktoś jest w Chrystusie, ten jest nowym stworzeniem; stare przeminęło, oto wszystko stało się nowe,Co znaczy zdanie z wiersza 16: "a jeśli i znaliśmy Chrystusa według ciała, to teraz już nie znamy"?Głównym celem napisania 2 Listu do Koryntian jest obrona godności apostolskiej Pawła oraz prawowierności zboru w obliczu działalności ludzi, którzy szukali zbawienia w Starym Przymierzu. Posuwali się oni do fałszowania Słowa Bożego (2 Kor. 2:17) i podważali wiarygodność Pawła. Oczerniali go, że jest prostakiem w mowie (11:6), że jest grzesznikiem (11:7), że łupi zbory finansowo (11:8), że jest głupcem (11:16). Paweł nazywa ich zdradliwymi robotnikami, przyjmującymi postać apostołów Chrystusa (11:13), sługami Szatana, udającymi sługi sprawiedliwości (11:14-15). Zarzuca im, że chlubią się ciałem (11:18), mianowicie tym, że są Żydami, Izraelitami, potomstwem Abrahama (11:22-23). Paweł wypomina zborowi, że znosi tych ludzi, mimo że czynią oni zbór niewolnikami (11:20). Nietrudno się domyślić, że chodzi o niewolę przykazań starozakonnych (por. Gal. 2:4; 4:9; 5:1; Dz. 15:5.10). Jednym z argumentów przeciwko Pawłowi było to, że nie posiada listów polecających (3:1). Toteż w 3:2-3 Paweł odpowiada, że jego listem polecającym są prawowierni Koryntianie, a dalej wykazuje wyższość Nowego Przymierza i jego sług nad Starym, przy czym pisze o Starym Przymierzu w czasie przeszłym (3:7-11). Tłumaczy, że Bóg uzdolnił chrześcijan, aby byli sługami Nowego Przymierza. Jest to zgodne z Pawłowym nauczaniem w innych Listach. Chrześcijan obowiązuje Przymierze Ducha, a nie Przymierze dawnej litery, która nie przyprowadziła "niczego do doskonałości" (Hbr 7:19), gdyż dawne prawo "było słabe z powodu ciała" (Rz. 8:3). Dawne prawo było słabe z powodu ciała i dostosowane do słabego ciała (pozwalało np. na poligamię, rozwody, nakazywało zemstę: "nie ulitujesz się", 5 Moj. 19:13), natomiast nowotestamentowe Prawo Chrystusa nie jest słabe, bo "wy nie jesteście w ciele, ale w Duchu, gdyż Duch Boży mieszka w was" (Rz. 8:9). Dlatego stało się możliwe, "aby sprawiedliwość Prawa wypełniła się w nas, którzy chodzimy nie według ciała, ale według Ducha" (Rz. 8:4). Problem z powracaniem pod Stare Przymierze był powszechny i nie ominął Koryntu. Dlatego w 2 Kor. 5:17 Paweł pisze: "A tak, jeśli ktoś jest w Chrystusie, ten jest nowym stworzeniem; stare przeminęło, oto wszystko stało się nowe".Również 2 Kor. 5:12 wskazuje, że zbór miał problem z osobami szukającymi zbawienia w Starym Przymierzu. Mowa tam o ludziach, którzy "chlubią się z rzeczy powierzchownych", tzn. z obrzezania i etnicznego pochodzenia. Wynika to z 2 Kor. 11:12-22, gdzie w wierszu 18 czytamy: "Ponieważ wielu się chlubi według ciała i ja będę się chlubić." Zaś wiersz 22 mówi: "Żydami są? I ja nim jestem. Izraelitami są? Także i ja. Potomstwem są Abrahama? I ja także." Odnośnie chlubienia się "z rzeczy powierzchownych" Paweł w innym Liście napisał: "...chcą, abyście się obrzezywali, aby chlubić się z waszego ciała" (Gal 6:13). Warto też pod tym kątem rozważyć Flp 3:3: "My bowiem jesteśmy obrzezaniem, którzy duchem służymy Bogu i chlubimy się w Chrystusie Jezusie, i nie ufamy ciału" (Flp 3:3). Nie ufamy ciału, tzn. nie szukamy zbawienia w obrzezaniu i przynależności etnicznej - a więc w Starym Przymierzu. Tak więc chlubienie się "z rzeczy powierzchownych", o którym mowa w 2 Kor. 5:12, to chlubienie się z ciała, czyli z etnicznego pochodzenia i obrzezania. W takim właśnie kontekście Paweł umieścił omawiane zdanie z wiersza 16:2 Kor. 5:12,16-17, TBS(12) Albowiem ponownie nie zalecamy samych siebie, ale dajemy wam powód do chlubienia się z nas, abyście mieli co mówić tym, którzy chlubią się z rzeczy powierzchownych, a nie z serca....(16)  Dlatego my odtąd nikogo nie znamy według ciała, a jeśli i znaliśmy Chrystusa według ciała, to teraz już nie znamy.(17)  A tak, jeśli ktoś jest w Chrystusie, ten jest nowym stworzeniem; stare przeminęło, oto wszystko stało się nowe,Na wiersz 17 światło rzuca Gal. 6:15:"Albowiem w Chrystusie Jezusie ani obrzezanie nic nie znaczy, ani nieobrzezanie, ale nowe stworzenie."Owi ludzie chlubiący się swym pochodzeniem i obrzezaniem z pewnością argumentowali, że Jezus był według ciała Żydem i był obrzezany, a więc wierzący z pogan powinni dać się obrzezać. Mogli też powoływać się na fakt, że obrzezani są apostołowie. Wartościowali ludzi nie na podstawie tego, kim są w Chrystusie, ale na podstawie tego, kim byli pod Starym Przymierzem. Słowa Pawła "nikogo nie znamy według ciała" mogą znaczyć mniej więcej: nie wartościujemy ludzi na podstawie ich pochodzenia etnicznego, obrzezania, pozycji w Starym Przymierzu, ale na podstawie wartości duchowych w Bogu, który zaprowadził już Nowe Przymierze. Po słowach "nikogo nie znamy według ciała" Paweł mógłby równie dobrze napisać, że nie zna już dawnego siebie. W realiach Starego Przymierza Paweł miał wielką pozycję: Flp 3:4-8, TBS(4)  Chociaż ja mógłbym mieć ufność w ciele; a jeśli ktoś inny sądzi, że może mieć ufność w ciele, ja tym bardziej,(5)  Obrzezany ósmego dnia, z rodu Izraelskiego, z pokolenia Beniamina, Hebrajczyk z Hebrajczyków, według Prawa faryzeusz,(6)  Według gorliwości prześladowca Kościoła, według sprawiedliwości, która jest z Prawa, będąc bez nagany.(7)  Ale to, co mi było zyskiem, to z powodu Chrystusa uznałem za szkodę.(8)  Owszem, i wszystko uznaję za szkodę dla ważności poznania Chrystusa Jezusa, mojego Pana, dla którego wyrzekłem się wszystkiego, i wszystko poczytuję za śmiecie, żeby pozyskać Chrystusa,Paweł mógłby mieć ufność w ciele - był obrzezany i miał pochodzenie "z rodu Izraelskiego" - ale wszystko to uznał za śmiecie, bo rzeczy te przynależały do Starego Przymierza, które "nie ma chwały z powodu tej przewyższającej chwały" Nowego Przymierza (2 Kor. 3:10). I w tym właśnie sensie: "odtąd nikogo nie znamy według ciała, a jeśli i znaliśmy Chrystusa według ciała, to teraz już nie znamy." Bo gdy Chrystus chodził po ziemi, obowiązywało jeszcze Stare Przymierze z obrzezaniem, sabatami, podziałem pokarmów, składaniem ofiar, nieczystością miesiączkujących kobiet, poligamią, rozwodami, prawem zemsty itd. Skoro Bóg zawarł z wierzącymi Nowe Przymierze, to obrzezanie Chrystusa nie może być przykładem do naśladowania. W tym sensie nie znamy już Chrystusa według ciała. 