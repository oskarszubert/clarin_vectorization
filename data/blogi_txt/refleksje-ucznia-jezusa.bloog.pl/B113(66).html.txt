Jana 1:21-23, BW(21)   I zapytali go: Kim więc? Eliaszem jesteś? A on odrzekł: Nie jestem. Prorokiem jesteś? I odpowiedział: Nie.(22)   Rzekli mu więc: Kim jesteś? Musimy dać odpowiedź tym, którzy nas posłali. Cóż powiadasz sam o sobie?(23)   Rzekł: Ja jestem głosem wołającego na pustyni: Prostujcie drogę Pana, jak powiedział Izajasz prorok.Dlaczego Jan Chrzciciel zaprzeczył, że jest Eliaszem? Przecież sam Pan powiedział o nim: "Jeżeli zaś chcecie to przyjąć, on jest Eliaszem, który miał przyjść." (Mat. 11:14)Ale Jan zaprzeczył również i temu, że jest prorokiem. Skąd te dwa zaprzeczenia?Najprawdopodobniej pytający mniemali, że Jan jest dosłownie Eliaszem, a więc, że zstąpił z nieba ten sam człowiek, który niegdyś wniebowstąpił. A jeśli nie samym Eliaszem, to którymś z wskrzeszonych proroków. Podobne opinie krążyły też później - tyle że w odniesieniu Jezusa: "A niektórzy [mówili], że Eliasz się pojawił, a inni, że powstał któryś z dawnych proroków." (Łuk. 9:8)Skoro więc Jan Chrzciciel nie był ani dosłownie Eliaszem, ani wskrzeszonym prorokiem, to musiał takim przypuszczeniom dać jednoznaczny odpór. Temu, że jest prorokiem zaprzeczył również i z tego powodu, że był kimś więcej niż prorokiem, zgodnie ze słowami Pana: "Więc po co wyszliście? Ujrzeć proroka? Owszem, powiadam wam, nawet więcej niż proroka." (Mat. 11:9)Odpowiedź Jana Chrzciciela można więc sparafrazować tak: Nie jestem dosłownie Eliaszem ani nie jestem żadnym z dawnych proroków, ale jestem kimś więcej niż prorokiem, bowiem jestem głosem przygotowującym drogę samemu Mesjaszowi. 