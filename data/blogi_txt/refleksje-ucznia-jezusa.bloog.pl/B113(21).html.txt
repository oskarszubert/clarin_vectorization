Rzym. 8:28-39 28. A wiemy, iż tym, którzy miłują Boga, wszystkie rzeczy dopomagają ku dobremu, to jest tym, którzy według postanowienia Bożego powołani są. 29. Albowiem, które on przejrzał, te też przenaznaczył, aby byli przypodobani obrazowi Syna jego, żeby on był pierworodnym między wieloma braćmi, 30. A które przenaznaczył, te też powołał; a które powołał, te też usprawiedliwił; a które usprawiedliwił, te też uwielbił. 31. Cóż tedy rzeczemy na to? Jeźli Bóg za nami, któż przeciwko nam? 32. Który ani własnemu Synowi nie przepuścił, ale go za nas wszystkich wydał: jakoż by wszystkiego z nim nie darował nam? 33. Któż będzie skarżył na wybrane Boże? Bóg jest, który usprawiedliwia. 34. Któż jest, co by je potępił? Chrystus jest, który umarł, owszem i zmartwychwstał, który też jest na prawicy Bożej, który się też przyczynia za nami. 35. Któż nas odłączy od miłości Chrystusowej? czyli utrapienie? czyli ucisk? czyli prześladowanie? czyli głód? czyli nagość? czyli niebezpieczeństwo? czyli miecz? 36. Jako napisano: Dla ciebie cały dzień zabijani bywamy, poczytaniśmy jako owce na rzeź naznaczone; 37. Ale w tem wszystkiem przezwyciężamy przez tego, który nas umiłował. 38. Albowiem pewienem tego, iż ani śmierć, ani żywot, ani Aniołowie, ani księstwa, ani mocarstwa, ani teraźniejsze ani przyszłe rzeczy, 39. Ani wysokość, ani głębokość, ani żadne insze stworzenie nie będzie nas mogło odłączyć od miłości Bożej, która jest w Jezusie Chrystusie, Panu naszym. (BG)  W jakim sensie ich "przejrzał"? (w. 29) "Przejrzał" znaczy: poznał wcześniej, uprzednio poznał. Harmonizuje to np. z Ef. 1:4: "Jako nas wybrał w nim [w Jezusie] przed założeniem świata, abyśmy byli świętymi i nienaganionymi przed oblicznością jego w miłości." Kontekst Rzym. 8:29 wskazuje, że Paweł chce tu powiedzieć, iż bieżące wydarzenia, które dotykają odbiorców listu - utrapionych chrześcijan - nie są dziełem ani przypadku, ani improwizacji, ale rozgrywają się według zamiaru Boga - planu powziętego przed wiekami (Rzym. 8:28). Wcześniej pisze, że w słabości wzdychamy, "oczekując odkupienia ciała naszego" (w. 23) i że Duch Boga "dopomaga mdłościom naszym", oraz że Bóg pomaga we wszystkich rzeczach tym, którzy Go miłują (w. 28). I właśnie żeby tę pomoc Bożą podkreślić i dodać w ten sposób otuchy czytelnikom, przypomina, że nie inaczej, ale z Bożego postanowienia zaistniał Kościół. Wszystko jest częścią planu, zostało uprzednio poznane. Z jednej strony cierpienie chrześcijan jest istotnym elementem planu pokonania zła i drogą do uwielbienia (w. 17), ale z drugiej owo cierpienie nie będzie ponad ludzkie siły (Hebr. 2:18). Jakże by więc Bóg miał pozostawić chrześcijan bez pomocy? Skoro Bóg ich "przejrzał", tj. uprzednio poznał Kościół - tzn. wiedział, że będą ludzie o dobrej woli, zdolni przyjąć obraz Chrystusa przez Ducha Świętego, zdolni do świętości - i skoro postanowił takich właśnie ludzi obdarować wiecznością i uczynić braćmi Chrystusa (w. 29) - w tym sensie ich wybrał i przeznaczył przed stworzeniem świata - to jakże wielka jest ich wartość w Jego oczach, sugeruje Paweł. Dlatego konkluduje: Jeżeli Bóg z nami, któż przeciw nam? (w. 31). Mówiąc więc o wybraniu (w. 33) według uprzedniej wiedzy Boga, podniósł Paweł adresatów na duchu, upewnił ich, utwierdził, że Bóg jest z nimi i że Jego Duch zawsze będzie ich wspierał i dawał ulgę, gdyż nie po to Stwórca planował, by dzieło swe teraz porzucić, zostawić na pastwę utrapień ponad siły. Dlatego: któż jest, kto by nas potępił, skoro Bóg nas usprawiedliwia? Kto nas odłączy od miłości Chrystusowej? Czy utrapienie, ucisk, prześladowanie? W jaki sposób, skoro Bóg nas kocha i już przed wiekami przeznaczył, wybrał Kościół do chwały w świecie docelowym, czyli przyszłym? A jeśli kocha, to nie pozwoli, by cierpienia (konieczne na tym świecie) były ponad nasze siły. Miłość Boża, która jest w Chrystusie, jest strażnikiem, żeby utrapienia nie dotknęły nas na tyle, byśmy utracili życie wieczne. A że próby są częścią chrześcijańskiego życia, widzimy na przykład tutaj:  Mat. 10:38 38. A kto nie bierze krzyża swego, i nie idzie za mną, nie jest mię godzien. (BG)  1 Piotr. 1:5-7 5. Którzy mocą Bożą strzeżeni jesteście przez wiarę w zbawienie, przygotowane do objawienia się w czasie ostatecznym. 6. Weselcie się z tego, mimo że teraz na krótko, gdy trzeba, zasmuceni bywacie różnorodnymi doświadczeniami, 7. Ażeby wypróbowana wiara wasza okazała się cenniejsza niż znikome złoto, w ogniu wypróbowane, ku chwale i czci, i sławie, gdy się objawi Jezus Chrystus. (BW)  Jk 1:2-3 2. Za pełną radość poczytujcie to sobie, bracia moi, ilekroć spadają na was różne doświadczenia. 3. Wiedzcie, że to, co wystawia waszą wiarę na próbę, rodzi wytrwałość. (BT)  Jak. 1:12 12. Błogosławiony mąż, który wytrwa w próbie, bo gdy wytrzyma próbę, weźmie wieniec żywota, obiecany przez Boga tym, którzy go miłują. (BW)  Rzym. 8:16-17 16. ...jesteśmy dziećmi Bożymi. 17. (...) spółdziedzicami Chrystusowymi, jeźli tylko z nim cierpimy, abyśmy też z nim byli uwielbieni. (BG) 