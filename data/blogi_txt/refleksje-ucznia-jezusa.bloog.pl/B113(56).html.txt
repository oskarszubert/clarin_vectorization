Dziś TVP wyemitowała film "E.T." E.T. przybywa z nieba. Jak Jezus. Źli chcą go skrzywdzić, ale wzbudza miłość u ludzi dobrej woli. Jak Jezus. Ma nadprzyrodzoną moc. Jak Jezus. W sposób cudowny leczy. Jak Jezus. Naucza o dobru ("Be Good"). Jak Jezus. Jezus wraz z Piotrem chodził po wodzie (pokazując, że kto ufa Ojcu i Jemu, tego świat symbolizowany przez głębinę nie pochłonie), natomiast E.T. razem z chłopcem lata na rowerze. Z chłopcem tym E.T. ma duchową jedność. Podobnie jak Jezus ze swoimi uczniami. Jezus umarł i zmartwychwstał. E.T. umiera i "zmartwychwstaje". Na katolickich obrazkach Jezus często ma gorejące serce. Podobnie E.T. w filmie. Jezus na oczach swych uczniów uniósł się do nieba, do domu Ojca. E.T. odlatuje do domu na oczach swoich ludzkich przyjaciół. Nie za wiele tych zbieżności? Opowieść o E.T. jest w stanie poruszyć. Właśnie z powodu podobieństwa do przekazu ewangelicznego. Nawet, jeśli ktoś sobie tego podobieństwa nie uświadamia. Wystarczy samo działanie na podświadomość. Dzięki tak skonstruowanemu filmowi w umysłach zostanie zapisane skojarzenie Ewangelii z absurdem, z dziwacznymi kosmitami z innych planet w roli "bogów". Dlaczego komuś zależy na tym, by Ewangelię sprowadzać do poziomu kosmicznych bajek? Dlaczego ktoś chce obecną w chrześcijańskich sercach prawdę przekuć w bajkową "religię", w której Stwórca wszechświata nie istnieje, są tylko podlegający kosmosowi mieszkańcy innych planet? 