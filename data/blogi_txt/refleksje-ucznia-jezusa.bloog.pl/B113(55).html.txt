Sporo napisano na temat rodowodów Pana Jezusa. Wielu chrześcijan ma w tym temacie w głowach zamęt albo pustkę, jak ja przedtem. Być może poniższe wnioski nie odzwierciedlają pełni prawdy, ale wydają mi się jej najbliższe.   Proszę zwrócić uwagę na kontekst obu rodowodów. Mateusz opisuje przyjście Jezusa na świat koncentrując się na Józefie, natomiast Łukasz ukazuje punkt widzenia Marii. (U Mateusza mamy opis rozmowy anioła z Józefem, Łukasz skupia się na widzeniu Marii). Jest to ważny sygnał, że rodowód Mateuszowy dotyczy Józefa, a Łukaszowy - Marii. Mateusz najpierw podaje rodowód Józefa, a następnie daje opis, z którego wynika, że Jezus począł się z Ducha Świętego, a nie z nasienia Józefa. Po co więc podaje rodowód Józefa? Przecież w dalszych słowach eliminuje jego znaczenie.   Rozumiem, że po pierwsze po to, by pokazać Żydom, z jakiego domu wyszedł Pan. Chcąc kogoś przedstawić, należało wskazać na dom, gdyż wiedza o ojcu (ojczymie) dawała pojęcie o synu. Na zasadzie: Kim jest Jezus? Otóż jest to niebiologiczny, adoptowany syn Józefa, którego to Józefa pochodzenie jest następujące... itd. Było to pochodzenie królewskie; Jezus miał do niego prawo przez adopcję. Dostrzegam w tym proroczą zapowiedź, że chrześcijanie dziedziczą królewskie "papiery" właśnie przez usynowienie. Słowa "usynowienie" użył apostoł Paweł w Gal. 4:5. Również więc i po to zapisał Mateusz rodowód Józefa, żeby pokazać królewskość Chrystusa przez usynowienie jako proroczą zapowiedź naszego królewskiego usynowienia. Na podobnej zasadzie Jezus został ochrzczony - choć nie miał grzechów - jako znak naszego Chrztu. Oczywiście Jezus był zarazem biologicznym potomkiem króla Dawida, tyle że po linii Marii.   I po drugie, myślę, że za pomocą swego rodowodu Mateusz chce przekonać wszystkich, ale Żydów przede wszystkim, że Jezus Mesjasz nie mógł być biologicznym synem Józefa. Czyżby Mateusz pisał swą Ewangelię w obliczu zagrożenia adopcjonizmem i chciał na wstępie wyleczyć czytelnika żydowskiego z tego błędu? Wielu mogło być takich, którzy nie wątpili, że Jezus jest Mesjaszem, ale zarazem skłaniali się ku myśli, że był biologicznym synem Józefa. Jako odtrutkę Mateusz zastosowałby rodowód Józefa z martwą linią Jojakima (Jechojakima). Pochodzenie Józefa od Jojakima sprawiało, że żaden biologiczny potomek Józefa nie mógł być królem Izraela, a więc Mesjaszem. Dlaczego? Patrz: Jer. 36:1-32; 22:24,30. Otóż Jojakim-Jechojakim spalił zwój napisany pod dyktando Boga, ostrzegający lud izraelski przed skutkami grzechów. Bóg przeklął go za to w słowach: „Dlatego to mówi Pan o Jojakimie, królu judzkim: Nie będzie miał potomka, który by zasiadał na tronie Dawida. Zwłoki jego będą wystawione na upał dnia i na chłód nocy"; „To mówi Pan: Zapiszcie tego człowieka jako pozbawionego potomstwa, jako męża, który nie zażyje szczęścia w swych dniach, ponieważżadnemu z jego potomków nie uda się zasiąść na tronie Dawida ani panować nad Judeą" (Jr 36:30; 22:30, BT).   Myślę więc, że rodowód Mateusza ma następujący przekaz: Skoro Józef był z linii Jojakima (Jechojakima) i Jechoniasza, a linia ta została przeklęta, to Jezus-Mesjasz nie mógł być biologicznym synem Józefa. Jako taki nie miałby prawa do tytułu mesjańskiego, królewskiego. Sami więc widzicie, adopcjoniści, że Jezus nie pochodzi z nasienia Józefa, ale został poczęty z Ducha Świętego i usynowiony. Nie będąc cielesnym potomkiem Jojakima, ma prawo do Mesjańskiego tronu. Jednocześnie Mateusz sugeruje mądrym czytelnikom, w jaki sposób Jezus był biologicznym potomkiem Dawida: "A Jakób spłodził Józefa, męża Maryi, z której się narodził Jezus, którego zowią Chrystus" (Mat. 1:16). Po co akurat w kontekście rodowodu Józefa zaakcentował Mateusz, że Jezus narodził się z Marii? W ten sposób mówi do rozumnych: Widzicie? Nasz Chrystus nie mógł być biologicznym synem Józefa, ale patrzcie: Maria, linia Marii, tu szukajcie pokrewieństwa Jezusa z Dawidem, tu szukajcie Jego królewskości według ciała.   Dlaczego Mateusz nie wymienia w rodowodzie Jojakima? Wydaje się, że przeklęci nie zasługują na ten zaszczyt (wymienia wprawdzie jego syna, Jechoniasza, ale początkiem przekleństwa był ojciec). Wystarczyło, że czytelnik żydowski wywnioskuje na podstawie rodowodu, że Jezus nie był cielesnym potomkiem Józefa i zarazem Jojakima, ale był usynowiony, a więc nie można odbierać mu prawa do tytułu Mesjasza.   Mateusz nie rozwija tu genealogii Marii. Duch Święty powołał do tego zadania innego człowieka. Rodowód Jezusa ze strony Marii podaje Łukasz.   Łukasz pisze, że Józef był synem Helego. Ponoć nawet Talmud Jerozolimski podaje, że Heli był ojcem Marii właśnie (Hagigach 2,4). Zatem Józef był synem Helego w sensie zięcia. Ktoś napisał: „Nie jest to odosobniony przypadek w Biblii. Noemi nazwała swoją synową „córką" (Rt 3,1), Dawid nazwał Saula „ojcem", a Saul zwał go „synem" (l Sm 24,12.17). Ktoś inny napisał: „Jeśli Maryja nie miała braci, a była dziedziczką, to mąż Jej Józef wchodził w prawa i przywileje synowskie w stosunku do Helego, który był jej ojcem." Wynika to z prawa Starego Testamentu: Lb 27:3-10; por. Ezd 2:61 oraz 1 Krn 2:34-36.   Przed każdym imieniem w rodowodzie Łukasza znajduje się przedimek określony, brak go natomiast przed imieniem Józefa. Ktoś napisał, że oznacza to, iż rodowód Łukasza nie jest genealogią Józefa, ale Marii, oraz że brak przedimka może tu wskazywać na sens następujący: ...był, jak sądzono, synem Józefa, synem Helego, syna Mattata... itd. Brak w rodowodzie imienia Marii nie byłby tu niczym dziwnym, biorąc pod uwagę żydowską tradycję. 