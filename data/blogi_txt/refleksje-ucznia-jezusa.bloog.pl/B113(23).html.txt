Jezus Chrystus:  Jan. 12:23-24 23. Przyszła godzina, aby był uwielbiony Syn człowieczy. 24. Zaprawdę, zaprawdę powiadam wam: Jeźliby ziarno pszeniczne wpadłszy do ziemi, nie obumarło, ono samo zostaje; lecz jeźliby obumarło, wielki pożytek przynosi. (BG)  Czy teraz zrozumiałe jest to, co Pan powiedział w innym miejscu o chlebie?  Jan. 6:51 51. Jamci jest chleb on żywy, którym z nieba zstąpił: jeźliby kto jadł z tego chleba, żyć będzie na wieki; a chleb, który ja dam, jest ciało moje, które ja dam za żywot świata. (BG)  Jezus zostaje zabity jako ziarno pszeniczne, które "wpadłszy do ziemi" [przebity bok i rozlane na ziemię krew i woda], "wielki pożytek przynosi" [z wody tej rodzi się każdy zbawiony - Jan 3:5, Hebr. 10:22-23; z tejże wody i krwi rodzi się także ziarno pszeniczne oraz krzew winny, które są ofiarowane, jako "chleb, który ja dam" dla zgromadzonych wierzących, tj. jako prawdziwe ciało i krew Zbawiciela]  Apostoł Paweł oznajmia:  Efez. 5:29-30 29. Albowiem żaden nigdy ciała swego nie miał w nienawiści, ale je żywi i ogrzewa, jako i Pan kościół. 30. Gdyżeśmy członkami ciała jego, z ciała jego i z kości jego. (BG)  Gnostycy usuwali z rękopisów niewygodne dla nich frazy. Jako wojownicy anty-Chrystusowi, negowali cielesność Jezusa, a jednocześnie prawdę o Eucharystii. Dlatego w niektórych manuskryptach brak drugiej części wersetu 30. Stało się to pretekstem do pominięcia tej i wielu innych fraz w nowszych kompilacjach tekstów Nowego Testamentu, dokonywanych przez potomstwo starożytnej gnozy, podszywające się pod chrześcijan. Są oni kontynuatorami tego procederu, często tworzącymi fałsz w nowych wariantach i zabarwieniach. Owocem ich pracy jest bluźnienie ciału i krwi Pana przez nieświadome niemowlęta.  Dwa istotne tłumaczenia polskie (nie tylko one): Biblia Warszawska oraz Biblia Tysiąclecia, bazują właśnie na tych okaleczonych kompilacjach. Dlatego brak w nich drugiej części wersetu 30: "...z ciała jego i z kości jego". Mamy jednak dowód, że fraza ta jest prawdziwa, tzn. została napisana przez apostoła Pawła w Liście do Efezjan. Ireneusz z Lyonu, uczeń uczniów apostoła Jana, powołuje się na tę frazę, gdy pisze o ciele i krwi Jezusa obecnych w Eucharystii:   "jak mogą [gnostycy] zaprzeczać zdolności przyjęcia przez ciało daru Bożego, jakim jest życie wieczne, skoro karmi się ono krwią i ciałem Chrystusa i jest Jego częścią? Jak mówi błogosławiony Apostoł w Liście do Efezjan: 'gdyż jesteśmy członkami Jego ciała, z ciała Jego i z kości Jego'" (AH V,2,3).   Frazę tę zawiera również syryjska Peszitta oraz nie okaleczone manuskrypty greckie. (Tak więc to Biblia Gdańska, która bazuje na starej i wiarygodnej kompilacji manuskryptów, jest najbardziej wiarygodnym przekładem polskim. Więcej na ten temat: http://www.kosciol.pl/article.php/20060501213456259).  Czytając zatem Efez. 5:30 (B. Gdańska) wraz z kontekstem, nie można oprzeć się myśli, że stworzenie Kościoła z wody i krwi wylanej z przebitego boku Jezusa jest realizacją planu Bożego, ukazanego proroczo w stworzeniu Ewy.  Zaśnięcie Adama - śmierć Pana Żebro z boku Adama - woda i krew z boku Chrystusa Uczynienie Ewy z żebra - uczynienie Kościoła z wody i krwi  Ewa realnie (a nie symbolicznie) ciałem Adama - Kościół (każdy wierny) realnie ciałem Jezusa ("Gdyżeśmy członkami ciała jego, z ciała jego i z kości jego")  Paweł mówi: z "kości Jego". Co kryje się w żebrach człowieka? Co kryło się w żebrach Adama? Co kryło się w żebrach Jezusa? Szpik kostny. Szpik jest miejscem powstawania krwi. Żebra produkują krew. Zatem krew Jezusa pochodziła z Jego żeber. Kościół uczyniono z wody i krwi Pana. Pochodząc z krwi Jezusa, pochodzi Kościół z Jego żeber. Ewę uczyniono z żebra Adama. Apostoł Paweł dobrze wiedział, co mówi. Był to wielki prorok. Apostoł Jan:  Jan. 19:33-35 33. Ale do Jezusa przyszedłszy, gdy ujrzeli, że już umarł, nie łamali goleni jego. 34. Lecz jeden z żołnierzy włócznią otworzył bok jego, a zarazem wyszła krew i woda. 35. A ten, co to widział, świadczył o tem i prawdziwe jest świadectwo jego; a on wie, iż prawdę powiada, abyście wy wierzyli. (BG)  1 Jan. 5:6,8 6. Tenci jest, który przyszedł przez wodę i krew, Jezus Chrystus, nie w wodzie tylko, ale w wodzie i we krwi; a Duch jest, który świadczy, iż Duch jest prawda.     ... 8. A trzej są, którzy świadczą na ziemi: Duch i woda, i krew, a ci trzej ku jednemu są. (BG)  Trzej są, którzy świadczą na ziemi: Duch, woda i krew. One poświadczyły Jezusa Chrystusa na ziemi. Duch przez dzieła mocy i naukę. A woda i krew poświadczyły śmierć ofiarną prawdziwego ciała. I teraz one właśnie świadczą o tym, że chrześcijanie są Ciałem Jezusa Chrystusa na ziemi. Duch, woda i krew. Dlaczego? Bo ochrzczeni są w wodzie (więc i we krwi), a tym samym w śmierci Pana ("Pogrzebieniśmy tedy z nim przez chrzest w śmierć" - Rzym. 6:4). Bo piją Jego krew w Eucharystii. Bo Duch odnawia ich i ukazuje te dzieła, które czynił Pan (Jan. 14:12).  Hipolit Rzymski (II/III w.):  "...z którego boku wypłynęły też dwa strumienie, krew i woda, w których narody są umyte i oczyszczone..."  Ambroży:  "...a z rany Jego wypłynęła woda i krew, i oddał ducha. Woda służy do chrztu, Krew jest napojem, Duch daje zmartwychwstanie."  Jan Chryzostom (zm. w 407 r.): "Po tym wypełniła się niewypowiedziana tajemnica - wypłynęła krew i woda. Nie bez powodu wypłynęły te źródła, bo z nich obydwu powstał Kościół. Wiedzą katechumeni, że to woda ich odrodziła, a krew i ciało ich żywią. Stąd też biorą swój początek tajemnice. Gdy więc zbliżasz się do budzącego lęk kielicha, tak z niego pij, jakbyś miał pić z tego boku."   "On przychodzi do nas, i to nie tylko w wierze, lecz w rzeczywistości czyni nas swym ciałem."  Chrześcijanie gromadząc się, zmuszeni są do wzajemnej tolerancji i ustępstw, uczą się miłować w praktyce - a miłość praktyczna jest konieczna, żeby ludzkość mogła żyć w wieczności, w zgodzie i wspólnocie. Inaczej nie istniałaby przyszłość - tylko śmierć. Niezgoda jest katem życia. Wieczerza jest produktem genialności Boga, ponieważ zmusza społeczności lokalne (a tym samym całą Eklezję) do praktykowania miłości. Przystępowanie do Uczty w stanie grzechu wobec braci kończy się chorobami oraz śmiercią, jak uczy Paweł, przez co Kościół w sposób naturalny chroniony jest przed braćmi o złych intencjach, nie wydającymi owoców Pana. Są oni na bieżąco karani i zmuszani do poprawy, tak jak dzieci zmusza się do opamiętania klapsem. Dzieje się to dzięki temu, że Bóg zaplanował Wieczerzę jako realne ciało i krew Pana. Tak by Kościół musiał - chcąc pozostawać ciałem Pana - jednoczyć się z tym ciałem przez akt Uczty miłości. A kto nie chce tej cielesnej jedności z Panem, ten marnieje, opuszczony przez Ducha popada w błąd, co staje się jawne i oczywiste dla dzieci Bożych, dzięki czemu są ostrzeżone. Chcesz być stale ciałem Syna, zamieszkiwanym przez Ducha? Przecież miewasz złe myśli, kalasz ciało myślą. Potrzebny jest czyn, oczyszczenie ciała, po to daję ci ciało i krew Syna w chlebie i winie. Tego czynu sobie życzę, a ty będziesz ponownie czysty. Wzgardzisz czynem lub zanegujesz jego wartość i wzbudzisz niewiarę w jego moc? Jaką wagę ma czyn nakazany przez Stwórcę? Izraelowi w Egipcie kazał Bóg spożyć Baranka i pomazać jego krwią odrzwia, żeby śmierć ominęła ich domy. Jaką niespodziankę otrzymaliby śmiałkowie, którzy snuliby wówczas rozważania, że spożycie Baranka nie ma znaczenia? Że nie ma sensu czynić magicznych sztuczek z mazaniem odrzwi krwią, skoro przecież Bóg i tak wie, kto jest Jego ludem? Otóż pewne jest, że domy takich nauczycieli zostałyby uderzone śmiercią. Oto znaczenie czynów w Bożej hierarchii ważności. Dziś takim czynem jest spożywanie ciała i krwi Chrystusa, realnie obecnych w eucharystycznym chlebie i winie. Z kolei jeśli w obawie przed karami grzeszni bracia nie przystępują do Wieczerzy, to oddzielają się w ten sposób od pokarmu życia, stają się nieczyści, Duch ich opuszcza - a przez to zbór doskonale ich rozpoznaje i dzięki temu wie, skąd grozi mu niebezpieczeństwo. To Wieczerza jest sercem Kościoła. Być w niej i pojmować ją właściwie to być w Chrystusie. Być poza nią to być martwą tkanką. I to się potwierdza. Każdy grzech bruka również ciało, tak jak brudna ciecz bruka naczynie. Duch Boga nie będzie przebywał w zbrukanym naczyniu. Chociaż zostało ono oczyszczone w Chrzcie i stało się ciałem Jezusa, to jednak ponownie ulega zanieczyszczeniu, gdyż każda zła myśl lub postawa, np. pycha, jest nieczystością. W ten sposób gasi się Ducha. Duch Boży mieszka tam, gdzie jest ciało Jezusa. Trzeba więc stale przywracać umysłowi oraz ciału świętość, powracać do pierwotnej czystości nowego narodzenia. Czyż nie dokonuje się to przez pokutę i akt spożycia Eucharystii? Pokuta plus koinonia z ciałem i krwią Pańską równa się Duch Boga w człowieku. Oczywiście musi temu towarzyszyć wiara zgodna z nauczaniem Jezusa i apostołów. Kielich błogosławienia, który błogosławimy, czyż nie jest koinonią krwi Chrystusowej? Chleb, który łamiemy, czyż nie jest koinonią ciała Chrystusowego? - naucza Paweł w 1 Kor. 10:16. Jest koinonią, koinonią z Panem, to znaczy jest zjednoczeniem, zespoleniem z ciałem i krwią Jezusa Chrystusa, aby Duch mógł przebywać w swej świątyni - w człowieku.  Do Filadelfian Ignacy (początek II wieku) napisał:  „Starajcie się zatem uczestniczyć w jednej Eucharystii. Jedno bowiem jest Ciało Pana naszego Jezusa Chrystusa i jeden kielich, by nas zjednoczyć z Krwią Jego" [List do Filadelfian IV]  Justyn, który poniósł śmierć męczeńską ok 167 roku, zaświadcza:   "...pokarm, co się stał Eucharystią przez modlitwę Jego własnego słowa, odżywia przez przemienienie krew i ciało nasze. Ten pokarm jest, taką mamy naukę, Ciałem i Krwią tego właśnie wcielonego Jezusa" 