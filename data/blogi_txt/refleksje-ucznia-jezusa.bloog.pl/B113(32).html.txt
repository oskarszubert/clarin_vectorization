Kup Pan poduszkę, czyli manipulacje handlowe Dariusz Hryciuk Złota zasada biznesu brzmi: „Kto ma złoto ustala zasady”. Nie tak dawno temu przyszło mi osobiście przekonać się o skuteczności tej dewizy, kiedy to podczas wakacyjnej przerwy postanowiłem „dorobić”. Ogłoszenie w gazecie brzmiało bardzo atrakcyjnie: „Poszukujemy dynamicznych ludzi do pracy na stanowisku ankietera”. Czemu nie – pomyślałem - zapowiada się bardzo ciekawie. Jeden telefon, krótka rozmowa kwalifikacyjna i już miałem w kieszeni podpisaną umowę o pracę. Szybko się okazało, że rzeczywistość nie jest jednak tak kolorowa.  Firma, w której byłem zatrudniony, zajmowała się tą częścią marketingu, która bada rynek. Jej siedziba znajdowała się w jednym z miast wschodniej Polski. Praca początkowo miała polegać tylko i wyłącznie na przeprowadzaniu ankiet kontrolnych. Było to pierwsze oszustwo z bogatego repertuaru tej firmy. Okazało się, że jest to właściwie stanowisko „domokrążcy”, który pod pretekstem ankiety sprzedaje urządzenia medyczne. Kierownictwo firmy zbudowane było na piramidalnej hierarchii wzajemnych zależności. Na samym dole piramidy był sztab tzw. „ankieterów”. Nad nimi wąskie grono „szkoleniowców”. Wyżej stał szef oddziału terenowego, a na szczycie hierarchii zasiadał prezes firmy w kraju.  Pierwsze dni mojej pracy stanowiło szkolenie. Byliśmy wywożeni do małej miejscowości (codziennie innej). Tam razem ze „szkoleniowcem” obchodziłem kilka domów i uczyłem się przeprowadzać ankietę i sprzedawać urządzenie. W tym przypadku była to poduszka ortopedyczna z wbudowanym systemem wibrującym, który służył jako masaż. Ankieta dotyczyła stanu zdrowia respondenta.  Rozmowa z klientem była naszpikowana różnymi, subtelnie ukrytymi mechanizmami manipulacyjnymi. Po pierwszych słowach przedstawienia się, podania nazwy firmy i celu wizyty ankieter, aby skłonić do krótkiej rozmowy, zadawał pytanie: „Gdzie moglibyśmy usiąść i chwilę porozmawiać?”. Na uwagę zasługuje fakt, że pytanie nie rozpoczyna się od: „czy…?” lecz od: „gdzie…?” Klient wówczas odruchowo pokazywał jakieś miejsce i nim się zorientował - już był w środku dialogu z ankieterem nawet wtedy, gdy nie miał na to ochoty. Kolejnym punktem rozmowy była ankieta. Jej celem było przypomnieć klientowi o jego dolegliwościach zdrowotnych i bólach.  Większość respondentów stanowili renciści i emeryci mający problemy z kręgosłupem. Wówczas ankieter wyjaśniał, że jest przedstawicielem producenta pewnego urządzenia medycznego, którego jeszcze nie ma na rynku polskim i bada opinię ludzi, czy jeśliby taki przyrząd znalazł się w naszym kraju, to czy spotka się z zainteresowaniem społeczeństwa? (I tutaj spieszę dodać, że było to kłamstwo, ponieważ owa poduszka ortopedyczna była już w sprzedaży w polskich sklepach z asortymentem medycznym.). Zapewnienie, że celem wizyty jest tylko badanie opinii, usypiało mechanizmy obronne klienta.   Całość dostępna tutaj: http://www.psychomanipulacja.pl/baza/manipulacje-handlowe/kup- pan-poduszke.htm 