USA: antychrześcijańskie ćwiczenia w szkole    (05.04.2007) Dyrekcja jednej ze szkół średnich w amerykańskim stanie New Jersey, wraz z policją i przedstawicielami Federalnej Agencji Zarządzania Kryzysowego przeprowadziła ćwiczenia szkolne pozorujące atak terrorystyczny. Organizatorzy ćwiczeń założyli, że domniemanymi terrorystami byli - jak informuje portal Bibula.com - "członkowie prawicowej fundamentalistycznej grupy zwącej się «Nowa Krucjata», która nie uznaje rozdziału «Kościoła od Państwa»".  Ćwiczenia, które odbyły się 22 marca br. w szkole średniej Burlington Township High School w stanie New Jersey, zakładały, że uzbrojeni napastnicy zabijają na korytarzu szkolnym kilku uczniów, po czym zatrzymują 10 zakładników. Czyniąc możliwie wszystko, by ćwiczenia wyglądały realistycznie, przeprowadzono ewakuację szkoły. Zgodnie z założonym planem akcji interweniowały lokalne jednostki straży pożarnej i policji. - Musimy ćwiczyć w warunkach jak najbardziej zbliżonych do rzeczywistych, aby ocenić nasze procedury i plany tak, żeby były najbardziej skuteczne - tłumaczył dyrektor szkoły Chris Manno.  Bob Pawson, działacz chrześcijańskiej organizacji Scriptures in School Project opowiadającej się za powrotem Biblii do szkół, uznał że wybór napastników i ich domniemane żądania są nierealistyczne i groteskowe. - Dlaczego takie żądania są nierealne i nigdy coś takiego nie może się wydarzyć? Ponieważ wszyscy przedstawiciele departamentu edukacji i szkoły wiedzą doskonale, że tutaj w Burlington każdy uczeń czy pracownik szkoły może legalnie modlić się w szkole publicznej. Wiedzą też, że żaden uczeń nie był tutaj kiedykolwiek wydalony za modlitwę przed lekcjami. Zatem wymyślony powód ataku jest całkowicie fałszywy - mówi Pawson.  Pomimo jednoznacznej decyzji Sądu Najwyższego z 1969 roku, która uznaje prawo do modlitwy wynikające z konstytucyjnej wolności wypowiedzi, jak również z wykonawczych przepisów Departamentu Edukacji, organizacje lewicowe wspierane lewackimi uprzedzeniami "elity intelektualnej" walczą z prawem do modlitwy oraz dążą do wyeliminowania moralności z życia publicznego, najczęściej posiłkując się hasłem "rozdziału Kościoła od Państwa" - czytamy w serwisie Bibula.com.   http://piotrskarga.pl/w,070405,3.php3 - Gdyby tak owi nienawidzący chrześcijaństwa ludzie zorganizowali tego rodzaju ćwiczenia choćby raz w każdej szkole, to całe młode pokolenie zostałoby zaprogramowane "na fundamentalistów chrześcijańskich". Później wystarczyłoby wskazać owemu pokoleniu (jak dorośnie) przy pomocy mediów, kto jest tym "fundamentalistą chrześcijańskim" (wiadomo, że ludzie trzymający się Ewangelii), przekłamując to i owo, i tak oto mielibyśmy zgrzytający zębami tłum przeciwników wiary chrześcijańskiej, gotowy do deptania prawdy. Oni wiedzą, że szkoła jest kluczem do władzy nad umysłami. Kto ma szkołę, ten ma przyszłość - tak to wygląda z pozycji tych, którzy  w swoich planach nie uwzględniają istnienia osobowego świętego Boga. 