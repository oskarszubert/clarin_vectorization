Jana 3:1-15, TBS (1) A był człowiek spośród faryzeuszy o imieniu Nikodem, dostojnik żydowski. (2) Ten przyszedł w nocy do Jezusa i rzekł Mu: Rabbi! Wiemy, że przyszedłeś od Boga jako nauczyciel; bo nikt tych cudów czynić nie może, które Ty czynisz, gdyby nie był z nim Bóg. (3) Jezus odpowiedział i rzekł mu: Zaprawdę, zaprawdę powiadam ci: Jeśli ktoś nie narodzi się na nowo, nie może zobaczyć Królestwa Bożego. (4) Nikodem rzekł do Niego: Jak może człowiek narodzić się, będąc starym? Czy może powtórnie wejść do łona swojej matki i narodzić się? (5) Jezus odpowiedział: Zaprawdę, zaprawdę powiadam ci: Jeśli ktoś nie narodzi się z wody i z Ducha, nie może wejść do Królestwa Bożego. (6) Co narodziło się z ciała, jest ciałem, a co narodziło się z Ducha, jest duchem. (7) Nie dziw się, że ci powiedziałem: Musicie się na nowo narodzić. (8) Wiatr, wieje gdzie chce, i szum jego słyszysz, ale nie wiesz, skąd przychodzi i dokąd idzie; tak jest z każdym, który narodził się z Ducha. (9) Nikodem odpowiedział i rzekł Mu: Jak się to może stać? (10) Jezus odpowiedział i rzekł mu: Ty jesteś nauczycielem w Izraelu, a tego nie wiesz? (11)  Zaprawdę, zaprawdę powiadam ci, że co wiemy, to mówimy, i co widzieliśmy, o tym świadczymy, a naszego świadectwa nie przyjmujecie. (12) Jeżeli nie wierzycie, gdy wam powiedziałem o ziemskich rzeczach, jak uwierzycie, gdy wam powiem o niebieskich? (13) I nikt nie wstąpił do nieba, tylko Ten, który zstąpił z nieba, Syn Człowieczy, który jest w niebie. (14) I jak Mojżesz wywyższył węża na pustyni, tak musi być wywyższony Syn Człowieczy, (15) Aby każdy, kto w Niego wierzy, nie zginął, ale miał życie wieczne.   Niektórzy twierdzą, że gdy Jezus powiedział o narodzeniu z wody (w. 5), nie miał na myśli Chrztu wodnego. Twierdzą tym samym, że apostoł Jan zapisał te słowa nie w celu umocnienia prawdy o Chrzcie. Ich zdaniem woda oznacza tu Słowo Boże. Wypowiedź „narodzić się z wody i z Ducha” znaczyłaby więc: narodzić się ze Słowa i z Ducha. Tymczasem Jezus w tej samej Ewangelii powiedział: „słowa, które ja wam mówię, są Duchem i są życiem” (Jana 6:63). Czytamy też: „Ten bowiem, którego Bóg posłał, mówi słowa Boże, bo Bóg daje mu Ducha bez miary” (Jan 3:34). Duch zradza poprzez natchnione Słowo Jezusa i apostołów, więc rola Słowa siłą rzeczy zawarta jest w sformułowaniu „narodzić się z Ducha”.   Jezus ma pretensję, że Nikodem nie pojmuje nauki o odrodzeniu. Czy Nikodem miał szansę zrozumieć, że Jezusowi chodzi o odrodzenie w wodzie Chrztu i w Duchu przez ofiarę Mesjasza? Pamiętajmy, że rola wody, która oczyszcza z grzechów, i w następstwie tego dar Ducha – rzeczy te były zapowiedziane w Starym Testamencie. O tym, że usprawiedliwienie będzie możliwe przez ofiarę Mesjasza prorokował Izajasz: „Lecz on zraniony jest za występki nasze, starty za winy nasze. Ukarany został dla naszego zbawienia, a jego ranami jesteśmy uleczeni. (...) Sprawiedliwy mój sługa wielu usprawiedliwi i sam ich winy poniesie. Dlatego dam mu dział wśród wielkich i z mocarzami będzie dzielił łupy za to, że ofiarował na śmierć swoją duszę i do przestępców był zaliczony. On to poniósł grzech wielu i wstawił się za przestępcami” (Iz. 53:5,11-12). Nikodem jako nauczyciel nie mógł nie znać tych wersetów. Pod wpływem słów Jezusa był w stanie skojarzyć starotestamentowe proroctwa o wodzie i Duchu z proroctwami o uśmierconym Zbawicielu z Iz. 53. Oprócz tego w owym czasie istniał nie tylko chrzest Janowy, będący wyrazem pokuty, przygotowujący lud na przyjęcie Mesjasza, ale też chrzest towarzyszący konwersji pogan na judaizm (obok obrzezania). Żydzi rozumieli takie obmycie prozelitów jako nowe narodzenie. Jezus miał zatem powody, by powiedzieć z pretensją: „Ty jesteś nauczycielem w Izraelu, a tego nie wiesz?” (w. 10).   Dlaczego jednak Jezus zamiast mówić o narodzeniu z wody nie powiedział po prostu: kto się nie ochrzci w wodzie, nie może wejść do Królestwa? Zauważmy, że Jezus nie powiedział tu również: kto się nie ochrzci w Duchu. Zamiast tego użył określenia narodzić się. Narodzić się z wody i z Ducha. Określenie narodzić się wyraża bowiem wielką prawdę o tym, że Chrzest w wodzie, a następnie w Duchu ma wymiar odrodzenia, uwolnienia od starego życia z wyrokiem śmierci i obdarowania nowym życiem, wolnym od władzy grzesznych skłonności. Kogoś, kto nie chce ochrzcić się w „wodzie czystej” na odpuszczenie grzechów, nie można nazwać odrodzonym, ponieważ taki człowiek nadal jest pod grzechem. Kto nie został pogrzebany w śmierci Jezusa przez Chrzest, innymi słowy, kto nie został ukrzyżowany wraz z Nim przez Chrzest, ten pozostaje „starym człowiekiem” (Rz. 6:4-6). W takim nie oczyszczonym człowieku nie może mieszkać zbawienny Wspomożyciel, Duch Jezusa, nie może być więc mowy o nowym życiu. Bez wody Chrztu i pomocy Ducha człowiek skazany jest na władzę grzechu i duchową śmierć (Rz. 6:3,7-12; 8:8-9,13). Apostoł Jan zapisywał swoją Ewangelię pod koniec I wieku wobec wielkiego zagrożenia ze strony nauk i sekt gnostyckich. Gnostycy twierdzili, że odrodzenie jest przez Ducha, a woda nie odgrywa w nim żadnej istotnej roli. W takich właśnie okolicznościach Jan przywołał słowa Jezusa o narodzeniu z wody i z Ducha.   Gdyby ten, kto lekceważy Chrzest, wierzył w Jezusa, wierzyłby w całą Jego naukę i stąd chciałby się ochrzcić, aby być zbawionym (Mar. 16:16). Skoro nie chce, to znaczy, że nie wierzy. Może ktoś podał mu fałszywą naukę i dlatego wyznaje fałszywą wiarę. Nie zmienia to faktu, że nie wierzy w prawdę, podczas gdy do zbawienia prowadzi jedynie wiara w prawdę. Co mówi prawda?   Dz. 2:37-38, UBG (37) ... Co mamy robić, mężowie bracia? (38) Wtedy Piotr powiedział do nich: Pokutujcie i niech każdy z was ochrzci się w imię Jezusa Chrystusa na przebaczenie grzechów, a otrzymacie dar Ducha Świętego.   Piotr, zapytany przez grzeszników, „co mamy robić”, wymienia dwa elementy, wodę Chrztu i dar Ducha Świętego. Cóż więc mógł mieć na myśli Jezus, gdy powiedział o narodzeniu z wody i z Ducha? Pan Jezus mówi, że trzeba narodzić się z wody, a Piotr, że trzeba ochrzcić się w wodzie na przebaczenie grzechów. Pan Jezus mówi, że trzeba narodzić się z Ducha, zaś Piotr mówi: „a otrzymacie dar Ducha Świętego”.   Oczyszczającą rolę Chrztu głosił apostoł Paweł, który tak relacjonował okoliczności swojego nawrócenia:   Dz. 22:16, TBS (16) A teraz dlaczego zwlekasz? Wstań i ochrzcij się, i obmyj swoje grzechy, wzywając imienia Pana.   Sformułowanie „obmyj swoje grzechy” w kontekście wodnego Chrztu jest tu wystarczająco wymowne. Porównajmy to ze słowami Piotra: „ochrzci się (...) na przebaczenie grzechów”. W rozumieniu Pawła właśnie przez Chrzest następuje śmierć grzeszności ciała i wzbudzenie do nowego życia:   „...zewlekłszy ciało wszystkich grzechów ciała przez obrzezkę Chrystusową. Pogrzebieni z nim będąc w chrzcie; w którymeście też społem z nim wzbudzeni przez wiarę” (Kol. 2:11-12, BG)   Pogrzebani w Chrzcie i w Chrzcie wzbudzeni – mówi tu apostoł. Logika tekstu wskazuje, że przed słowem „pogrzebieni” powinien być przecinek, a nie kropka.   Podobną myśl Paweł wyraził tutaj: „Pogrzebieniśmy tedy z nim przez chrzest w śmierć, aby jako Chrystus wzbudzony jest z martwych przez chwałę ojcowską, tak żebyśmy i my w nowości żywota chodzili.” (Rzym. 6:4, BG)   Skoro dla Pawła Chrzest jest pogrzebaniem „ciała wszystkich grzechów ciała” i wzbudzeniem do nowego życia, to trudno udawać, że wodny Chrzest nie jest tym, co Jezus nazwał narodzeniem z wody. Jezus mówi narodzenie z wody, Paweł mówi wzbudzenie przez chrzest. Czy powiemy narodzenie, czy powiemy wzbudzenie, myśl jest ta sama. Toteż w Liście do Efezjan Paweł napisał:   Ef. 5:25-26, TBS (25) ...Chrystus umiłował Kościół i wydał za niego samego siebie, (26) Aby go poświęcić, oczyszczając kąpielą wodną przez Słowo W świetle powyższych przykładów tekst ten jest jednoznaczny. A jednak niektórzy zatracają zdrowy rozsądek i zaprzeczają, że Paweł mówi tu o Chrzcie wodnym. „Kąpiel wodna” nie oznacza tu dla nich kąpieli wodnej. Tłumaczą, że woda oznacza tu Słowo. Taka niby przenośnia, nie wiadomo po co użyta przez apostoła. Załóżmy, że Paweł użył tu określenia „kąpiel wodna” jako symbolu Słowa Bożego. Po co w takim razie dodał, że „przez Słowo”? Czy chciał stworzyć „masło maślane”? Po co zniweczył sens użycia przenośni „kąpiel wodna”, pisząc wprost, że przez Słowo? Żeby wyjaśnić przenośnię? Gdyby chodziło o wyjaśnienie przenośni, musiałoby to wyglądać mniej więcej tak: oczyszczając kąpielą wodną, to znaczy objawieniem Słowa. A jednak Paweł sformułował myśl zupełnie inaczej: „oczyszczając kąpielą wodną przez Słowo”. A więc oczyszczenie dokonuje się przez kąpiel wodną przez Słowo, a nie przez Słowo bez kąpieli wodnej. Kościół ochrzcił się dlatego, że przysposobiło go do tego Słowo, które mówi między innymi: „Kto uwierzy i ochrzci się, będzie zbawiony” (Mar. 16:16). Kto więc uwierzył w to Słowo Jezusa, ten je wykonał. Słowo pchnęło go do Chrztu. Został oczyszczony kąpielą wodną przez Słowo. Sformułowanie „kąpielą wodną przez Słowo” jest podobne do sformułowania z Kol. 2:12:   „...w chrzcie; w którymeście też społem z nim wzbudzeni przez wiarę”.   Kościół jest wzbudzony w Chrzcie wodnym przez wiarę. Właśnie tego rodzaju myśl widzimy w Ef. 5:26:   „...aby go poświęcić, oczyszczając kąpielą wodną przez Słowo”.   Do Chrztu przyprowadziła ludzi wiara w Słowo. Czy powiemy: w Chrzcie wzbudzeni przez wiarę, czy powiemy: oczyszczeni kąpielą wodną przez Słowo, sens jest ten sam. Nie ma Chrztu bez wiary w Słowo. Tak też było w przypadku Korneliusza. Anioł powiedział: „wezwij Szymona, którego nazywają Piotrem; on powie ci słowa, przez które zbawiony zostaniesz ty i cały twój dom” (Dz. 11:13-14). Bez tych słów Korneliusz nie mógłby uwierzyć. Faktem jest więc, że Korneliusz został zbawiony przez apostolskie słowa Piotra. Ale czy bez kąpieli wodnej? Piotr nakazał ochrzcić dom Korneliusza (Dz. 10:48), rozumiejąc, że Chrzest „i was teraz zbawia” (1 Ptr 3:21), jest bowiem „na przebaczenie grzechów” (Dz. 2:38). Dlaczego jednak Korneliusz otrzymał Ducha zanim został ochrzczony w wodzie? Bóg dał w ten sposób znak, że Kościół, który do tej pory był wyłącznie żydowski, powinien chrzcić także wierzących z pogan i jednoczyć się z nimi bez względu na ich brak obrzezania. Był to Boży, a nie ludzki wyjątek od Bożej zasady. W ten oto sposób Korneliusz został narodzony z wody i z Ducha przez Słowo. To, że przez Słowo nie przeczy temu, że przez wodę. Skoro Słowo mówi o zbawczej roli wody, to do wody Chrztu wchodzi się przez Słowo. Tak jak napisał Paweł: „aby go poświęcić, oczyszczając kąpielą wodną przez Słowo”. To nie jest jedyne miejsce Listu do Efezjan, w którym Paweł podkreśla kluczową rolę Chrztu. W rozdziale 4 czytamy: „Jeden Pan, jedna wiara, jeden chrzest” (Ef. 4:5). Chrzest postawiony w jednym szeregu z Bogiem i z wiarą.   Nakazany przez Boga sposób otrzymania odpuszczenia grzechów to Chrzest. Jeśli człowiek pogardzi Chrztem, czy otrzyma przebaczenie grzechów? Czy ci, którzy pogardzili arką Noego, otrzymali łaskę? Czy ci, którzy w Egipcie pogardziliby barankiem i nie pomazaliby odrzwi jego krwią – otrzymaliby łaskę? W świetle nauki apostolskiej jasne jest, że nie ma nowego narodzenia bez wodnego Chrztu. Porównując to do zwykłego porodu: choć początkiem życia jest zapłodnienie, to nie można mówić o udanym porodzie dopóki dziecko nie opuści wód płodowych (symbol Chrztu) i nie zacznie oddychać samodzielnie (symbol napełnienia Duchem). Choć proces odrodzenia zaczyna się od przyjmowania do serca Słowa Bożego (zapłodnienie), to jednak nowe narodzenie to przede wszystkim zewleczenie grzechów ciała i władzy grzesznych skłonności przez Chrzest w wodzie i dar Ducha, który uzdalnia ludzi do ujarzmiania tych skłonności. Dopiero wtedy można mówić o udanym porodzie. Człowiek, który rezygnuje z Chrztu wodnego, rezygnuje z usprawiedliwienia i z daru Ducha. Gdyby Korneliusz po napełnieniu Duchem Świętym pogardził Chrztem wodnym, społeczność Ducha by utracił. Dar Ducha jest bowiem tylko dla tych, którzy zachowują przykazania Jezusa (Jana 14:15-16, 23; Dz. 5:32). Kto więc nie stara się zachowywać przykazań Nowego Przymierza, ten nie może posiadać koinonii Ducha, a więc prowadzić nowego życia. Pozostaje starym stworzeniem. Toteż apostoł Jan napisał: „A kto zachowuje Jego przykazania, ten w Nim mieszka, i On w nim” (1 J. 3:24).   Jeśli ktoś uważa, że Chrzest „na odpuszczenie grzechów” nie ma znaczenia dla odpuszczenia grzechów, to wyznaje naukę ludzką. Buduje na ludzkich rojeniach, zamiast na skale Słowa Chrystusa. Skutkiem tego jest odsuwanie aktu Chrztu o całe miesiące i lata. Ludzie myślą, że są odrodzeni i duchowi, mimo że nie chcą zrobić decydującego kroku ku odrodzeniu, a nie chcą, bo zamykają oczy na Pismo Święte. Ufają bezpodstawnym twierdzeniom, że Chrzest nie jest elementem nowego narodzenia, że nie jest na odpuszczenie grzechów, że nie poświęca. W ten sposób unieważniają zacytowane wyżej słowa Pana Jezusa i apostołów. Gdyby w czasach niewoli egipskiej jakiś nauczyciel głosił, że zbawia wiara, a nie krew baranka, jaki byłby efekt? Zamiast głosić, że krew baranka jest niezbędna on głosiłby, że dla zbawienia nie ma ona znaczenia. Dokąd by ludzi doprowadził? Oczywistą konsekwencją takiej nauki byłoby to, że jakaś część Izraelitów zlekceważyłaby rozkaz Boży. Ich domy podlegałyby niszczycielowi.   Czy trzeba się martwić o tych, którzy uwierzyli i chcieli się ochrzcić, ale nie zdążyli? Bóg, planując wszystko, przygotował rozwiązania na wszystkie ewentualności. Trzeba się martwić o tych, którzy mogą, a nie chcą. Trzeba się też martwić o nauczycieli, którzy mówią o Chrzcie dokładnie odwrotnie niż mówi Pismo. Sprawiają w ten sposób, że ludzie nie widzą sensu przechodzenia przez „Morze Czerwone”. Bo ponoć przejście przez „Morze Czerwone” nie zbawia, a zbawia tylko wiara w Boga. Pchają więc ludzi do pozostania na brzegu. Zaprzeczanie, że w Jana 3:5 oraz w Ef. 5:26 mowa jest o Chrzcie wodnym jest unieważnianiem podstaw nauki Bożej, „fundamentów (...) o nauce o chrztach” (Heb 6:1-2). Negacja fundamentalnej roli Chrztu idzie po linii gnostycyzmu, z którym zmagał się apostoł Jan, pisząc swoją Ewangelię i Listy. Gnostycyzm widać nawet w Księdze Objawienia, gdy mowa o Jezabel i nikolaitach (Obj. 2:14-15, 20-23). Nie po to apostoł przytoczył przeciwko gnostykom słowa Jezusa o narodzeniu z wody i z Ducha, żeby dziś przekręcano te słowa zgodnie z myślą gnostycką. Jak wiadomo, gnostycy nie wierzyli w odkupienie przez ciało i krew Jezusa, uznawali jedynie działanie Ducha. Głosili więc narodzenie z Ducha, a roli wodnego Chrztu w odrodzeniu nie uznawali. Negując zbawczą rolę przelanej krwi Jezusa, siłą rzeczy negowali fakt, że ta krew poświęca wodę Chrztu. Co mówi Pismo na temat tejże wody?   Hebr. 10:22-23, TBS (22) Przystąpmy ze szczerym sercem, w pełni wiary, mając oczyszczone serca od złego sumienia, (23) I ciało obmyte wodą czystą (...)   W Ewangeliach Jezus Chrystus przykazuje wierzącym Chrzest, czyli obmycie ciała. Czym? „Wodą czystą”, jak czytamy wyżej. Jak woda może być czysta? Może, jeśli zostaje poświęcona przez krew Chrystusa, która jest zbawcza i została realnie wylana na ziemię. Dla gnostyków zbawcza rola ciała Jezusa okazała się nie do przyjęcia. Nie uwierzyli, że Chrystusowe odkupienie obejmuje ludzkie ciało (por. 1 Kor. 6:15,19-20; Hbr 2:14; Rz. 8:11,23). Przesiąknięci filozofią grecką nie wierzyli w zmartwychwstanie ciał (por. 1 Kor. 15:12,29). Uważali, że ciało jest stworzone przez złego demiurga i jest więzieniem, zaś celem Boga nie jest odkupienie, poświęcenie, odnowienie ciała, tylko uwolnienie duchowej części człowieka i zbawienie jej bez ciała. (Skoro ciało nie podlega zbawieniu – głosili – to wolno jest grzeszyć ciałem, byle nie grzeszyć duchem). Z tych powodów gnostycy nie uznawali Chrztu za element odrodzenia człowieka. Co najwyżej za jakiś symbol. Jeśli ktoś dzisiaj nie wierzy w odkupienie ciała i rolę krwi Jezusa w tym odkupieniu, ten będzie uznawał Chrzest jedynie za symbol i będzie przekręcał Jana 3:5 i Ef. 5:26 – to zrozumiałe. Niezrozumiałe jest natomiast to, że po gnostycku nauczają ci, którzy twierdzą, że w odkupienie ciała wierzą i zbawczą rolę ciała Jezusa uznają. Dlaczego więc negują rolę wody czystej? Ignacy, współczesny apostołom biskup Antiochii (w latach ok. 70-107), napisał:   „On [Jezus] urodził się i został ochrzczony, żeby przez swą mękę oczyścić wodę” (List do Efezjan) Tertulian, nie będąc zwolennikiem chrzczenia dzieci, napisał: „'Słowo stało się Ciałem' (...) ażeby przekazać czystość swoją wodom” (O wstydliwości)   Hipolit (II/III w.):   „...z którego boku wypłynęły też dwa strumienie, krew i woda, w których narody są umyte i oczyszczone...”   Pierwsze pokolenia chrześcijan rozumiały Chrzest wodny jako element odrodzenia, zgodnie z Jana 3:3,5.   Justyn Męczennik (żyjący w latach ok. 100-165) napisał: „Następnie prowadzimy ich do miejsca, gdzie się znajduje woda, i tam w taki sam sposób, w jaki myśmy zostali odrodzeni, oni również odrodzenia dostępują. Otóż w Imię Boga Ojca i Pana wszech rzeczy, i Jezusa Chrystusa, Zbawiciela naszego, i Ducha Świętego otrzymują tedy kąpiel w wodzie. Chrystus bowiem powiedział: 'Jeśli się nie odrodzicie, nie wnijdziecie do królestwa Bożego.' (...) A oto nauka, jaką nam dali apostołowie: W pierwszem naszem narodzeniu przyszliśmy na świat bezwiednie, na mocy niezłomnego natury prawa, z nasienia, co spływa z połączenia się rodziców naszych, a narodziliśmy się w złych nałogach i skłonnościach przewrotnych. Abyśmy więc na zawsze nie pozostali dziećmi ślepego natury prawa i niewiadomości, ale wolnego wyboru i wiedzy, byśmy dostąpili odpuszczenia grzechów popełnionych, dlatego właśnie w wodzie wzywa się nad tym, który pragnie odrodzenia i żałuje za swe grzechy, imienia Boga, Ojca i Pana wszech rzeczy. (...) Zowie się zaś ta kąpiel światłością, jako że ci, co jej dostępują, doznają oświecenia ducha. Przecie ten, na którego światło pada, bierze kąpiel również w imię Jezusa Chrystusa, ukrzyżowanego pod Poncjuszem Piłatem, oraz w imię Ducha Świętego, który przez proroków przepowiedział wszystko, co się tyczy Jezusa.” (Apologia I, 61)   Teofil, biskup Antiochii w latach 169-182:   „Piątego dnia zostały stworzone zwierzęta wodne, poprzez które i w których ukazana jest 'wieloraka Mądrość Boża'. Któż bowiem mógłby wyliczyć ich mnóstwo i różnorodność gatunków? Dalej, Bóg pobłogosławił tym, które z wód zostały stworzone, aby to było znakiem przyszłego nawrócenia ludzi i odpuszczenia grzechów przez wodę i obmycie odradzające, by wszyscy, którzy przybliżają się do prawdy, zostali odrodzeni i dostąpili błogosławieństwa od Boga.” (Teofil z Antiochii, Do Autolika)   Ireneusz z Lyonu (żył w latach ok. 140-200), uczeń Polikarpa, ucznia apostoła Jana:   „Oto, czym obdarza nas wiara, ta, którą prezbiterzy, uczniowie apostołów, nam przekazali. Przede wszystkim poucza nas, abyśmy pamiętali, że w chrzcie otrzymaliśmy odpuszczenie grzechów w imię Boga Ojca i w imię Jezusa Chrystusa, Syna Bożego, wcielonego, zmarłego i zmartwychwstałego i w Duchu Świętym Boga; że chrzest ten jest pieczęcią życia wiecznego i odrodzenia w Bogu tak, że stajemy się dziećmi nie ludzi zmarłych, lecz wiecznego i zawsze istniejącego Boga.” (Wykład, 3)   „Dlatego [tj. z powodu wiary w Ojca, Syna i Ducha - J.] chrzest naszego odrodzenia dokonuje się przez te trzy artykuły, obdarzając nas zrodzeniem ku Bogu Ojcu przez jego Syna w Duchu Świętym.” (Wykład, 7)   „I gdy będziemy obalać ich błąd [tj. gnostyków - J.], wykażemy w stosownym miejscu, że ten rodzaj ludzi został namówiony przez Szatana do wyparcia się chrztu, który jest odrodzeniem ku Bogu, a tym samym do wyparcia się całej wiary” (A.H., I.21.1)   Tertulian (żył w latach ok. 155-240):   „Ustanowiono przecież prawo chrztu i określono jego formę: 'Idźcie - powiada - nauczajcie narody, chrzcząc je w imię Ojca i Syna, i Ducha Świętego' (Mt 28, 19). Temu zaś prawu dodano to określenie: 'Jeśli się kto nie odrodzi z wody i Ducha Świętego, nie wejdzie do królestwa niebieskiego' (J 3, 3). Ono właśnie zespoliło wiarę z koniecznością chrztu. I stąd wszyscy wierzący przyjmują chrzest.” (O chrzcie)   „Wielu porywa trucizna nauki kainickiej, niszcząc przede wszystkim chrzest. My, rybki zgodnie z naszym [znakiem] Ichtys, Jezusem Chrystusem, rodzimy się w wodzie i nie możemy się inaczej zbawić, jak tylko przebywając w wodzie. Aby wymordować rybki, trzeba je tylko wyjąć z wody.” (O chrzcie)   „Przeto błogosławieni, na których czeka łaska Boża: skoro opuścicie ową najświętszą kąpiel nowego narodzenia i po raz pierwszy z braćmi wyciągniecie w kościele ręce do modlitwy, wyproście od Ojca, wyproście od Pana skarby łaski i uległość otrzymanym charyzmatom.” (O chrzcie)   Skoro więc z Pisma Świętego jasno wynika, że Chrzest wodny jest obok daru Ducha fundamentalnym elementem nowego narodzenia i potwierdzają to zapiski pierwszych pokoleń chrześcijan, to gdzie są ci, którzy usuwają wodę czystą z Jana 3:3,5 i z Ef. 5:26? Głoszą oni swoją tradycję, a nie naukę Pisma Świętego. Głoszą tradycję swoich środowisk religijnych. Ale czy to środowiska religijne zbawiają, czy wiara w prawdę? 