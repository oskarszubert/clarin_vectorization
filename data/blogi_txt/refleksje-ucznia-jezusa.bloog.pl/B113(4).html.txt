Kościół łagodniej o zdradzie Judasza - odnotowała "Rzeczpospolita".  Papież pochyla się nad cierpieniem kobiet Podczas nabożeństwa Drogi Krzyżowej wierni modlili się w intencji jedności chrześcijan, za wyznawców innych religii i za tych, którzy nie wierzą  Po liturgii Męki Pańskiej w bazylice watykańskiej o 21.15 tradycją ustanowioną w 1750 r. papież poprowadził Drogę Krzyżową w Koloseum. W tym roku rozważania napisał biblista ks. Gianfranco Ravasi. Oparł je na Ewangelii św. Łukasza.  Zgodnie z kilkunastoletnią tradycją Watykan opublikował je w Wielki Czwartek. Stąd stały się przedmiotem drobiazgowych analiz watykanistów. Zwrócili oni szczególną uwagę na rozważania przy stacji IX: "Jezus spotyka jerozolimskie niewiasty". Ks. Ravasi napisał: "A teraz wyobraźmy sobie u boku Jezusa wszystkie dzisiejsze kobiety, przede wszystkim te upokarzane i gwałcone, zepchnięte na margines i poddane nieludzkim rytualnym praktykom plemiennym". Odczytano to jako atak na stosowane w Afryce zabiegi rytualnego obrzezania dziewcząt. Jak się oblicza, w tej chwili żyje w Afryce 130 mln ofiar tego brutalnego zabiegu, który ma chronić dziewictwo i ograniczyć doznania seksualne.  Poza tym watykaniści podkreślają, że autor, zgodnie z ostatnimi trendami w biblistyce, szczególnie po odnalezieniu apokryfu "Ewangelia Judasza", nieco łaskawszym okiem spojrzał na zdrajcę Pana Jezusa. W rozważaniach znalazły się słowa: "Po nocy bowiem nastąpi świt, po ciemności światło, po zdradzie skrucha, także dla Judasza".  http://rzeczpospolita.pl/gazeta/wydanie_070407/sw iat/swiat_a_5.html - Jezusa zwalcza się na każdym polu, a jednym z takich obszarów jest temat zdrady Judasza. Nieprzypadkowo opętani duchem antychrześcijańskim ludzie opublikowali rok temu gnostycką tzw. "Ewangelię Judasza", gdzie Judasz występuje ponoć w roli wspólnika Jezusa. Rzekomo Jezus go "wyznaczył". Ale przecież to tylko jeden z wielu przykładów prób relatywizowania zdrady, której właściwą wagę podkreśla sam Pan, mówiąc:  Mat. 26:24 24. Syn Człowieczy wprawdzie odchodzi, jak o nim napisano, ale biada temu człowiekowi, przez którego Syn Człowieczy będzie wydany! Lepiej by mu było, gdyby się ów człowiek nie urodził. (BW)  Łk 22:22 22. Wprawdzie Syn Człowieczy odchodzi według tego, jak jest postanowione, lecz biada temu człowiekowi, przez którego będzie wydany. (BT)   Dlaczego biada? Ano dlatego, że Jezus miał być wydany bez cienia dobrej intencji ze strony zdrajcy. Wydany, bo zdrajca nie wierzył, że oto przyszedł Mesjasz i że sprawy rzeczywiście dzieją się tak, jak zapowiedziały to proroctwa Pisma. Zdrajca wydał Go z pobudek niskich i złych, wbrew znakom i cudom, które widział i w których miał udział jako jeden z dwunastu oraz mimo tego, że nie istniało nic, co można byłoby zarzucić Jezusowi. Osobowe Dobro, poparte znakami i cudami - świadectwami mocy Bożej. Któż chciałby je zniszczyć? Jedynie zło, człowiek o złej woli, przesycony chęcią zysku i pragnieniem pieskiego służenia wielkim tego świata w zamian za ochłap. I ta chęć przesłoniła mu umysł, tak że dobro Jezusa zinterpretował jako manipulację, a cuda i znaki najpewniej wytłumaczył sobie jako akty magii. Był przy Nim, bo wydawało mu się, że coś na tym ugra (ugrał, okradając wspólny trzos), gdy jednak stwierdził, że Jezus rzeczywiście wierzy w to, co głosi, a tym bardziej, gdy Nauczyciel oznajmił, że idzie, by dobrowolnie umrzeć w Jerozolimie, Judasz stwierdził, że czas zmykać z tego "okrętu".   Mt 20:17-19 17. Mając udać się do Jerozolimy, Jezus wziął osobno Dwunastu i w drodze rzekł do nich: 18. Oto idziemy do Jerozolimy: tam Syn Człowieczy zostanie wydany arcykapłanom i uczonym w Piśmie. Oni skażą Go na śmierć 19. i wydadzą Go poganom na wyszydzenie, ubiczowanie i ukrzyżowanie; a trzeciego dnia zmartwychwstanie. (BT)  Mając to na uwadze, Judasz mógł rozumować mniej więcej tak: "Trzeba zmykać. Ale jakże to tak odejść i nie zrekompensować sobie jakoś ciężkiej służby u Nauczyciela? Głupotą byłoby na tym nie zarobić... Przecież sam się prosi o kłopoty, bo po cóż leźć do Jerozolimy i się narażać? Chce kłopotów, to je otrzyma, a ja zyskam łaskę w oczach kapłanów i jeszcze zarobię. A że Nauczyciel nawiązuje do Pisma i grozi temu, kto go wyda? Przecież to tylko mag, jak mówią uczeni w Piśmie. Przecież gdyby naprawdę był Mesjaszem, nasi kapłani by go rozpoznali. Posługuje się Pismem, ale to nic nie znaczy." Judasz miał złe intencje, co nie przeczy temu, że na samym początku mógł mieć dobrą wolę. Jednak stał się niejako "agentem" Diabła. Wynika to nie tylko z tego, że będąc jednym z dwunastu okradał trzos, o czym niżej. Mówi nam o tym Pan:  Jn 6:70 70. Na to rzekł do nich Jezus: Czyż nie wybrałem was dwunastu? A jeden z was jest diabłem. (BT)  Trzeba pamiętać, że to właśnie wielcy tego świata - elity, faryzeusze - poczynili Chrystusowi zarzut, że "ma Belzebuba" i że "mocą księcia demonów wypędza demony". (Tym tokiem rozumowania najpewniej poszedł Judasz). Odpowiadając na ten zarzut Jezus rzekł, że gdyby "szatan powstał przeciwko sobie samemu i był rozdwojony, nie może się ostać, albowiem to jest jego koniec". I dodał: "Lecz jeśli Ja mocą Ducha Bożego wyrzucam złe duchy, to istotnie przyszło do was królestwo Boże" (Mt 12:28). A następnie oznajmił im, że zarzucając Mu czerpanie mocy od demonów (magię), dopuszczają się grzechu przeciw Duchowi Świętemu:  Mar. 3:28-30 28. Zaprawdę powiadam wam: Wszystkie grzechy będą odpuszczone synom ludzkim, nawet bluźnierstwa, ilekroć by je wypowiedzieli. 29. Kto by jednak zbluźnił przeciwko Duchowi Świętemu, nie dostąpi odpuszczenia na wieki, ale będzie winien grzechu wiekuistego. 30. Bo mówili: Ma ducha nieczystego. (BW)  W innym miejscu Chrystus o Judaszu mówi tak: Jan. 17:12 12. Dopóki byłem z nimi na świecie, zachowywałem w imieniu twoim tych, których mi dałeś, i strzegłem, i żaden z nich nie zginął, prócz syna zatracenia, by się wypełniło Pismo. (BW)  A przypomnę, że "synem zatracenia" nazwany został również ostatni cesarz świata - Antychryst (Anty-Chrystus, człowiek zajmujący Jego miejsce, będący Jego antytezą):  2 Tes. 2:3 3. Niechaj was nikt w żaden sposób nie zwodzi; bo [koniec świata] nie nastanie pierwej, zanim nie przyjdzie odstępstwo i nie objawi się człowiek niegodziwości, syn zatracenia, (BW)  Co oznacza owo "zatracenie", pokazano Janowi symbolicznie w wizji: Ap 19:20 20. I pochwycono Bestię [tj. Antychrysta - "syna zatracenia" z 2 Tes. 2:3], a z nią Fałszywego Proroka, co czynił wobec niej znaki, którymi zwiódł tych, co wzięli znamię Bestii i oddawali pokłon jej obrazowi. Oboje żywcem wrzuceni zostali do ognistego jeziora, gorejącego siarką. (BT)  W ten sposób mamy wskazówkę odnośnie właściwego pojmowania znaczenia określenia "syn zatracenia" względem Judasza.   Pewni ludzie rozumują tak: jeśli w umysłach tłumów zdradę Judasza uczynimy rzeczą względną, a nawet czymś godnym poważania, wówczas sprawimy, że masy ludzkie pozbawione zostaną potężnego bodźca psychologicznego, który podsyca w nich niechęć do zdrady chrześcijańskich ideałów, niechęć do kompromisów ze złem. (Czyn Judasza i owo "zatracenie" to także lęk przed sprawiedliwą karą Bożą - bo kto z premedytacją zdradza Dobro, powodując jego zniszczenie, ten z pewnością zasługuje na ukaranie). Burząc ten fundament, wybielając Judasza, uczynimy tłumy bardziej skłonnymi do takich kompromisów, uczynimy ich potencjalnymi zdrajcami Prawdy, która nam przeszkadza. Wybielajmy więc Judasza.  I wybielają. Wymyślili kilka wariantów. Jedną z bajek na ten temat jest rzekomy kontekst polityczny działania Judasza. Otóż Judasz chciał dobrze, bo chciał uwolnić Żydów od władzy Rzymu. W tym celu chciał uczynić Jezusa królem Izraela. A ponieważ Jezus tego nie chciał, postanowił go niejako do tego przymusić, nasyłając nań wrogie duchowieństwo żydowskie.  Ale to przecież nie jedyna propagandowa sztuczka.  Tymczasem my trzymamy się tego, co przekazali nam wielcy prorocy - apostołowie. Mamy pewność że mówią nam Prawdę, bo jeśli nie oni, to kto? Czyżby Bóg miał nas pozostawić w morzu kłamstw bez niezbędnej ilości słodkiej wody? Oto kim był w rzeczywistości Judasz, według apostoła Jana:  Jn 12:3-6 3. Maria zaś wzięła funt szlachetnego i drogocennego olejku nardowego i namaściła Jezusowi nogi, a włosami swymi je otarła. A dom napełnił się wonią olejku. 4. Na to rzekł Judasz Iskariota, jeden z uczniów Jego, ten, który miał Go wydać: 5. Czemu to nie sprzedano tego olejku za trzysta denarów i nie rozdano ich ubogim? 6. Powiedział zaś to nie dlatego, jakoby dbał o biednych, ale ponieważ był złodziejem, i mając trzos wykradał to, co składano. (BT)  Z małego szubrawca, złodzieja datków na rzecz ubogich chcą uczynić szlachetnego bojownika o wolność lub też w inny sposób go wybielić. Uwierzy im tylko ten, kto nie interesuje się nauką apostolską zawartą w Nowym Testamencie. Uwierzy im na własną zgubę.  Więc kiedy słyszę, jak Watykan (panujący nad umysłami setek milionów ludzi) zaczyna "rozmiękczać" temat zdrady Judasza, to mam gęsią skórkę. Pytam siebie: czy to już? Zaczyna się? 