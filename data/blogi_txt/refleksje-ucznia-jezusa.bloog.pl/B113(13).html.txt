Przypowieść o Samarytaninie.  Łuk. 10:29-37 29. A on chcąc samego siebie usprawiedliwić, rzekł do Jezusa: I któż jest mi bliźni? 30. Ale Jezus odpowiadając rzekł: Człowiek niektóry zstępował z Jeruzalemu do Jerycha, i wpadł między zbójców, którzy złupiwszy go i rany mu zadawszy, odeszli, na pół umarłego zostawiwszy. 31. I przydało się, że kapłan niektóry szedł tą drogą, a ujrzawszy go, pominął. 32. Także i Lewita, dostawszy się na ono miejsce, a przyszedłszy i ujrzawszy go, pominął. 33. Ale Samarytanin niektóry jadąc, przyjechał do niego, a ujrzawszy, użalił się go. 34. A przystąpiwszy zawiązał rany jego, a nalawszy oliwy i wina, i włożywszy go na bydlę swoje, wiódł go do gospody, i miał staranie o nim. 35. A nazajutrz odjeżdżając, wyjął dwa grosze, i dał gospodarzowi, mówiąc: Miej o nim staranie, a cokolwiek nadto wyłożysz, ja, gdy się wrócę, oddam ci. 36. Któryż tedy z tych trzech zda się tobie bliźnim być onemu, co był wpadł między zbójców? 37. A on rzekł: Ten, który uczynił miłosierdzie nad nim. Rzekł mu tedy Jezus: Idźże, i ty uczyń także. (BG)  Łk 10:29-37 29. Lecz on, chcąc się usprawiedliwić, zapytał Jezusa: A kto jest moim bliźnim? 30. Jezus nawiązując do tego, rzekł: Pewien człowiek schodził z Jerozolimy do Jerycha i wpadł w ręce zbójców. Ci nie tylko że go obdarli, lecz jeszcze rany mu zadali i zostawiwszy na pół umarłego, odeszli. 31. Przypadkiem przechodził tą drogą pewien kapłan; zobaczył go i minął. 32. Tak samo lewita, gdy przyszedł na to miejsce i zobaczył go, minął. 33. Pewien zaś Samarytanin, będąc w podróży, przechodził również obok niego. Gdy go zobaczył, wzruszył się głęboko: 34. podszedł do niego i opatrzył mu rany, zalewając je oliwą i winem; potem wsadził go na swoje bydlę, zawiózł do gospody i pielęgnował go. 35. Następnego zaś dnia wyjął dwa denary, dał gospodarzowi i rzekł: Miej o nim staranie, a jeśli co więcej wydasz, ja oddam tobie, gdy będę wracał. 36. Któryż z tych trzech okazał się, według twego zdania, bliźnim tego, który wpadł w ręce zbójców? 37. On odpowiedział: Ten, który mu okazał miłosierdzie. Jezus mu rzekł: Idź, i ty czyń podobnie! (BT)  Czy nie jest tak, że: „Człowiek", który schodził z Jerozolimy do Jerycha oznacza tu Izrael, który z powodu nieposłuszeństwa spada z pozycji „Jerozolimy" i w rezultacie oddany zostaje w ręce "zbójców". „Zbójcy" to poganie, którzy podbili Izrael i uczynili go państwem wasalnym.  „Kapłan" i „lewita" symbolizują Synagogę, która miała prosty lud w głębokiej pogardzie i nie dbała o leczenie jego duchowych ran: „Cały urodziłeś się w grzechach, a śmiesz nas pouczać?" (Jn 9:34). „Biada wam, uczonym w Prawie, bo wzięliście klucze poznania; samiście nie weszli, a przeszkodziliście tym, którzy wejść chcieli" (Łk 11:52) „Samarytanina" uczynił Jezus figurą siebie. Tak Go z zamiarem obrażenia nazywali wrogowie: „Odpowiedzieli Mu Żydzi: Czyż niesłusznie mówimy, że jesteś Samarytaninem i jesteś opętany przez złego ducha?" (Jn 8:48)  „Olej" i „wino" - oleju i wina używano do leczenia ran. Obrazują krew Jezusa i Ducha Bożego, przez co możliwe jest uzdrowienie i duchowe podźwignięcie: „Lecz jeśli Ja mocą Ducha Bożego wyrzucam złe duchy, to istotnie przyszło do was królestwo Boże" (Mt 12:28). Na marginesie: tam, gdzie odpoczywa Duch Boży, tam jest Królestwo Boże.  „Gospoda" to Ekklesia - Kościół, który w Bożym umyśle istnieje jako myśl już „przed założeniem świata".  „Gospodarz" to szafarze Bożej nauki, apostołowie Chrystusa, prorocy, nauczyciele. Patrz: przypowieść o szafarzu wiernym i roztropnym (Łuk. 12)  „Dwa denary" - Słowo Boże, bezcenna wartość duchowa. Dlaczego dwa? Bo Słowo jest „mieczem obosiecznym", ponadto tnie ludzkość na dwie części: oddziela dobro od zła, ludzi dobrej woli od ludzi o złej woli:  Mt 10:34-36 34. Nie sądźcie, że przyszedłem pokój przynieść na ziemię. Nie przyszedłem przynieść pokoju, ale miecz [tj. Słowo Boże, do którego ludzie ustosunkują się pozytywnie lub negatywnie - i to ich podzieli na dwie kategorie: zwolenników światła i zwolenników ciemności]. 35. Bo przyszedłem poróżnić syna z jego ojcem, córkę z matką, synową z teściową; 36. i będą nieprzyjaciółmi człowieka jego domownicy [na porządku dziennym było, że jeśli ktoś zostawał chrześcijaninem, wyrzekali się go rodzice]. (BT)  Łk 12:51-52 51. Czy myślicie, że przyszedłem dać ziemi pokój? Nie, powiadam wam, lecz rozłam [Mateusz cytuje, że „miecz", Łukasz parafrazuje, że rozłam; zatem: miecz tnący ludzkość na dwie części - tym jest Słowo Boże]. 52. Odtąd bowiem pięcioro będzie rozdwojonych w jednym domu: troje stanie przeciw dwojgu, a dwoje przeciw trojgu; (BT) Obj. 1:16 16. W prawej dłoni swojej trzymał siedem gwiazd, a z ust jego [Jezusa] wychodził obosieczny ostry miecz, a oblicze jego jaśniało jak słońce w pełnym swoim blasku. (BW)  Ef 6:17 17. Weźcie też hełm zbawienia i miecz Ducha, to jest słowo Boże (BT)  Hbr 4:12-13 12. Żywe bowiem jest słowo Boże, skuteczne i ostrzejsze niż wszelki miecz obosieczny, przenikające aż do rozdzielenia duszy i ducha, stawów i szpiku, zdolne osądzić pragnienia i myśli serca. 13. Nie ma stworzenia, które by było przed Nim niewidzialne, przeciwnie, wszystko odkryte i odsłonięte jest przed oczami Tego, któremu musimy zdać rachunek. (BT)  „oddam tobie, gdy będę wracał" - obietnica przyjścia Jezusa wraz z Królestwem, by nagrodzić wiernych za pracę i dobre dzieła.   „Idź, i ty czyń podobnie" - znaczy: naśladuj Mnie. 