Jana 3:36, TBS (36) Kto wierzy [gr. pisteuo] w Syna, ma życie wieczne; ale kto jest nieposłuszny [gr. apeitheo] Synowi, nie zobaczy życia, lecz gniew Boży pozostaje nad nim.   Jeśli ktoś uważa, że wierzy, a jest nieposłuszny, to czy według tego wiersza otrzyma życie wieczne?   Znaczenie słowa „apeitheo” w 1 Liście Piotra:   1 Ptr 3:19-20, TBS (19) W nim też poszedł i zwiastował duchom będącym w więzieniu, (20) Tym które kiedyś były nieposłuszne [gr. apeitheo], gdy za dni Noego cierpliwość Boża raz oczekiwała, kiedy budowana była arka, w której niewiele, to jest osiem dusz, ocalało wśród wody.   Według słownika Popowskiego „apeitheia” (rzeczownik) oznacza „nieuległość, nieposłuszeństwo; w NT o nieuległości względem Boga i Ewangelii”.   „Apeitheo” (czasownik) oznacza „być nieuległym, być nieposłusznym; nie ulegać, nie słuchać; w NT o nieposłuszeństwie względem Boga i Ewangelii”.   „Apeithes” (przymiotnik) oznacza: „nieuległy, nieposłuszny, o nieuległości ludzi. 1. W ogóle nieuległy, nieposłuszny: Łk 1,17; Tt 1,16; 3,3. 2. O nieuległości widzeniu z nieba: Dz 26,19. 3. O nieuległości rodzicom: Rz 1,30; 2 Tm 3,2.”   Fragment z Jana 3:36 uczy więc, że Bóg poczytuje tylko taką wiarę w Syna, która niesie z sobą staranie w byciu posłusznym. Podobną myśl Jakub wyraził w słowach:   Jak. 2:26, BW (26)  Bo jak ciało bez ducha jest martwe, tak i wiara bez uczynków jest martwa.   Tak też rozumiał wiarę apostoł Paweł. Dla niego wierzyć w Bożą naukę znaczyło być jej posłusznym:   Rz. 10:16, TBS (16) Ale nie wszyscy byli posłuszni [gr. hypakuo] Ewangelii, albowiem Izajasz mówi: Panie! Kto uwierzył [gr. pisteuo] temu, co od nas usłyszał?   Podobnie List do Hebrajczyków:   Hebr. 3:18-19, TBS (18) Komu natomiast przysiągł, że nie wejdą do Jego odpocznienia, jeśli nie tym, którzy byli nieposłuszni? [gr. apeitheo] (19) Widzimy więc, że nie mogli wejść z powodu niewiary [gr. apistia].   Nie mogli wejść z powodu niewiary (w. 19), to znaczy z powodu takiej „wiary”, której towarzyszyło nieposłuszeństwo (w. 18). Pan nakazał im walczyć w celu zdobycia ziemi obiecanej, ale oni szemrali, że lud liczny, miasta obwarowane i obecność olbrzymów. Nie przyjęli do wiadomości Bożych zapewnień, że On sam będzie z nimi. Okazując nieposłuszeństwo, okazali niewiarę. Oto prawdziwe znaczenie słowa niewiara. Jakoś nie pasuje to do tego, jak rozumiana jest niewiara dzisiaj. W odpowiedzi na nieposłuszeństwo Izraela Bóg ogłosił: „Nikt z tych mężów, z tego złego pokolenia nie ujrzy ziemi dobrej, którą przysiągłem dać waszym ojcom” (5 Moj. 1:35). Dopiero wtedy opamiętali się i chcieli walczyć, ale było już za późno: „Wróciwszy płakaliście przed Panem, lecz Pan nie wysłuchał waszego biadania i nie zwrócił na was uwagi” (5 Moj. 1:41-45). Ci ludzie przegrali i poumierali na pustyni, bo nie starali się walczyć o zdobycie ziemi obiecanej. Zostali zbawieni od mocy Egiptu, ale nie wykorzystali tego zbawienia, tej darmo danej szansy, by wejść do Kanaanu. Nie wierzyli, że Bóg udzieli mocy i pomoże pokonać wrogów. Podobnie dzisiaj wielu nie chce wierzyć, że Bóg uzdalnia Kościół do duchowej walki. Nie chcą walczyć z „ciałem”, to znaczy ze złymi skłonnościami, żądzami, słabościami, pokusami, które bywają olbrzymami i stoją na przeszkodzie w odziedziczeniu Królestwa Bożego (1 Kor. 9:25-27). Nie chcą podbijać wszelkiej myśli pod posłuszeństwo Chrystusowi, nie chcą zwyciężać zła dobrem, przekonując wrogów przez swoje dobre uczynki, że Bóg jest dobry (Flp 1:27-28; 2 Tym. 2:3-5; Hbr 12:3-4; 1 Ptr 2:11-12; Judy 3-4; Ef. 6:10-17; 2 Kor. 10:3-5; Rz. 12:17-21). Mowa o dobrych uczynkach napawa ich niechęcią. Zdają sobie sprawę, że walka wymaga starań i wysiłku, samozaparcia i wyrzeczeń, więc szemrają i rezygnują. Mimo to twierdzą, że wierzą. Posługując się szatańskim odwróceniem argumentują, że gdyby walczyli, to ich walka przeczyłaby wierze. Izraelitom na pustyni również wydawało się, że wierzą. Wierzyli w istnienie Boga, ale nie w to, że On uzdalnia ich do pokonania wrogów i nie w to, że trzeba być Mu posłusznym. Nie chcieli przyjąć, że „wszystko mogę w tym, który mnie umacnia” (Flp 4:13). Dzisiaj wielu twierdzi, że wierzący nie powinien walczyć, bo rzekomo nie ma mocy. Bóg w Piśmie Świętym nakazuje walkę, a oni sprzeciwiają się temu, argumentując, że jeśli ktoś – bojąc się Boga – stara się być posłusznym i walczy, to pokłada w ten sposób nadzieję we własnej mocy, a nie w Bogu. Według nich taki śmiałek próbuje zdobyć „Kanaan” własnymi siłami, własną sprawiedliwością. Tacy nowożytni buntujący się „Izraelici” po prostu nie wierzą Bogu, nie wierzą w prawdę. Prawdą jest to, że Bóg wydał w Piśmie Świętym rozkazy walki. Ogłosił je przez Ducha Świętego ustami Pana Jezusa i apostołów, podobnie jak kiedyś ustami Mojżesza. Bóg zapewnia Kościół w Piśmie, że go do tej walki uzdalnia, umacnia, że daje mu wszystko, co jest potrzebne do pobożnego postępowania (Echl 36:27; Dz. 20:32; 1 Kor. 1:5-8; 2 Kor. 3:6; 10:4; Ef. 6:13; Kol. 1:10-12,29; 2 Tym. 1:7; Hbr 2:18; 2 Ptr 1:3). Zbawiony od mocy „Egiptu”, odziany w zbroję Bożą i wyposażony w miecz Słowa Kościół powinien walczyć, począwszy od poskramiania swoich złych pożądań, wahań, niedowiarstwa, przełamywania w sobie tchórzostwa, chciwości, lenistwa, niechęci itd. Powinien przez sprawiedliwe postępowanie zawstydzać złe moce duchowe na wyżynach niebiańskich, które oskarżają ludzi i pragną ich zguby. Kościół powinien pozyskiwać upadłych ludzi, tak jak zwiadowcy izraelscy pozyskali dla Boga nierządnicę Rahab. Dlaczego pozyskali? Bo byli posłuszni. Bo odważyli się działać, ryzykować, walczyć. Dlaczego się odważyli? Bo wierzyli, że Bóg ich wspiera. Dzisiaj wielu twierdzi, że mają Ducha Świętego, twierdząc jednocześnie, że nie mają mocy do duchowej walki. Uważają, że nie są w stanie dobrze postępować i że to Bóg ma dobrze postępować zamiast nich. Duch Święty ma ponoć walczyć sam. Jak odróżniają, które postępowanie jest ich, a które Boga w nich? Otóż, jeśli intuicja, przeczucie podpowiada im, żeby coś zrobić (a podpowiada zazwyczaj wtedy, gdy nie wymaga to trudu i wyrzeczeń, nie powoduje dyskomfortu psychicznego), to według nich będzie to działaniem Boga w nich. Jeśli zaś „nie czują”, że powinni daną rzecz zrobić – a nie czują dlatego, że są na przykład komuś niechętni – to uważają, że byłoby to ich własnym działaniem, a nie Boga. W ten sposób ludzie ci działają tylko wtedy, gdy pozwalają im na to ich instynkty, żądze, uczucia stojące za intuicją. Tak oto nadal są w niewoli grzechu. Ich chceniem, wyborami kieruje grzech w ciele. Ich wola poddaje się grzesznym skłonnościom zamiast woli Bożej, którą znają, bo czytają Nowy Testament. Tacy ludzie będą nawet twierdzić, że prawdziwa wiara zawsze zrodzi dobre owoce, ale zaprzeczą temu, że do zdobycia „Kanaanu” konieczne są osobiste starania, trud i koszty wydawania tych dobrych owoców; zaprzeczą, że odpowiedzialność za ich wydawanie Bóg złożył na nowonarodzonych. Podobnie Izraelici byli posłuszni „ciału”. Zamiast wykonać wolę Bożą wybrali chwilowe bezpieczeństwo, „święty” spokój.   Bóg naucza, że z Jego mocą można pokonać „ludy” „Kanaanu”. Można pokonywać w sobie chciwość, gdy na przykład brat prosi o pomoc w zakupie leków. Jeśli ktoś czuje się słaby, to rozważa temat dawania w Słowie Pańskim, pości i modli się o umocnienie, a następnie daje z wiarą, że Duch Chrystusa pomoże mu przełamać siebie. Jeśli ma wiarę w pomoc Ducha, poskramia siebie i daje. W ten sposób grzech chciwości, skąpstwa jest ujarzmiany. Bóg widząc, że jego sługa wierzy, bo walczy, udzieli mu jeszcze więcej mocy. Oczyści go, by wydawał obfitszy owoc (Jana 15:2). Izraelici nie wierzyli, bo nie walczyli.   W rozumieniu Łukasza być uczniem Chrystusa znaczy być posłusznym wierze:   Dz. 6:7, TBS (7) A rosło Słowo Boże, i pomnażała się liczba uczniów w Jerozolimie; i bardzo liczna rzesza kapłanów była posłuszna wierze.   W kontekście Łukaszowego sformułowania „posłuszna wierze” należy odczytać podobne sformułowania u Pawła, którego Łukasz był współpracownikiem:   Rz. 1:5, TBS (5) Przez którego wzięliśmy łaskę i apostolstwo, aby przyprowadzić do posłuszeństwa wiary wszystkie narody, dla Jego imienia.   Rz. 16:26, TBS (26) Lecz teraz objawionej [tajemnicy] i przez Pisma prorockie według postanowienia wiecznego Boga oznajmionej wszystkim narodom, żeby je przyprowadzić do posłuszeństwa wiary; Być posłusznym wierze to inaczej mówiąc poddawać się nauce apostołów, w którą się wierzy. Krótka analiza fragmentu z 6 rozdziału Listu do Rzymian, gdzie Paweł mówi o poddaniu się nauce:   Rz. 6:17-22, TBS (17) Ale chwała niech będzie Bogu, że wy, którzy byliście niewolnikami grzechu, usłuchaliście z serca wzoru tej nauki, której się poddaliście. (18) A będąc uwolnieni od grzechu, staliście się niewolnikami sprawiedliwości. (19) Po ludzku mówię, z powodu słabości waszego ciała. Albowiem jak oddawaliście swoje członki w niewolę nieczystości i nieprawości ku czynieniu nieprawości, tak teraz oddawajcie swoje członki w niewolę sprawiedliwości ku uświęceniu. [Paweł mówi: oddawajcie, a zatem apostoł rozumiał, że odpowiedzialność za sprawiedliwe postępowanie Bóg złożył na wierzących - J.] (20) Bo kiedy byliście niewolnikami grzechu, byliście wolni od sprawiedliwości. (21) Jaki więc wówczas mieliście pożytek z tych rzeczy? Taki, którego się teraz wstydzicie; bo końcem ich jest śmierć. (22) Lecz teraz, będąc wyzwoleni od grzechu, oddaliście się w niewolę Bogu, mając swoją korzyść w uświęceniu, a za cel życie wieczne.   Chrześcijanin jest dla Pawła kimś, kto usłuchał nauki apostolskiej, poddał się jej (w. 17) i odtąd jest niewolnikiem sprawiedliwości (w. 18), to znaczy ma oddawać swoje ciało w niewolę sprawiedliwości (jej zasadom). Jeśli sprawiedliwość w Osobie Jezusa mówi „dobrze czyńcie”, to chrześcijanin nie marnuje okazji, by dobrze czynić. Gdy może pomóc, pomaga. Przymierającego głodem nakarmi, zawsze akcentując Chrystusa. Tak jak dawniej używał grzesznego ciała, by z własnej woli ulegać grzechowi i czynić nieprawość, tak teraz ma używać ciała, by z własnej woli ulegać Chrystusowi i czynić sprawiedliwość – aby być uświęcany (w. 19). Bo korzyścią oddawania się w niewolę Bogu jest właśnie uświęcenie, a celem tego życie wieczne (w. 22). Albo więc staramy się używać naszego ciała w służbie sprawiedliwości, albo nie osiągniemy celu, życia wiecznego, nie zdobędziemy „Kanaanu”. Nie każdy jest uzdolniony, by czynić rzeczy wielkie, jak apostoł Piotr czy Paweł. Ale każdy chrześcijanin jest zdolny, by z imieniem Jezusa na ustach kupić głodnemu bułkę. Nawet jeśli ma jedną, może ją podzielić na pół. Tacy właśnie słudzy są światłami na świecie (Flp 2:15; Ef. 5:8-10). Takim sługom Bóg chce dać „Kanaan”. Teoretycy wiary nie weszli do ziemi obiecanej. Weszli praktykujący wiarę. Nie przeczy to temu, że wyłącznym autorem sukcesu zdobycia „Kanaanu” jest Bóg. Wysiłek Izraelitów w zdobywaniu Kanaanu w żaden sposób nie podważa Bożego autorstwa tego zwycięstwa. Nie odbiera Bogu chwały, zasługi autorskiej. To jest wielkie kłamstwo diabelskie, że ponoć ludzkie starania w uczynkach wiary – spełniane z miłością i jednocześnie z bojaźnią przed karą za nieposłuszeństwo – odbierają Bogu autorską zasługę zbawienia. Wysiłek nowonarodzonych na drodze po nieśmiertelność nie przeczy temu, że autorem ich zwycięstwa jest Bóg. Skoro to Bóg żąda, by człowiek wkładał w Boże dzieło swój wysiłek i poświęcenie, to jak można twierdzić, że ów wkład przynosi Bogu ujmę? Wynikałoby z tego, że Bóg rozkazuje ludziom, by przynosili Mu ujmę. Na polecenie Jezusa Piotr wypłynął na głębinę i zarzucił sieć, a więc podjął wysiłek – to miałoby być negacją Bożego autorstwa tego połowu? To są absurdy. Osobisty wysiłek Piotra nie oznacza, że stał się on przez ten uczynek współautorem cudu wielkiego połowu. To nie Piotr miał władzę nad wodą i rybami. Dlatego aktywność Piotra nie odbiera Bogu chwały. Przeciwnie, osobisty wysiłek człowieka w zachowaniu wiary i posłuszeństwa wywyższa Boga jako Stwórcę tego człowieka. Pan Jezus mówi:   Jana 15:8, TBS (8) W tym będzie uwielbiony Ojciec mój, jeżeli obfity owoc przyniesiecie, i będziecie moimi uczniami.   Jakub pisze, że „wszyscy upadamy w wielu rzeczach” (Jak. 3:2). Czy to znaczy, że posłuszeństwo nie jest konieczne do otrzymania życia wiecznego? Czy wystarczy wiara rozumiana w oderwaniu od postępowania według nakazów tej wiary? Otóż Pismo uczy, że nowonarodzeni otrzymają nieśmiertelność pod warunkiem, że nie trwają w grzechu, ale starają się być posłuszni przykazaniom nowotestamentowym. Nie ma natomiast w Piśmie takiego oto warunku: odziedziczysz „Kanaan”, jeśli nie popełnisz ani jednego błędu i w stu procentach spełnisz wszystkie przykazania. Bóg stawia sprawę inaczej: nie trwaj w grzechu, ale walcz z nim; staraj się nie popełniać błędów, staraj się postępować według nowozakonnych przykazań, to wtedy Ja będę cię usprawiedliwiał z błędów i wejdziesz do „Kanaanu”. Tak oto życie wieczne zawdzięczamy Bożej łasce, która usprawiedliwia nas dzięki ofierze Pana Jezusa. Łaska będzie udzielana jedynie takim wierzącym, którzy dokładają wszelkich starań, by okazywać wierze posłuszeństwo przez cnotę, powściągliwość, pobożność, miłość itd. (2 Ptr 1:5-11). Każdy ojciec, widząc staranie swego dziecka, jest zadowolony, nawet jeśli dziecko popełnia jeszcze niechcący jakieś błędy. Nieposłuszeństwo polega na rezygnacji ze starań, a nie na tym, że nie daliśmy rady być bezbłędni. Bez starań niemożliwy jest postęp w procesie wychowywania, odnawiania umysłu na obraz Boży (Kol. 3:10, UBG; Ef. 4:23-24). Nawet jeśli jakieś dziecko jest trudniejszym materiałem od innych, to dopóki się stara, ojciec jest zadowolony. Żaden ojciec nie wydziedziczy swego dziecka za błędy i zaniechania, jeśli ono stara się nie popełniać błędów i zaniechań. Bóg jest prawdziwym Ojcem, a nie mściwym nauczycielem, który tylko czyha, by postawić jedynkę, jak to bywa w szkołach tego świata. Ale nawet najlepszy ojciec nie może tolerować sytuacji, w której dziecko postanawia, że nie będzie się starać. Bóg nie będzie tolerował tych, którzy do swego nieposłuszeństwa dorobili ideologię, przekręcając Biblię. Kto mówi Bogu „nie”, temu Bóg powie „nie”. Syn, który nie daje się Ojcu kształtować na Jego obraz i podobieństwo, nie stara się działać tak jak Ojciec, nie odziedziczy Jego majątku. Glina, która mimo otrzymania wody jest oporna w rękach Garncarza, będzie naczyniem przeznaczonym na zniszczenie. Garncarz przystąpił do pracy z postanowieniem, że jeśli ktoś będzie miał oporną wolę, to jego nieposłuszne życie będzie wykorzystane do celów niezaszczytnych, po czym zostanie zniszczony – jak faraon (Rz. 9:21-22; 2 Tym. 2:21). Różne rezultaty osiągnęli słudzy pomnażający minę, ale potępiony został tylko ten sługa, który nie starał się miny pomnażać. Wszyscy słudzy mogli bać się ryzyka, ale tamci swój lęk ujarzmili, bo posłuszeństwo panu było dla nich ważniejsze niż ryzyko biznesowe. Sługa gnuśny uległ „ciału” i wybrał nieposłuszeństwo, to znaczy brak starań w pomnażaniu miny (Łuk. 19). Kto stara się walczyć, ten bardziej naraża się na upadki. Starając się walczyć o „Kanaan” u boku Boga, odnosi rany. Chce walczyć, dlatego jego rany są leczone. Stara się być posłuszny, nie chce grzeszyć, dlatego grzechy są mu wybaczane. Inny porzuca walkę. Mimo to twierdzi, że wierzy w Boga, który tę walkę nakazał. Nie wierzy Mu, nie słucha Go, ale twierdzi, że wierzy w Niego. Też odnosi rany, tyle że w innej walce. Walczy na przykład ze swoją żądzą seksualną, na przemian serwując jej pornografię i modląc się: Ty sam, Panie, walcz z tą żądzą. Walczy ze swoją biedą, odmawiając głodnemu kromki chleba i modląc się: Chwała Ci za to, że w Chrystusie mam wszystko. Odnosi wiele ran, starannie unikając udziału w Bożej wojnie o „Kanaan”. I twardo wierzy, że „Kanaan” będzie jego.   Szatan bardzo mocno uderzył w wymagane przez Pana starania. W katolicyźmie sprowadził te starania do absurdu, spłycając je do postaci kupowania sobie „Kanaanu” za pieniądze (Bóg mówi walcz o „Kanaan”, a on zamiast walczyć daje mamonę na świątynię, bierze w zamian „odpust” i uważa się za zwolnionego z moralnych obowiązków – jak faryzeusze). Na tak przygotowanym gruncie powstała „Reformacja”, którą Zły posłużył się, by przekonywać ludzi, że starania w przestrzeganiu nowozakonnych przykazań nie są do otrzymania życia wiecznego konieczne. Konieczna jest rzekomo tylko wiara odarta z uczynków. Według luteran, jeśli ktoś zbawiony od władzy „Egiptu” stara się walczyć o „Kanaan” nie tylko z miłości, ale też z bojaźni – wierząc Chrystusowi, że taki jest Boży warunek wejścia do „Kanaanu” – to jest to rzekomo próbą samozbawienia. Dopiero jeśli człowiek zaprze się tej bojaźni, zaprzeczy temu, że starania są konieczne, wtedy ponoć jego wiara nie doznaje uszczerbku i może ufać w swoje zbawienie. Argumenty Pawła przeciw zgubnej nauce Synagogi (która zbawienie widziała w prawie Mojżeszowym zamiast w Jezusie i tę naukę w łagodniejszej formie wprowadzała do Kościoła) Zły sprytnie przekręcił tak, by wierzono, że Paweł przeciwstawia wiarę uczynkom nakazanym przez Jezusa. Tymczasem Pismo naucza, że od przestrzegania przykazań Chrystus uzależnił dar życia wiecznego: „Jeśli przykazań moich przestrzegać będziecie, trwać będziecie w miłości mojej.” A jeśli nie? „[Ojciec] każdą latorośl, która we mnie nie wydaje owocu, odcina, Jana 15:2,10). Apostoł Paweł głosił, że chrześcijanie są wolni od prawa starotestamentowego, ale podlegają przykazaniom Jezusa:   1 Kor. 7:19, BW (19) Obrzezanie nie ma żadnego znaczenia i nieobrzezanie nie ma żadnego znaczenia, ale tylko przestrzeganie przykazań Bożych. 1 Tes. 4:1-2, TBS (1) A dalej, bracia, prosimy was i zachęcamy przez Pana Jezusa, abyście, przyjmując od nas, jak macie postępować i podobać się Bogu, tym więcej obfitowali; (2) Gdyż wiecie, jakie daliśmy wam przykazania od Pana Jezusa.   1 Kor. 9:20-21, TBS (20) I stałem się dla Żydów jako Żyd, aby pozyskać Żydów; a tym, którzy są pod Prawem, jakbym był pod Prawem, aby pozyskać tych, którzy są pod Prawem; (21) Tym, którzy są bez Prawa, jakbym był bez Prawa (chociaż nie jestem bez Prawa Bożego, lecz pod Prawem Chrystusa), aby pozyskać tych, którzy są bez Prawa.   Ludzie potrafią czytać nie widząc. Diabłu udało się oszukać Lutra, że Paweł przeciwstawiał wiarę w Jezusa uczynkom nakazanym przez Jezusa. To nie lada sztuka. Paweł bowiem w ogóle nie poruszał kwestii: wiara czy uczynki nakazane przez wiarę. Paweł poruszał kwestię: czy do pierwotnego usprawiedliwienia wystarczy wiara w naukę Jezusa, czy może pojednanie z Bogiem osiąga się przez obrzezanie (Rz. 3:28,30; 4:9-11; Gal. 2:16; 5:2,6). A dalej druga kwestia: czy po odrodzeniu w celu otrzymania nieśmiertelności konieczne jest przestrzeganie przykazań starozakonnych, czy wystarczy spełniać dane apostołom nowozakonne przykazania wiary i miłości (1 Kor. 7:19; Ef. 2:10,15; Rz. 13:8-11; 6:15,17,22). Jeśli usprawiedliwia obrzezanie i inne nie nakazane przez Jezusa stare przykazania, to Chrystus nie jest jedyną drogą zbawienia, ale jakimś dodatkiem (por. Jana 14:6). W ten sposób szukanie zbawienia w uczynkach starotestamentowych stało w konflikcie z wiarą w jedynozbawczość Jezusa. Natomiast starania, by spełniać przykazania Jezusa nie tylko nie stoją w konflikcie z wiarą w Jezusa, ale bez nich wiara nie jest wiarą, tylko trupem wiary, co jasno wykazują zacytowane wyżej wersety. Pawłowi chodziło o to, że nie można być usprawiedliwionym przez uczynki Starego Przymierza, gdy Bóg otworzył Nowe Przymierze i jedyną Bramę usprawiedliwienia, gdzie biletem jest wiara w naukę Jezusa. Nie można też być usprawiedliwianym, jeśli jedna noga szuka zbawienia na drodze Starego Przymierza, a druga na Drodze Nowego Przymierza. Wtedy ta pierwsza noga spełnia uczynki, które są aktem niewiary w jedynozbawczość Jezusa. Takiemu człowiekowi będzie więc poczytana niewiara (Gal. 5:3-4). Trzeba bowiem wierzyć w jedynozbawczość Nowego Przymierza, którego fundamentem jest Jezus Chrystus i Jego Słowo (Mat. 7:24-27). Jezus jest drogą usprawiedliwienia niezależną od zakonu starotestamentowego (Rz. 3:21,28). Luter zaczął od tego, że jako mnich chciał być bezbłędny (co było dobre), ale gdy się potykał i widział, że walka wymaga trudu, uwierzył w diabelską naukę, że czynna walka nie jest wymagana, by wejść do „Kanaanu”. Luter nie rozumiał, że Chrystus nie postawił warunku w postaci bezbłędności. Bożym warunkiem jest to, by zbawiony od mocy „Egiptu” lud Boży starał się nie popełniać błędów i zaniechań, posłusznie walcząc o „Kanaan”. Pod tym warunkiem krew Jezusa zmywa błędy i łaska Boża wprowadza ludzi do ziemi obiecanej. Zamiast więc przekręcać naukę Pawła, dopasowując ją do swoich doświadczeń, powinien był Luter walczyć i tak reformować Kościół Katolicki, by wrócił do tej walki, która jest nauczana w Nowym Testamencie. Należało uderzyć w absurd kupowania „Kanaanu” za pieniądze i w inne błędy, ale nie w Boży nakaz walki o „Kanaan”, nie w konieczność tej walki. Tymczasem co mamy? Luterańska wiara: czy będę się starał wydawać owoce, czy nie będę, i tak otrzymam „koronę żywota”, jeśli tylko będę ufał. Kalwińska wiara: czy będę się starał wydawać owoce, czy nie będę, i tak to, czy wezmę „koronę żywota” zostało już rozstrzygnięte, a rozstrzygnięcie jest nieodwołalne. Katolicka wiara: czy będę się starał wydawać owoce, czy nie będę, i tak otrzymam „koronę żywota”, jeśli tylko będę zmieniał spowiedników, a w razie czego jest jeszcze czyściec, z którego rodzina wykupi mnie dając na msze. Chrystus powiedział: „poznacie ich po ich owocach”. Jakie owoce wydawali papieże, Luter i Kalwin, każdy może zobaczyć w książkach historycznych.   Z tego wszystkiego Bóg wyprowadził jednak wielkie dobro. Uwolnione zostało Pismo Święte i rozprzestrzeniło się po świecie niemal we wszystkich językach. Wielu ludzi zaczęło w zaciszu miast i wiosek reformować swoje poznanie i wiarę. Wprawdzie panuje pewien chaos, jest mnóstwo denominacji i sekt, które nawiązują do chrześcijaństwa, ale nawet w I wieku, gdy żyli apostołowie, Kościół zmagał się z błędem i podziałami. Ci, którzy szczerze chcą oprzeć swoje życie na Słowie Bożym, a nie na fałszywych tradycjach katolickich czy protestanckich, odróżnią prawdę od fałszu. Prawda będzie ich siłą rzeczy jednoczyć. Będą się nawzajem szukać i odnajdywać. Dla apostoła Piotra chrześcijanie to „dzieci posłuszne”, święci we wszelkim postępowaniu. Piotr nic nie wiedział o tym, że ktoś może otrzymać życie wieczne przez samą tzw. wiarę mimo nieposłuszeństwa:   1 Ptr 1:14-16, TBS (14) Jako dzieci posłuszne, nie dostosowujcie się do wcześniejszych pożądliwości, jakie były w niewiedzy waszej, (15) Ale na wzór Świętego, który was powołał, stańcie się sami świętymi we wszelkim postępowaniu; (16) Bo napisano: Świętymi bądźcie, bo Ja jestem święty.   Dla Piotra istniały tylko dwie kategorie ludzi, mianowicie dom Boży oraz ludzie nieposłuszni Ewangelii Bożej:   1 Ptr 4:17-19, TBS (17) Albowiem jest czas, aby rozpoczął się sąd od domu Bożego; jeżeli więc zaczyna się od nas, jaki będzie koniec tych, co są nieposłuszni Ewangelii Bożej?   Skoro podział jest taki: dom Boży oraz nieposłuszni, to znaczy, że dom Boży to ludzie starający się być posłusznymi. Piotr nic nie wiedział o tym, że można być domem Bożym przez samą „wiarę”, a niekoniecznie przez posłuszeństwo przykazaniom Chrystusa. Sprawiedliwy z trudem będzie zbawiony:   (18) A jeżeli sprawiedliwy z trudem jest zbawiony, bezbożny i grzeszny gdzie się znajdą? (19) Dlatego i ci, którzy cierpią według woli Bożej, niech Jemu, jako wiernemu Stwórcy, powierzają swoje dusze, czyniąc dobrze.   Apostoł Paweł naucza, że życie wieczne jest dla tych, którzy chcą wytrwać w dobrych uczynkach:   Rz. 2:6-10, TBS (6) Który odda każdemu według jego czynów, (7) Tym, którzy przez wytrwanie w dobrym czynie szukają chwały i czci, i niezniszczalności — życie wieczne; (8) Kłótliwym natomiast i nieposłusznym prawdzie, lecz posłusznym niesprawiedliwości — zapalczywość i gniew; (9) Utrapienie i ucisk na duszę każdego człowieka, który zło popełnia, najpierw Żyda, potem i Greka; (10) A chwała i cześć, i pokój każdemu czyniącemu dobro, najpierw Żydowi, potem i Grekowi.   Dar zbawienia wiecznego jest dla tych, którzy są posłuszni:   Hebr. 5:9, TBS (9) A będąc doskonałym, stał się dla wszystkich, którzy są Mu posłuszni, sprawcą zbawienia wiecznego, Rezygnacja ze starań w posłuszeństwie przykazaniom nowotestamentowym to nic innego jak zapieranie się Boga swoimi uczynkami:   Tyt. 1:16, TBS (16) Mówią, że znają Boga; ale swoimi czynami zapierają się Go, będąc obrzydłymi i nieposłusznymi, i niezdolnymi do żadnego dobrego czynu. „Niezdolnymi do żadnego dobrego czynu” – napisał apostoł Paweł. A więc twierdzenie, że nowonarodzeni są niezdolni do dobrych uczynków jest nauką anty-Pawłową. W rozumieniu Pawła ludzie, którzy są nieposłuszni w uczynkach, niezdolni do dobrych uczynków (a więc niechętni im) zapierają się w ten sposób Boga. Jak Bóg postąpi z tymi, którzy się Go zapierają (również w uczynkach)?   2 Tym. 2:12, TBS (12) ...jeśli się Go zapieramy, i On się nas zaprze;   Jak to będzie wyglądać?   Mat. 7:23-25, TBS (23) A wtedy powiem im: Nigdy was nie znałem; odstąpcie ode mnie wy, którzy czynicie nieprawość.   I dalej Jezus tłumaczy, jak uniknąć tej strasznej sytuacji, w której Bóg się kogoś zaprze: (24) Każdego więc, który słucha moich słów i je wykonuje, przyrównam do mądrego męża, który zbudował dom swój na skale; (25) I spadł gwałtowny deszcz, i przyszła powódź, i wiały wiatry, i uderzyły na ów dom, i nie upadł, bo był założony na skale.   „...słucha moich słów i je wykonuje” – dopóki więc człowiek stara się wykonywać te słowa, przetrwa, bo jest osadzony na skale. Chrystus jest skałą, a Chrystus to także Jego Słowo, które jest na kartach Pisma Świętego i jednocześnie w Jego umyśle. Dlatego Słowo jest żywe. Kto stara się być mu posłuszny, jest posłuszny Życiu. 