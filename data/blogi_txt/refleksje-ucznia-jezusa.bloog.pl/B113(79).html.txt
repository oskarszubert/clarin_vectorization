Wyobraźmy sobie – na zasadzie, co by było gdyby – że jeden z synów Noego twierdziłby, że wiara w arkę, jej budowanie, nie wystarcza do tego, by podobać się Bogu i ocaleć. Uważałby, że konieczne jest składanie ofiar z płodów rolnych, co czyniono przecież już w czasach Kaina i Abla. I kiedy Noe z pozostałymi synami budowałby arkę, ten skupiałby się na uprawie pól, by składać ofiary rolne. Ale też namawiałby braci, by nie pokładali ufności w samej arce i jej budowaniu. Bez ofiar z płodów rolnych nie możecie mieć społeczności z Bogiem – twierdziłby. W takiej sytuacji Noe tłumaczyłby synom, że wiara w słowa Boże o arce jest wystarczająca, by być w oczach Boga sprawiedliwym, i nie potrzeba do tego takich uczynków, jakie spełnia jeden z braci. Są one dziś bezcelowe, bo nie związane z arką, a co gorsze, negują rolę arki. Bo jeśli przychylność Boga i ocalenie zapewnią ofiary rolne, to po co arka i jej budowanie? Szukanie ocalenia i przychylności Boga za pomocą ofiar rolnych – mimo że Bóg wskazał arkę jako jedyną drogę ratunku – to wyraz samowoli i niewiary. Takie uczynki są zapieraniem się wiary, zajmują jej miejsce. Co innego uczynki budujące arkę. Te są aktami wiary. Są wykonywaniem własnego zbawienia (Flp 2:12.14.16). Pouczając synów, Noe potępiałby więc tylko uczynki będące wyrazem niewiary w arkę, a nie uczynki budujące arkę. Bóg nakazał budować, więc uczynki związane z budowaniem arki są postacią wiary. Wiara musi przejawiać się we wszystkich postaciach: myślach, słowach i uczynkach, inaczej mamy do czynienia z zaparciem się wiary (1 Tym. 5:8; Tyt. 1:16). Noe apelowałby: wasz brat próbuje zbawić się przez uczynki dawne, których Bóg nie używa jako drogi zbawienia. Bóg używa arki. Wiara w arkę jest jedyną drogą zbawienia – wiara wyrażona budowaniem („wiara działająca przez miłość”, Gal. 5:6). Oto ilustracja nauki Pawła o zbawieniu przez wiarę.   I wyobraźmy sobie, że te słuszne słowa Noego zostałyby przez innego z jego synów źle zrozumiane, mianowicie, że w ogóle wszystkie uczynki spełniane w celu zbawienia się są negacją wiary. Ów drugi syn odtąd wierzyłby, że zbawi go arka, ale pod warunkiem, że porzuci starania zbawienia się przez jej budowanie. Sytuacja byłaby więc taka. Społeczność z Bogiem miałby już tylko Noe i ostatni jego syn. Pierwszy syn szukałby zbawienia w ofiarach rolnych, dając wyraz swej niewiary w jedynozbawczość arki – w oczach Bożych byłby niewierzący. Drugi syn twierdziłby, że wierzy w jedynozbawczość arki, ale uważałby, że jego ocalenie nie zależy od budowania arki, a jedynie od wiary bez uczynków („sola fide” – „tylko wiarą”). Argumentowałby, że budowanie arki w celu zbawienia się byłoby negacją wiary, że byłaby to próba zbawienia się przez uczynki, próba samozbawienia. (Jest to obraz nauki luteran i im podobnych, którzy sądzą, że starania w wykonywaniu swego zbawienia przez uczynki wiary to wyraz niewiary). Ale czy można nazwać wierzącym kogoś, kto zna słowa Boże „zbuduj sobie arkę” i je ignoruje? Taki człowiek zapiera się wiary. Dlatego również temu synowi Noego Bóg poczytywałby niewiarę. Tak właśnie wielu nie rozumie nauki apostoła Pawła.   Paweł zmagał się z ludźmi, którzy szukali społeczności z Bogiem poza „Arką” (Jezusem, Nowym Przymierzem) przez uczynki Starego Przymierza, tzn. te spośród nich, których Jezus nie nakazał w Nowym Przymierzu. Był to z ich strony wyraz niewiary w jedynozbawczość „Arki” (Jana 14:6). Z ich postawy wynikało, że Jezus „umarł na próżno” (Gal. 2:21). Skoro bowiem Jego ofiara i Jego Przymierze nie wystarczają do pojednania się z Bogiem, to znaczy, że umarł na darmo. Jeśli jest On tylko dodatkiem do Starego Przymierza, a nie Nowym Przymierzem (Iz. 42:6, BG), jeśli Jego krew i Jego Prawo nie są kompletną drogą zbawienia, to umarł na próżno. Po co Jego ofiara i nowe Prawo (Jana 13:34, por. 15:12-13, 1 Jana 3:16), skoro zbawia Stare Przymierze? Pokładanie nadziei w Starym Przymierzu to negacja wiary w Nowe Przymierze. Takich ludzi Bóg uznawał więc za niewierzących. Zbawcza krew Chrystusa nie obejmowała ich (Gal. 5:3-4), Duch Chrystusa nie mieszkał w nich (Gal. 3:3). Pozostawały im tylko uczynki starozakonne jako próba zbawienia się – bez wiary (Bóg jej nie poczytywał), bez krwi Nowego Przymierza, bez Ducha. Na tym właśnie polega zbawienie przez uczynki zakonu Mojżesza zamiast przez wiarę. W tym i tylko w tym sensie uczynki są przeciwstawne wierze. Kluczem jest rozróżnienie między uczynkami wiary w „Arkę” a uczynkami zaparcia się tej wiary. Kto tego nie rozróżni, będzie błądził, jak luteranie. Na przykład Chrzest jest uczynkiem wiary w Jezusa, bo Pan powiedział: „Kto uwierzy i ochrzci się, będzie zbawiony” (Mar. 16:16). Chrześcijanin chrzci się, wierząc Chrystusowi, że czyniąc to zbawia się (por. 1 Ptr 3:21) – nie zbawieniem własnym, ale danym mu z łaski. Zbawia się na takiej zasadzie, na jakiej tonący chwyta się wyciągniętej ręki wybawcy. Zbawia się w sensie, że odpowiada działaniem, żeby być zbawionym, ale to działanie jest możliwe tylko dzięki uprzedniemu działaniu wybawcy. Działanie ratowanego wynika z działania wybawcy. Dlatego zasługa zbawienia należy do wybawcy. Zbawiany ma zasługę inną, mniejszą, mianowicie taką, że nie wzgardził wysiłkiem wybawcy i odpowiedział posłusznym działaniem ku swemu zbawieniu. W tym sensie chrześcijanie zbawiają sami siebie (1 Tym. 4:16), wykonują swoje zbawienie (Flp 2:12). Przez spełnianie przykazań nowozakonnych odkładają sobie dobry fundament na przyszłość, „dla uchwycenia się życia wiecznego”, pisze wprost Paweł (1 Tym. 6:18-19, TBS; gr. „epilambanomai” – chwytać się, por. 6:12). Natomiast samozbawienie polegałoby tu na odtrąceniu ręki wybawcy i próbie ratowania się bez niego. To właśnie czynili ci, którzy szukali zbawienia w Starym Przymierzu. I to właśnie nazywa Paweł próbą zbawienia się przez uczynki zakonu zamiast przez wiarę. Szukanie zbawienia w obrzezaniu jest dla Pawła zaparciem się wiary (Gal. 5:3-4), gdyż taka droga nie jest wolą Wybawcy. Nowe Przymierze nie nakazuje obrzezywać się w celu pojednania się z Bogiem, dlatego próba zbawienia się przez obrzezanie jest samowolą człowieka i wyrazem niewiary w Nowe Przymierze. (Oczywiście nie chodzi tu o obrzezanie z powodów zdrowotnych czy zwyczajowych – wyrazem niewiary jest tylko szukanie w tym zbawienia. Dlatego Paweł mógł obrzezać Tymoteusza „ze względu na Żydów” bez duchowej szkody; Dz. 16:3). Gdyby syn Noego szukał zbawienia w ofiarach rolnych, byłby w podobnej sytuacji; jego próba ratowania się przez uczynki ofiarnicze byłaby wyrazem niewiary w słowa Boże o zbawieniu przez arkę. Byłoby to ignorowaniem planu Bożego. Noe musiałby go korygować, tak jak Paweł korygował zwolenników zbawienia się przez drogę prawa starotestamentowego. I jednocześnie ostrzegał tych, którzy jeszcze nie dali się zwieść. Z kolei drugiego błądzącego syna, tego który uznałby wszelkie uczynki za niekonieczne do zbawienia, również te budujące arkę – tego Noe musiałby pouczać w duchu np. Listu do Rzymian 6; do Galacjan 6; 1 Tymoteusza 6 czy Listu Jakuba 2. „Co pomoże, bracia moi, jeśli ktoś rzekłby, że ma wiarę, a nie miałby czynów? Czy ta wiara może go zbawić?” (Jak 2:14). Nie może, dowodzi Jakub m.in. na przykładzie próby Abrahama. Życiowe okoliczności stawiają wierzącego przed próbami i on albo stara się postępować według wiary, albo zapiera się wiary. Nie ma trzeciej drogi. Jeśli stara się czynić, to mimo że nie jest bezbłędny, wiara jest mu poczytywana (bo się jej nie zapiera) i na podstawie wiary błędy są mu wybaczane. Jest zbawiany przez łaskę i wiarę (z wpisanym w nią posłuszeństwem). Jeśli jednak nie stara się postępować według nauki nowozakonnej, to zapiera się wiary (jeszcze raz: 1 Tym. 5:8; Tyt. 1:16). Dlatego chrześcijanie są zbawieni z łaski przez wiarę, a nie z uczynków, ale jeśli zrezygnują z uczynków, które ta łaska nakazuje, których naucza i do których uzdalnia – zbawienie utracą. Jesteśmy usprawiedliwieni (zbawieni w sensie rozpoczęcia procesu zbawienia) przez łaskę, a nie przez uczynki, ale porzucając nowozakonne uczynki, tracimy łaskę i zbawienie. Jedynym ratunkiem jest tu nawrócić się w porę.   Wierzyć prawdziwie w jedynozbawczość „Arki” to budować ją:   Hebr. 11:7, UBG (7) Przez wiarę Noe (...) zbudował arkę, aby ocalić swój dom. Przez nią też potępił świat i stał się dziedzicem sprawiedliwości, która jest z wiary.   Noe zbudował arkę, „aby ocalić swój dom”. A więc Noe spełniał uczynki wiary z zamiarem zbawienia się. Niech ktoś powie luteranom, żeby spełniali uczynki wiary w celu zbawienia się, „aby ocalić swój dom”. Oburzą się, że byłoby to zbawianiem się przez uczynki zamiast przez wiarę. Nie rozumieją nauki Pawła do tego stopnia, że gdy apostoł pisze, że „człowiek zostaje uznany za sprawiedliwego wiarą bez czynów Prawa” (Rz. 3:28), oni przekręcają to do postaci, że do otrzymania „korony żywota”, nieśmiertelności, nie są konieczne uczynki Prawa moralnego – byle wierzyć. Bowiem prawo interpretują w Rz. 3:28 nie tylko jako prawo Starego Przymierza (co byłoby słuszne), ale jako wszelkie Prawo, również w sensie nowotestamentowego Prawa miłości. Gdy Paweł ma na myśli prawo starotestamentowe, a głównie chodzi mu o obrzezanie (kontekst), oni twierdzą, że ma na myśli Prawo w sensie każdego Bożego wymagania, także aktualnego, tj. Prawa Chrystusa. Twierdzą, że starania w uczynkach spełniających Prawo Chrystusa nie są warunkiem dokończenia procesu zbawienia. Nie rozumieją, że Paweł wyraźnie odróżnia w Liście do Rzymian usprawiedliwienie (pierwszy etap procesu zbawienia) od zbawienia w sensie dopełnienia procesu zbawienia (Rz. 5:9-10). Najpierw porusza etap pierwszy, kwestię usprawiedliwienia: w jaki sposób człowiek dostępuje usprawiedliwienia? Do kwestii drugiej (jak usprawiedliwiony ma postępować, by uświęcać się i wykonać zbawienie, osiągnąć cel: życie wieczne) Paweł przechodzi dopiero w dalszej części Listu, szczególnie w 6:15-22; 8:13. Kwestia usprawiedliwienia dotyczyła tego, w jaki sposób człowiek przechodzi ze stanu upadku Adamowego do jedności z Bogiem: czy przez obrzezanie (będące wyrazem wiary w dawne prawo jako skuteczną drogę i jednocześnie wyrazem niewiary w nową, jedyną Drogę), czy przez wiarę w Jezusa, Nowe Przymierze. Niektórzy Żydzi uważali, że bez obrzezania nie można mieć społeczności z Bogiem, być usprawiedliwionym. Chcieli więc wierzących z pogan wprowadzać do zbawienia przez usprawiedliwienie za pomocą Starego Przymierza, wątpiąc w jedynozbawczość Jezusa, Nowego Przymierza. Z tym właśnie polemizuje tu Paweł, a nie z uczynkami wiary, nie z uczynkami nakazanymi przez Nowe Przymierze. Noe stał się „dziedzicem sprawiedliwości, która jest z wiary” – budując arkę. Kto wyznaje i głosi, że praca przy arce z zamiarem zbawienia się przeczy wierze, ten uderza w plan budowania, walczy z Bogiem. Nauka luteran w czasach Noego brzmiałaby: czy będziesz budować arkę, czy nie będziesz, nie ma to znaczenia dla zbawienia; budowanie arki nie jest konieczne; uczynki budowania nie są warunkiem zbawienia od potopu; jeśli starasz się budować arkę, „aby ocalić swój dom”, to próbujesz zbawić się przez uczynki zamiast przez wiarę i Bóg nie poczytuje ci wiary. Tak nauczaliby w czasach Noego luteranie. Byłoby to samobójstwem.   Autor Listu do Hebrajczyków (uważam, że Paweł) podał wyżej przykład wiary Noego i zarazem uczynków Noego jako wzór dla chrześcijan. Uczynki wiary są życiem wiary: „jak ciało bez duszy jest martwe, tak też wiara bez czynów” (Jak. 2:26). Wierze przeczą tylko takie uczynki, które podważają, negują jedynozbawczą rolę „Arki” – Chrystusa, Nowego Przymierza. Z taką negacją mamy do czynienia tylko wtedy, gdy ktoś mniema, że wiara w Jezusa (a tym samym posłuszeństwo) jest niewystarczająca do zbawienia, ale konieczne są uczynki spoza Nowego Przymierza. Takie mniemanie jest zaparciem się wiary w jedyną Drogą zbawienia, niezależną od prawa starotestamentowego (Rz. 3:21,28). Czy dobre uczynki są spoza Nowego Przymierza? Dobre uczynki, tzn. uczynki miłości, są fundamentalnym przykazaniem Nowego Przymierza: „Nowe przykazanie daję wam, abyście się wzajemnie miłowali, jak Ja was umiłowałem” (Jana 13:34). „Nie zapalają też świecy i nie stawiają jej pod korcem, lecz na świeczniku, i świeci wszystkim, którzy są w domu. Tak niechaj świeci wasza światłość przed ludźmi, aby widzieli wasze dobre uczynki i chwalili Ojca waszego, który jest w niebie” (Mat. 5:15-16). Apostoł Paweł pisze: „W miłości służcie jedni drugim. Albowiem całe Prawo wypełnia się w jednym słowie, w tym: Będziesz miłował swojego bliźniego, jak siebie samego” (Gal. 5:13-14, TBS). „Nikomu nic winni nie bądźcie, oprócz wzajemnej miłości; bo kto miłuje bliźniego, wypełnił Prawo. Gdyż to: Nie cudzołóż, nie zabijaj, nie kradnij, nie mów fałszywego świadectwa, nie pożądaj, i wszelkie inne przykazania, zamykają się w tym słowie, mianowicie: Będziesz miłował swojego bliźniego, jak samego siebie. Miłość bliźniemu nie czyni nic złego; wypełnieniem więc Prawa jest miłość. A to czyńcie, wiedząc, że już czas, że przyszła godzina, abyśmy obudzili się już ze snu; albowiem teraz bliżej nas jest zbawienie, niż kiedy uwierzyliśmy” (Rz. 13:8-11, TBS). A zatem w rozumieniu Pawła śpi ten, kto nie czyni miłości, dobrych dzieł. Co u Pawła w takim kontekście znaczy sen? W Ef. 5:14-15 czytamy: „Obudź się, który śpisz, I powstań z martwych, A zajaśnieje ci Chrystus. Baczcie więc pilnie, jak macie postępować”. Nowozakonne przykazania Chrystusa nie są spoza Chrystusa, ale są Jego zamysłem, Jego wolą, są Nim. Kto je wypełnia, ten zbawia się przez Chrystusa – jest to wiara działającą przez miłość. Natomiast obrzezanie nie jest przykazaniem Chrystusa dla Kościoła, nie jest Jego zamysłem, wolą. Dlatego ten, kto szuka zbawienia w obrzezaniu, sabatach, koszerności pokarmów itp., ten szuka zbawienia poza Chrystusem, dając wyraz niewiary w Niego. Zbawia się przez uczynki (własne, tzn. samowolne, w niewierze, bez Chrystusa, bez łaski Parakletosa). Takie właśnie zbawienie przez uczynki potępia Paweł. I jednocześnie głosi zbawienie przez uczynki wiary i miłości w Chrystusie (1 Tym. 6:18-19; Gal. 6:8-9; Rz. 2:7).   Jeśli chcemy, by Bóg wciąż poczytywał nam wiarę, budujmy „Arkę”, jak Noe, tzn. spełniajmy nowozakonne przykazania. Budujmy „Arkę”, tzn. kształtujmy Chrystusa w nas i w innych ludziach (Gal. 4:19) przez naśladujące Go myśli, słowa i czyny (Dz. 10:38; Mat. 5:16; Ef. 5:8-10; 1 Ptr 2:15). Uczynki wiary, miłości utwierdzają naszą sprawiedliwość przed Bogiem (Jak. 2:24), czynią wiarę doskonałą (Jak. 2:22-23), a tym samym umacniają w nas obecność Chrystusa (1 Jana 3:24). Gdyby Noe odmówił budowania arki, czy miałby społeczność z Bogiem? Czy zostałby zbawiony? Jeśli porzucamy budowę, czy to przez szukanie zbawienia w Starym Przymierzu, czy to z powodu błędnych nauk Lutra, to dajemy wyraz niewiary i jako niewierzący nie zmartwychwstaniemy do życia. „Ci, którzy dobrze czynili, powstaną do życia, ale ci, którzy źle czynili, powstaną na sąd” (Jan 5:29). Piotr: „dodajcie do waszej wiary cnotę, (...) miłość. (...) W ten sposób hojnie będzie wam dane wejście do wiecznego królestwa” (2 Ptr 1:5,11). Jakub: „Wiara bez uczynków jest martwa”. To samo Paweł: „i choćbym miał pełnię wiary, tak, żebym przenosił góry, a miłości bym nie miał, jestem niczym” (1 Kor. 13:2). „Bo w Chrystusie Jezusie ani obrzezanie nic nie znaczy, ani nieobrzezanie, ale wiara działająca przez miłość” (Gal 5:6, TBS). „Obrzezanie nie ma żadnego znaczenia i nieobrzezanie nie ma żadnego znaczenia [a więc nieczynne przepisy Starego Przymierza nie mają znaczenia], ale tylko przestrzeganie przykazań Bożych [aktualnych, Chrystusowych, nowozakonnych]” (1 Kor. 7:19). Pan Jezus: „Idźcie tedy i czyńcie uczniami wszystkie narody (...), ucząc je przestrzegać wszystkiego, co wam przykazałem” (Mat. 28:19-20). Paweł: „nie jestem bez Prawa Bożego, lecz pod Prawem Chrystusa” (1 Kor. 9:21). „Gdyż wiecie, jakie daliśmy wam przykazania od Pana Jezusa” (1 Tes. 4:2, TBS). Jan: „Albowiem to jest miłość ku Bogu, abyśmy przykazania Jego zachowywali; a przykazania Jego nie są ciężkie” (1 Jana 5:3, TBS). „A to jest miłość, abyśmy chodzili według Jego przykazań. To jest przykazanie, jakie słyszeliśmy od początku, abyście w nim chodzili” (2 Jana 1:6, TBS). 