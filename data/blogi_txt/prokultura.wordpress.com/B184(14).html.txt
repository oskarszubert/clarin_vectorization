Faktem jest, że w ostatniej dekadzie wielu dyrektorów publicznych instytucji kultury zostało wybranych w drodze autentycznych konkursów. Zdarza się nawet, że kiedy na dane stanowisko menedżerskie przewidziani są tzw. „kandydaci błogosławieni”, to nie zawsze ostatecznie je obejmują, przegrywając z konkurentami o wyższych kwalifikacjach. A bywa i tak, że to samorządowcy zapraszają do udziału w konkursach interesujących kandydatów, aby ich zweryfikować w procedurze konkursowej (można to nazwać zalążkiem headhuntingu). Jest to pozytywny trend, który jest na tyle widoczny, że można z optymizmem ogłosić, że ustawiane konkursy odchodzą w przeszłość, zaś ludzie z inicjatywą mają okazję podjąć się nowych wyzwań. Niestety, jeśli chodzi już o kwestię samodzielności związanej z zarządzaniem instytucją przez tak wybranego kandydata, postawa samorządowców nie nadąża za postępową myślą rekrutacyjną. Dotyczy ona braku zrozumienia władz gminnych co do zarządzania polegającego na przejęciu przez menedżera pełnej odpowiedzialności za efekty, a co za tym idzie udzielenia mu przynajmniej kredytu zaufania, nie wspominając o przyzwoleniu na pełne wykorzystanie palety dostępnych narzędzi. Tę postawę charakteryzują w różnym natężeniu stosunki na linii samorząd – instytucja. W tej materii wciąż żywa jest mentalność władzy rodem z ustroju słusznie minionego. Jakby na to nie spojrzeć, stanowisko menedżera kultury i instytucji, którą zarządza, wciąż postrzegane jest jako sfera wpływów lokalnej polityki samorządowej w jej najprymitywniejszym wydaniu. Pomimo tego, że publiczna instytucja kultury posiada osobowość prawną (przez co nie zachodzi tu żadna służbowa zwierzchność wójta, burmistrza, prezydenta co do merytorycznych decyzji dyrektora), szefów instytucji wciąż traktuje się jak podległych władzy pracowników. Różnica polega jednak na tym, że w przypadku takiego dyrektora i stwierdzenia niezgodności „poleceń służbowych wójta” z prawem, jednoosobowo to dyrektor ponosi odpowiedzialność za skutki takiej dobroci (intencje nie maja tu żadnego znaczenia). Sam tego doświadczyłem w przeszłości w najboleśniejszym tego słowa wymiarze, bo ambicjonalnym. Mój ówczesny prezydent cichcem złożył do odpowiednich służb doniesie na mnie jako dyrektora, kiedy to jego organy kontrolne stwierdziły, że wykonując parę miesięcy wcześniej pewne zadanie na jego własną prośbę mogłem naruszyć prawo zamówień publicznych. Dla mnie ta sprawa ostatecznie skończyła się dobrze. Niemniej jest wielu takich, którzy nie mieli takiego szczęścia i padli ofiarą paternalistyczno-klientelistycznego stylu sprawowania władzy (celowo unikam pojęcia: służba publiczna) przez lokalnych kacyków. O tym zjawisku mówiłem podczas sesji plenarnej Kongresu Kultury Województwa Śląskiego, wspominałem w publikacji pokongresowej i poruszałem na różnych forach i seminariach w całej Polsce. Okazuje się, że zjawisko to nie jest marginalne, aczkolwiek można już zauważyć pierwsze symptomy jego zanikania (stąd nadzieja na to, że dorówna ono kiedyś natężeniem wspomnianym wyżej konkursom). Najlepszym zobrazowaniem tego, do czego taka postawa może prowadzić jest katastrofa smoleńska i polska reprezentacja w piłce nożnej. W obu tych przypadkach mamy do czynienia z kumulacją paternalistyczno-klientelistycznych ciągotek „przełożonych”, efektem czego jest kryzys zarządzania, prowadzący w linii prostej do katastrofy. Jakkolwiek by nie tłumaczyć przyczyn tragicznych zdarzeń spod Smoleńska, wszyscy widzieliśmy symulacje, czytaliśmy raporty (w tym stenogramy z kokpitu), z których jasno wynika, że kapitan – z mocy prawa będący najwyższym dowodzącym na pokładzie i głównym odpowiedzialnym za bezpieczeństwo lotu – działał pod presją oficerów wyższych rangą, debatujących przy wejściu do kokpitu, za nic mających procedury i obowiązujące prawo. Abstrahując od okoliczności, które złożyły się na tragiczne zakończenie lotu, to jednak dowódca samolotu z prawnego punktu widzenia ponosi odpowiedzialność i konsekwencje swych decyzji, bez względu na jego intencje. Czy daleko stąd do zarządzania i stosunków panujących w kulturze instytucjonalnej? W występach polskiej reprezentacji piłki nożnej na Euro 2012, kryzys zarządzania wynikający z podobnej mentalności stosunków na linii trener – PZPN także doprowadził do katastrofy. Ilu trenerom prowadzących kadry narodowe lub kluby piłkarskie, władze związku sportowego nakazują konsultowanie decyzji, wtrącają się do trenerskiego know-how (w składy trenerskie, składy na mecze itp.?) Czy trener, którego doświadczeniu i predyspozycjom powierzono misję przygotowania kadry na ten prestiżowy turniej był autonomiczny w swych decyzjach? A może inaczej: który europejski trener pozwoliłby sobie na publiczny wybuch gigaego dwóch gwiazdorów reprezentacji (na co dzień siedzących cicho w klubach lig zagranicznych) po marnych występach w barwach narodowych? W warunkach polskich trener tylko ponosi konsekwencje, nie mając samodzielności równej odpowiedzialności, jaką jest obarczony w przypadku kiedy coś pójdzie nie tak. Proszę spojrzeć z tej perspektywy na sektor kultury instytucjonalnej. Na częste ingerencje, a nawet interwencje przedstawicieli samorządów wszelkich szczebli w działalność programową instytucji kultury pomimo braku prerogatyw prawnych (poza kontrolowaniem wydatków, łączeniem, dzieleniem, tworzeniem i likwidacją instytucji czy zmianą dyrektora). Ewentualnie znaleźć drugie dno obniżanych dotacji, nagonek medialnych, spektakularnych zwolnień „z powodu złamania”, podsycanych kontrowersji. Proszę spojrzeć, kto ponosi odpowiedzialność, kiedy w takich przypadkach dochodzi do naruszenia naszego skomplikowanego prawa? I w ogóle, na kim wiesza się psy, kiedy instytucja funkcjonuje jak polska kadra narodowa w piłce nożnej. Być może powyższe analogie są zbyt daleko idące, jeśli wziąć pod uwagę kwestię zarządzania w publicznych instytucjach kultury, jednakże brak wniosków z tragicznych i spektakularnych katastrof będących efektem kryzysu zarządzania w sferze publicznej nie sprzyja rozwojowi takiej dziedziny jak zarządzanie w sektorze publicznym (dotyczy to nie tylko kultury). Jako że już teraz daje się we znaki brak wykształconych i przede wszystkim doświadczonych kadr menedżerskich w tym sektorze, bez refleksji nad powyższym zagadnieniem już wkrótce ten brak będziemy poprzedzać przymiotnikiem „rozpaczliwy” we wszelkich odmianach. Nawet rozwijający się trend otwartych konkursów tego nie zmieni.  