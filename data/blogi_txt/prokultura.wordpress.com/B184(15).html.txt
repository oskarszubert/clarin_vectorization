Międzynarodowym skandalem z kryminałem w tle, milionowym długiem, wzajemnym obrzucaniem się błotem, szantażem samorządu przez artystę i ogólnym medialnym lamentem nad upadkiem publicznej instytucji kultury, która po latach świetności zeszła poniżej poziomu remizy strażackiej zakończył się rok 2012. Niestety, pomimo wielu teorii spiskowych, fejsbukowych akcji wsparcia i histerycznych petycji autorytetów, powodem tej spektakularnej klęski publicznej, choć autorskiej instytucji kultury jest nieudolność jej dyrekcji przejawiającej się w ignorancji i wieloletniej nonszalancji w podejściu do głoszonych przez siebie idei. Ze szkodą dla całego środowiska parających się zarządzaniem kulturą w samorządowych grajdołkach. Była to instytucja niebanalna, która dekadę temu odnosiła sukcesy na skalę międzynarodową, której filozofia codziennej egzystencji opierała się na służbie społeczności lokalnej, a zwłaszcza tzw. środowiskom zagrożonym wykluczeniem społecznym. To Śląski Teatr Tańca w Bytomiu, którego twórca, zdolny choreograf Jacek Łumiński wyniósł na piedestał, po czym porzucił i zepchnął w otchłań, jak się później okazało, za nic mając takie niuanse jak polskie prawo, gospodarowanie publicznym groszem, nadzór nad prawidłowością prawnego i ekonomicznego funkcjonowania instytucji, która hojnie była finansowana i wspierana (z pewnymi wyjątkami) w naturze przez gminę Bytom ponad 20 lat. Nie zmieni tego nawet fakt, że w zasadzie wszystkie kolejne samorządy ostatnich dwóch dekad działały raczej destrukcyjnie na swe miasto. Z ŚTT miałem okazję zetknąć się osobiście w dwóch okresach jego działalności. Pod koniec lat 90-tych, jeszcze jako student poznałem Jacka Łumińskiego przy okazji przeprowadzania jakiegoś wywiadu na potrzeby pracy magisterskiej. Łumiński ujął mnie swoją erudycją, skromnością i spójnością wizji, którą często prezentował w swojej publicystyce. Przy siermiężności ówczesnych kadr zarządzających kulturą instytucjonalną błyszczał niczym świeżo oszlifowany diament. Nawet dziś – pomimo jego upadku – uważam go za człowieka, którego wizja funkcjonowania sztuki w sojuszu z biznesem co najmniej o dekadę wyprzedzała powszechne rozumienie tego terminu. Także koncepcja funkcjonowania jego teatru w trudnym środowisku poprzemysłowej biedy nawet dziś nic nie straciła ze swej racji bytu, a może i nawet się umocniła. Zauroczony Łumińskim i ówczesnym teatrem tańca w Bytomiu jakiś czas później wziąłem udział w kilkudniowym międzynarodowym seminarium menedżerów sztuki organizowanym w ramach dorocznej Konferencji Tańca Współczesnego – flagowego produktu ŚTT, który przyniósł mu sławę większą aniżeli występy zespołu za granicą. I do dziś uważam to seminarium ze jedno z najlepszych szkoleń menedżerskich, w jakich kiedykolwiek uczestniczyłem. O ŚTT pisały pochlebnie wtedy nie tylko lokalne i regionalne media, ale wiele branżowych periodyków – zwłaszcza amerykańskich – odnosiło się z uznaniem do Łumińskiego jak i ówczesnego zespołu tancerzy, którym kierował. Jako że życie pisze najlepsze scenariusze, dziesięć lat później miałem okazję poznać teatr Łumińskiego od kuchni ze zgoła odmiennej perspektywy. Zostałem szefem Bytomskiego Centrum Kultury, które mieściło się w tym samym budynku co ŚTT. Przeprowadzając się z Warszawy do Bytomia cieszyłem się, że wiele z moich utopijnych i naiwnych wizji funkcjonowania instytucji animacji kultury w kontekście rozwoju poprzemysłowego miasta przez kulturę jest tożsamych z ideą funkcjonowania ŚTT. W tej instytucji jak i samym Łumińskim upatrywałem z nadzieją naturalnego sojusznika na trudnej ziemi bytomskiej. Nie znałem jeszcze wtedy granic swej naiwności. Tymczasem to, co tak budziło moje nadzieje i moim przekonaniu cieszyło się tak ogromnym prestiżem, co było jeszcze kilka lat wcześniej zwane przez media „objawieniem”, okazało się być instytucją niemalże w stanie agonalnym ze względu na panujący tam kryzys menadżerski, uwikłanie w afery finansowe, wewnętrzne konflikty i bezkrytyczne przekonanie kierownictwa o własnej wielkości. Ten sam Łumiński, który lata temu spotkał się ze mną – studentem po pierwszym telefonie, na gruncie bytomskim raczył się ze mną – już jako dyrektorem –  spotkać dopiero w asyście ówczesnego prezydenta, mimo że nasze sekretariaty dzieliło tylko jedno piętro. Choć nasze późniejsze rzadkie przypadkowe spotkania cechowała wzajemna serdeczność, to raczej o jakiejkolwiek współpracy w zakresie rewitalizacji społecznej poprzez kulturę mojej instytucji z ŚTT nie było mowy. Zarówno Łumiński jak i jego zastępcy nie oczekiwali od BCK partnerstwa w żadnej formie. Jedynie usługiwania w zakresie utrzymania infrastruktury oczywiście na koszt BCK i moją odpowiedzialność prawną. ŚTT posiadał w nieruchomości niespotykany dziś status sublokatora, co oznacza że nie ponosił kosztów ogrzewania, energii, utrzymania czystości i wszelkich kosztownych przeglądów i serwisu zarówno urządzeń scenicznych jak i pomieszczeń biurowych. A skoro nie ponosił za nic kosztów ani odpowiedzialności, to i nie dbał o tak prozaiczne rzeczy jak oszczędzanie prądu, wody, urządzenia sceniczne, bieżące naprawy, remonty, nie niszczenie mienia a nawet zwykłe posprzątanie po użytkowanej scenie – mimo że teatr dawał tylko dwa przedstawienia w miesiącu. Nie wspominam już o wielokrotnie wzbudzanych alarmach straży pożarnej (dyrektorzy publicznych instytucji wiedzą, jak wygląda i jak kosztowna jest taka ewakuacja) wzywanej z powodu portek powieszonych w garderobie przez tancerza na czujce pożarowej czy humorystycznej reprymendzie Sanepidu, który mnie – jako zarządcę budynku – chciał ukarać za nieprzestrzeganie zakazu palenia tytoniu przez dyrekcję ŚTT w pomieszczeniach biurowych. Co ciekawe, indagowani w tych prozaicznych i przyziemnych sprawach dyrektorzy teatru nie byli zainteresowaniem podjęciem jakichkolwiek kroków w celu unormowania tych stosunków i zapobieżenia incydentom. Łumińskiego takie sprawy rozsierdzały, jego zastępca nie poczuwał się w obowiązkach. Taka egzystencja dwóch instytucji w jednym budynku zazwyczaj bywa obarczona historiami rodem z wiersza „Paweł i Gaweł” – nie inaczej było i w tym wypadku. Lokalny tygodnik lubował się w wyszukiwaniu i wyolbrzymianiu takich incydentów (które jednak z czasem zdarzały się coraz rzadziej) i konfrontowania ich w duchu: prowincjonalny dom kultury usiłujący dopiec wielkiemu teatrowi sławnemu na cały świat. W czym zresztą było ziarno prawdy – swego czasu z okazji Prima Aprilis z czystej sympatii spłatałem dyrekcji ŚTT psikusa, w efekcie czego postawili oni w stan najwyższej gotowości wszelkie możliwe media i władze miasta. Przez tych kilka lat mojej obecności w BCK z bliska obserwowałem to, co działo się z ŚTT i zdumienie me zdawało się nie mieć granic. Wielu pracowników ŚTT, zwłaszcza z obsługi technicznej składało do mnie podania o pracę, rezygnując ze współpracy z szefostwem teatru, często bez ogródek i dosadnie nazywając dotychczasową współpracę z ekipą kierowniczą z piętra wyżej. W kasie teatru nigdy nie było kasy fiskalnej, co wzbudzało zdziwienie nawet niektórych widzów. Ówczesna strona internetowa teatru prezentowała poziom początków ery internetu, a co tam dopiero mówić o jego obecności w serwisach społecznościowych. Plakaty i w ogóle promocja wizualna teatru niczym nie odbiegała od wycinanek gminnych świetlic. Na nielicznych spektaklach repertuarowych bywała garstka publiczności, zaś warsztaty taneczne i resztki słynnych projektów społecznych (na których teatr budował kiedyś swą markę) zdawały się istnieć tylko dzięki zaangażowaniu oddanych tancerzy i pracowników teatru, którzy z ideą ŚTT nakreśloną przez Łumińskiego utożsamiali się bardziej aniżeli wskazywała na to postawa dyrekcji. Dyrektor teatru, zajęty doktoratem i tworzeniem w Bytomiu zamiejscowego wydziału tańca krakowskiej PWST zdawał się nie interesować teatrem. Najlepszym zobrazowaniem kuriozum początków końca sławnego teatru były wypasione volvo, mercedes czy bmw zastępcy Łumińskiego (podejrzanego dziś o finansowe przekręty w instytucji), parkowane uparcie na kopercie tuż przed wejściem do budynku. Niejednokrotnie utrudniało to przejazd uczestnikom warsztatów tanecznych na wózkach inwalidzkich jak i zapewne przejście samemu Łumińskiemu. Pogłoski o finansowych przekrętach ŚTT przy okazji realizacji projektów finansowanych z grantów mniejszych i większych nie były już tajemnicą Poliszynela. Same konferencje jak i ich promocja zaś nie przypominały już tych, które zapamiętywało się kiedyś na długo. Jedyne pozytywne recenzje premierowych spektakli ŚTT dotyczyły choreografii zdolnej artystki wywodzącej się z teatru. Zarówno w mojej głowie, jak i ustach co poniektórych ludzi związanych z animacją i zarządzaniem w kulturze, którzy z ŚTT ostatnich lat zetknęli się namacalnie, pojawiało się pytanie: jak to możliwe, że ten teatr cieszy się takim wizerunkiem, taką marką, kiedy toczyła go taka niesamowita gangrena? Odpowiedź była prosta. Wykorzystując zaufanie i zapotrzebowanie mediów oraz markę wypracowaną przed laty, popartą autentycznymi sukcesami na naprawdę międzynarodową skalę i udanymi corocznymi konferencjami tańca, dęła dyrekcja jak i same media, lokalne portale i lokalne władze w PR-ową wydmuszkę jaką stało się ŚTT, nadymając ją do niewyobrażalnych granic. Ówczesne władze miasta wiedziały nie tylko o przekrętach w ŚTT ale i posiadały wiedzę na temat prawnej i finansowej degrengolady w teatrze, jaką wykazywały rutynowe kontrole. Urzędnicy także się dziwili, że władze zamiast reagować, wożą się z teatrem na zagraniczne eskapady. W czasach, kiedy dyrektorzy publicznych instytucji kultury nieustannie muszą się szkolić w zakresie ustawy o finansach publicznych, rachunkowości, prawa zamówień publicznych, kodeksu pracy, postępowania administracyjnego, zarządzania projektami czy „modnej” ostatnio kontroli zarządczej, w ŚTT nie prowadzono żadnej księgowości, nie sporządzano żadnej inwentaryzacji, o stosowaniu pozostałych aktów prawnych w ogóle nie wspominając (zebrane w trakcie kontroli dane nie pozwoliły nawet na ustalenie aktywów i pasywów instytucji). Za to dyrekcja teatru nawet w obliczu klęski publicznie i w kuluarach strofowała miasto, że hojne miejskie dotacje, mieszkania dla tancerzy czy lokale na bibliotekę (która zresztą chyba nigdy nie powstała) wystarczają ledwie na kilka miesięcy funkcjonowania tak znamienitej instytucji. Sam Łumiński propagował ten pogląd, jednocześnie beztrosko wydając – jak się niedawno okazało – z tej dotacji kilkadziesiąt tysięcy złotych rocznie na przejazdy taksówkami, tudzież niewykorzystane bilety lotnicze. Dlaczego ówczesne władze nie reagowały? Bo nie tyle obchodził ich stan i działalność teatru, co obawiały się medialnego szantażu Łumińskiego, a i zapewne poprzez swoją uległość liczyły na ogrzanie w blasku teatru cieszącego się w regionie międzynarodową renomą. Przez lata działalności Łumiński nauczył się posługiwać mediami do tego stopnia, że przy każdym publicznym zastrzeżeniu samorządu bytomskiego do teatru (słusznego czy nie) natychmiast podnosił się jazgot medialny z prawa i lewa odsądzający od czci i wiary BYTOMSKĄ KOŁTUNERIĘ, która chce zlikwidować TAKĄ SŁAWĘ!, TAKĄ CHWAŁĘ! (sam kiedyś skorzystałem z interwencji mediów na mniejszą skalę i muszę przyznać, że to działa). Nawet teraz, kiedy teatrem zajmuje się prokurator, kiedy za przekręty ŚTT wstydzą się w imieniu Polski urzędnicy ministerstwa kultury, które było operatorem funduszy norweskich, kiedy kontrole zlecone przez nowe władze miejskie wykazały totalną ignorancję kierownictwa instytucji nie tylko wobec prawa ale i logiki gospodarowania funduszami publicznymi, dyrektor Łumiński dyskredytuje bytomski samorząd, winą obarczając wszystkich wokół (nawet swoich współpracowników, którzy mimo wszystko walczyli o ten teatr) kreując się na ofiarę oszustwa. Ku mojemu zdumieniu, czyni to skutecznie. Pozostaje jeszcze ponadmilionowy dług, będący sumą nakazu zwrotu nieuczciwie rozliczonej dotacji międzynarodowej jak i pozostałych zobowiązań teatru, za który zapłacą podatnicy. Każdy inny dyrektor instytucji kultury posiadającej osobowość prawną za niedociągnięcia tej skali poniósłby dotkliwe konsekwencje karne w takim przypadku i spalił ze wstydu. Niewykluczone, że i Łumińskiego one nie ominą, czego mu nie życzę. Teatr, który miał zmieniać wizerunek miasta węgla i stali, być osią rewitalizacji społecznej Bytomia po ciężkich doświadczeniach okresu transformacji ustrojowej, upadł w wyniku braku menedżerskich umiejętności i chęci dokształcenia w tym kierunku jego wybitnego założyciela, który swych wizji nie potrafił wcielić w życie. Osobiście biorę ten przykład za przestrogę, jak i polecam go uwadze innych menedżerów, od których wymaga się zarówno sprawności merytorycznej jak i organizacyjnej i którzy bywają karani za najmniejsze uchybienia, często wynikające ze sprzeczności naszego prawa. I tylko Bytomia szkoda, w którym mieszkam podobnie jak Łumiński. Ze względu na ogrom nieprawidłowości jak i arogancję dyrektora względem ostatniego samorządu, który go finansował, wspierał i chronił pomimo panującego w nim bałaganu, raczej nie znajdzie się wola kontynuacji tej przygody przez obecną władzę. Coraz częściej pada w tym kontekście słowo likwidacja. Paradoksalnie jednak, są jeszcze – wywodzący się nomen omen z ŚTT – utalentowani choreografowie, którzy z powodzeniem mogliby poprowadzić Śląski Teatr Tańca w formule autorskiej, zgodnie z ideą sztuki jak i sztuką zarządzania. Marka teatru jest na tyle mocna, że i z tego kryzysu mogłaby zostać wyprowadzona obronną ręką (zresztą odkąd prof. Buzek powrócił do polityki, nie wierzę w definitywne wizerunkowe upadki). Sam Łumiński jest dziekanem wydziału teatru tańca w Bytomiu – wyciągając wnioski z porażki, gdyby tylko wykazał odrobinę dobrej woli, jako znakomity pedagog mógłby służyć pomocą, autorytetem i paroma kontaktami w świecie tańca współczesnego. Tylko czy wobec tego całego medialnego smrodu, nowe władze miasta będą miały odwagę spróbować jeszcze raz dać szansę umęczonemu miastu na alians ze sztuką tańca współczesnego? I czy w ogóle – znając to studium przypadku – jakikolwiek samorząd w Polsce zechce kiedykolwiek porwać się na eksperyment pod tytułem autorska samorządowa instytucja kultury? Mimo wrodzonego optymizmu wydaje mi się, że negatywne stereotypy dotyczące współpracy samorządów z wybitnymi artystami zostały definitywnie utrwalone. Odbije się to czkawką wielu dyrektorom publicznych instytucji kultury w całym kraju, mozolnie budujących mosty porozumienia z samorządami będących organizatorami tychże instytucji. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 