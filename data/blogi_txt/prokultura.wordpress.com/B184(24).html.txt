Wszyscy chyba nie lubimy płacht reklamowych umieszczanych na fasadach budynków. Co i rusz w mediach, książkach, publikacjach, akcjach społecznych i protestacyjnych wyrażamy to od słów „nie wypada” wypowiadanych przez co wrażliwsze indywidua po „kiedy na to patrzę, to chce mi się rzygać” Marcina Mellera. W takim Paryżu na przykład, “płachtować” budynków nie wolno. Jeżeli ktoś chce się podjąć takiej formy reklamy, to może to zrobić tylko podczas remontu elewacji budynku, a i to nie jest takie łatwe. Trzeba być Jamesem Bondem, by sprostać wszelkim procedurom.  W polskiej skrzeczącej pospolitości ani samorządowcy, ani nasi parlamentarzyści nie kwapią się do uchwalenia stosownego prawa, co rozwiązałoby sprawę. Jak zwykle mają nas – obywateli – w głębokim poszanowaniu, zarówno przed kadencją, po niej jak i w trakcie. Przy czym w trakcie najbardziej. Wobec takiej postawy ludzi odpowiedzialnych za stanowienie prawa, aktywistom społecznym pozostaje promowanie dobrych praktyk w tym zakresie, co sprowadza się głównie do oprotestowywania zaśmiecających reklamami przestrzeń publiczną i moralizatorskich dykteryjek. Oczywiście biznes ma je w takim samym poszanowaniu jak wybrańcy narodu swoich wyborców. Instytucjom kultury jednak ponoć nie wypada… W Katowicach trwa właśnie malutka akcja wzywająca do bojkotu publicznej instytucji kultury za to, że walczy o widzów nie unikając metod stosowanych przez biznes. Teatr Śląski przez wywieszenie płachty reklamowej na fasadzie budynku naraził się lokalnym aktywistom „dobrych praktyk”.  Tajemnicą Poliszynela jest, że nie tyle sam teatr się naraził, co nowa szefowa od promocji teatru, która wcześniej, będąc po jasnej stronie mocy była wielką przeciwniczką “płachtowania” reklamami fasad budynku. Teraz, kiedy znalazła się po ciemnej strony mocy (czyli zajęła się PR-em TŚ), idealistyczne podejście do rzeczywistości musiała zamienić na realistyczne, czyli warunkowane skutecznością działania. Mimo tego, że teatr już wcześniej eksponował w tym miejscu promocyjne płachty (pod innym PRzywództwem), dopiero teraz ziomale, żywcem wyjęci z Gombrowiczowskiego Związku Kawalerów Ostrogi postanowili jej dopiec, zręcznie komponując akcję bojkotowania CAŁEJ instytucji. Rzecz zgodnie z duchem naszych czasów ma miejsce na fejsbuku. Swoje też dołożyła lokalna gazeta. Niejeden PRowiec i menadżer kultury przeżywał ten dramat, kiedy to musiał pogodzić się z faktem, że kryterium oceny jego pracy nie będzie stanowiła zgodność z ideolo swego zawodu, ale przede wszystkim SKUTECZNOŚĆ działania. Dotyczy to każdej sfery życia publicznego, od polityki choćby poczynając. Czy ktoś dziś jeszcze pyta prezydenta Baracka Obamę, gdzie jest „zmiana” (hasło pierwszej kampanii wyborczej)? Albo dlaczego nie zamknął więzienia Guantanamo? No tak, ale dla polityka kłamstwo to chleb powszedni. Nie tyle czujemy się oszukani, co raczej mamy zgryz, że kolejny raz daliśmy się sfrajerować. Idąc jednak dalej tym tokiem myślenia – komu powierzysz pod opiekę swe dziecko? Temu, kto nie zawaha się przed niczym, aby je ustrzec od wszelkiego zła, czy temu, kto nad jego bezpieczeństwo przedłoży postępowanie zgodnie z dobrymi praktykami, choć prawo daje mu więcej możliwości? Wolisz publiczny teatr (czyli finansowany w części z Twoich podatków) postępujący zgodnie z przykazaniami, ale dający dwie premiery rocznie przy pustej widowni, czy teatr walczący o widza (oraz jego pieniądze na nowe premiery) wszystkimi siłami, od repertuaru poczynając, na reklamie kończąc? Na takich dylematach ludzkość stoi od zarania dziejów. Nie usprawiedliwiam tu bynajmniej odchodzenia od głoszonych zasad, zmian poglądów w zależności od kierunku wiatrów czy objętych stołków. Instytucje kultury – oferujące nie tylko usługi, ale mające do wypełnienia pewną misję – przegrywają walkę o klienta z biznesem za każdym razem, kiedy nakładają sobie dobrowolnie promocyjne kagańce. Nieważne, czy nazywają to „dawaniem dobrego przykładu”, czy w ten sposób usprawiedliwiają swoje nieróbstwo i zaniechania promocyjne. Dopóki prawo jest jednakowe dla wszystkich, instytucje kultury zgodnie z prawem powinny takimi samymi metodami promocyjnymi walczyć o widzów. Zamiast dobrych praktyk i oddawania pola innym, powinny się promować z dobrym smakiem, choćby poprzez spójność wizualną materiałów graficznych i niekonwencjonalne działania. Skoro prawo dopuszcza “płachtowanie” elewacji, nie należy tej formy reklamy lekceważyć. Daleko większą nieodpowiedzialnością jest publiczne wzywanie do bojkotowania instytucji kultury, zasłaniając się rzekomą troską o przestrzeń publiczną. Przecież instytucje kultury są częścią przestrzeni publicznej. Poza tym, jakoś nie przypominam sobie, aby ktoś z równą troską wzywał do bojkotowania producenta podpasek, kawy czy wypasionej fury z podobnych reklam. Wielki biznes i tak ma więcej możliwości. Ileż to programów pseudo-edukacyjnych lokowanych jest w dużych sieciowych przybytkach rozrywki tylko dlatego, że te potrafią – w odróżnieniu od instytucji publicznych – skorumpować co obrotniejszych nauczycieli? Iluż to przysłowiowych „dwóch aktorów z walizką” prezentuje na terenie szkół miernie sztuki teatralne przymusowo spędzonym uczniom w dusznych salkach gimnastycznych za tę samą cenę, którą by zapłacili wychodząc do dobrego teatru i niekoniecznie w godzinach lekcyjnych? A to tylko czubek góry lodowej nierównej walki, jaką prowadzą promotorzy kultury instytucjonalnej z wielkimi producentami sektora rozrywkowego. Przy tym wszystkim, wywieszenie przez Teatr Śląski płachty reklamowej na fasadzie domu handlowego, w dodatku rozkopanego ze wszystkich stron ze względu na przebudowę katowickiego rynku zdaje się być niewinną igraszką. Tym bardziej, że żadne wartości etyczne zawodu PR-owca nie zostały w tym konkretnym przypadku naruszone. A swoją drogą, to strasznie dziwę się służbom promocyjnym Teatru Śląskiego, że wobec tej fejsbukowej dziecinady starają się podejmować komunikację kryzysową, zamiast wykorzystać tę kampanię promocyjnie. Toż to najbardziej wymarzony prezent, jaki promotor kultury może otrzymać od “przyjaciół”, którzy nie potrafią wybaczyć mu jego sukcesu. Polecam śledzenie na FB tej akcyjki, zanim podzieli ona los tysięcy podobnych, po których słuch zaginął. Pojawia się tam wiele bardzo ciekawych i egzotycznych poglądów oraz wyobrażeń na temat promocji kultury. Na koniec, zgodnie z nową świecką tradycją niniejszego bloga, pytanie dla orłów od promocji kultury: w jaki sposób mogą się do bojkotu Teatru Śląskiego przyłączyć Ci, którzy chcieliby, ale w teatrze tym nie bywają? I pytanie drugie: w jaki sposób TŚ powinien wykorzystać fejsbukową kampanię do promocji wizerunkowej?  Najciekawszą w moim przekonaniu propozycję zawartą w komentarzu do niniejszego posta nagrodzę książką „Public Relations. Doświadczenia, badania, rozwój” wydaną przez Newsline.pl pod redakcją Karoliny Stasiuk- Krajewskiej, Dariusza Tworzydło i Zbigniewa Chmielewskiego. Zaczekam na propozycje do 1 grudnia 2013.    