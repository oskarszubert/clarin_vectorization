Nie jest sztuką uzyskanie szerokiego rozgłosu pojedynczej inicjatywy: zrobić sobie dobry PR, jak to się potocznie mówi. Sztuką jest prowadzenie dobrego PR i działań marketingowych w szerokim przedziale czasowym. Inaczej kończy się przedwczesnym zamknięciem, tak jak dwie z poniższych, chociaż godnych pochwalenia inicjatyw. Pierwsza z nich to spektakularna wyprzedaż zalegających od lat w antykwariatach książek, jaka miała miejsce w Warszawie. Drugą jest zamknięcie Muzeum Hansa Klossa w Katowicach. Warszawską wyprzedaż książek, od lat zalegających w antykwariatach, organizatorzy nazwali Cmentarzyskiem Zapomnianych Książek. Ustalili czas trwania akcji, książki podzielili na odpowiednie działy nazywając je – jakżeby inaczej – kryptami, rozkolportowali informacje w środowisku, jednocześnie uzyskując zainteresowanie ogólnopolskich mediów. Te, znajdując pożywkę w postaci oryginalnej akcji dopełniły reszty, ku nie ukrywanemu zdziwieniu organizatorów. Efekt – tłumy młodzieży na wyprzedaży i jej spektakularne zakończenie po kilku dniach, zamiast planowanych trzech tygodniach. Niniejsza wyprzedaż dostarczyła bardzo dużo informacji o odbiorcach, zarówno w kontekście PR jak i marketingu. Co bowiem spowodowało, że w dobie spadającego czytelnictwa książek, tłumy młodzieży oszalały na ich punkcie? Nie tylko rozgłos (media ogólnopolskie). Nie tylko cena (30 zł za tyle książek, ile zdoła się unieść). Nie tylko miejsce (wygodniejsze zakupy w przestronnej przestrzeni BUW miasta stołecznego) i nie tylko produkt (którego wcześniej nie chciał kupić nikt). Myślę, że zasadniczą rolę – oprócz powyższych czynników – odegrało tu stworzenie przez organizatorów poczucia współuczestnictwa w czymś niecodziennym, oryginalnym, ale jednocześnie dającym przekonanie spełniania ważnej misji społecznej i kulturalnej, przez młodych ludzi ( w większości studentów). Przychodzenie na ratunek książkom, które – zapomniane – czeka niechybny przemiał na makulaturę. Do tego świadomość bycia odkrywcą i jednocześnie wybawicielem wydobywającym z zapomnienia myśli z przeszłości. I tak dalej… Być może nieświadome, ale celne utrafienie w potrzeby odbiorcy. Ta pojedyncza kampania zakończyła się sukcesem, choć tak naprawdę była zamknięciem smutnego okresu zalegania niechcianych książek w antykwariatach. Trudniej jednak zapracować na inny sukces – sprawić, by książki rozchodziły się na pniu, by wzrastało czytelnictwo, by księgarnie były oblegane, by o poszczególnych wydawnictwach mówiono, dyskutowano. Informacje o odbiorcach, zdobyte podczas warszawskiej kampanii mogą okazać się przydatne, przy konstruowaniu długofalowej kampanii promocyjnej i marketingowej w kontekście wzrostu czytelnictwa. Oczywiście, bez samych twórców nikt tu niczego nie zwojuje. Z drugiej strony branża wydawnicza mimo wszystko jest jedną z pierwszych, która jakoś się odnalazła w warunkach rynkowych i z pewnością mogła by się rozwijać bardziej z korzyścią dla kultury, gdyby bez skrępowania przy realizacji kosztownych, ambitnych i niszowych projektów mogła być dotowana z tego samego budżetu, do którego odprowadza podatki. Drugim spektakularnym PRzedwczesnym zamknięciem jest Muzeum Hansa Klossa w Katowicach. Po 10 miesiącach funkcjonowania, z braku klientów, ta sympatyczna placówka paramuzealna padła. Pomimo wspierania się wizerunkiem i legendą Klossa (przy którym słynny Bond z całym swym uzbrojeniem wypada blado), ciekawej przestrzeni i olbrzymiego szumu medialnego wokół jej otwarcia. Nie wiem, czy pomysł okazał się chybiony, czy zabrakło długofalowego PR-u, nie trafiono w grupę docelową (Kloss w konfrontacji z idolami dzisiejszej młodzieży raczej nie ma szans). Być może nie odpowiedziano na pewne potrzeby właściwej grupy docelowej osób lub okazała się ona zbyt nieliczna, by utrzymać taką placówkę. Być może nie wykreowano nowych potrzeb. Tak czy inaczej, zarówno otwarcie jak i zamknięcie muzeum odbyło się z medialnym hukiem. Przy okazji twórca tej placówki wywołał regionalną dyskusję na temat projektu zastrzeżenia przez MKiDN nazwy „muzeum” dla placówek państwowych i samorządowych. W cieniu dwóch powyższych zamknięć działa od lat inna placówka parmuzealna, prywatna, powstała z pasji jej założyciela i łącząca ją z jego talentem do biznesu. Muzeum Chleba w Radzionkowie. Z ofertą skierowaną do właściwej grupy docelowej, odpowiadająca na potrzeby, z optymalną ceną, produktem odpowiedniej jakości, dysponującą dobrą przestrzenią i znajdujące się w odpowiednim miejscu, odpowiednio promowana, nie mówiąc o długofalowym PR. Nawet jeśli jej twórca tego tak nie nazywa, to właśnie to robi. Profesjonalnie. To wszystko składa się na mocny i ugruntowany wizerunek placówki. Takich przypadków zresztą w skali krajowej jest sporo. PR długofalowy nie jest jednak rozwiązaniem wszelkich problemów związanych z upowszechnianiem kultury, o czym PR-owcy kultury wiedzieć powinni. Istotne jest tu przede wszystkim systematyczne podnoszenie kompetencji kulturowych odbiorców. Nie tylko odpowiadanie, ale także rozbudzanie kulturalnych potrzeb, m.in. poprzez edukację. W tym kontekście opracowanie i zastosowanie profesjonalnego długofalowego PR będzie sztuką. Ale nie ma innego wyjścia. W przeciwnym razie zostanie on sprowadzony do spektakularnych, ale jednak PRzedwczesnych zamknięć. To tak na marginesie, widząc jak samozadowolenie PR-owców odbiera im dystans, z jakim należy podchodzić do uPRawiania w kulturze:-)   