Nie tak dawno (choć dawno już wszyscy o tym zapomnieli) media z pasją piętnowały (o przepraszam: informowały…) o wykorzystaniu przez warszawski Teatr Dramatyczny wizerunku Breivika do promocji sztuki „Kto zabił Alonę Iwanowną?” Media (także publiczne), które z byle oprawcy czynią ikonę popkultury, które bez najmniejszej żenady wydają wyroki na podstawie zarzutów prokuratorskich prezentowanych na konferencjach prasowych (sąd już w zasadzie nie jest potrzebny), które z pseudodetektywa- bandziora czynią macho-herosa a z dramatu rodzinnego spektakl na cały kraj, potrafią się obruszyć i zniesmaczyć, jeśli sprawa dotyczy kultury. Te same media, które z pasją pokazywały najmniejsze gesty norweskiego mordercy podczas toczącego się procesu, publikowały na potęgę i analizowały jego brednie zwane manifestem, z buciorami właziły do domów i serc ofiar zwyrodnialca, teraz obruszają się na Teatr Dramatyczny, że taki ponoć nie etyczny. Oczywiście, to obruszenie ma miejsce podczas najlepszej oglądalności i słuchalności. Pasma reklam niepostrzeżenie się wydłużają. Internauci też protestują, gdzie się da. Dzięki temu wielu z nich dowiedziało się o np. o istnieniu batonika Twix. Zadziwiające jest, że stosowanie kontrowersyjnych kampanii reklamowych uchodzi za normalne w szołbiznesie, natomiast w instytucjach, których misją jest wychodzenie poza „szoł”, jakoś w oczach mediów nie uchodzi. Z jednej strony nadają sprawom niebywały rozgłos (czerpiąc z tego zyski), ale z drugiej strony takie zawzięte piętnowanie bez wyważenia sprawy (gdzie się podziewa wtedy rzetelność dziennikarska?) nie sprzyja kreowaniu pozytywnego wizerunku sektora kultury jako takiej. Dowody? Na zakończenie Roku Chopinowskiego media „zbulwersował” komiks Krzysztofa Ostrowskiego „Chopin New Romantic”, który zawierał wulgaryzmy (wyjęte z kontekstu rzeczywiście były nie na miejscu, choć jak na europejski standard komiksów dla dorosłych, były raczej niewinną igraszką). Sprawę za mediami potępiali ministrowie, urzędnicy, autorytety moralne i kto tam jeszcze mógł. Tylko nieliczni mieli odwagę ugasić emocje. Gdyby nie komiks Ostrowskiego i awantura wokół niego, wielu Polaków w ogóle nie dowiedziało by się o wielkiej kampanii promującej Chopina z okazji jego 200 rocznicy urodzin, która pochłonęła miliony złotych. Ale ilu z tych, którzy odkryli, że Chopin to nie tylko butelka wódki i pudełko czekoladek spojrzy na niego z sympatią i pozytywnie, że o sięgnięciu do jego twórczości nie wspomnę? I ja swego czasu, zainspirowany kampanią wiedeńskiego Muzeum Leopoldów przeprowadziłem happening promocyjny instytucji kultury wykorzystujący słowo sex w haśle promocyjnym. Także i tu oburzenie „świętoszkowatych” mediów pobudziło ludzi do dyskusji, chociaż w tym przypadku zamiast zbiorowego potępienia, reakcja była zgoła odwrotna i zadziwiająco pro. Niemniej sam Maciej Orłoś w Teleexpressie odczytywał z kartki pełną treść hasła i podniecał się niemiłosiernie, że instytucji kultury to nie wypada (mrugając oczkiem)… Mogąc zatem przewidzieć reakcję mediów na kontrowersyjne komunikaty promocyjne instytucji kultury, to warto realizować takie kampanie, czy nie warto? Sugeruję odpowiedź, parafrazując Władysława Bartoszewskiego: wartość i opłacalność to są dwie różne rzeczy. Na pewno opłaca się wywołać ferment w środowisku, ale nie zawsze warto. Warto więc o tym pamiętać przed podjęciem decyzji o takiej formie promocji i czynić to świadomie, jednocześnie nie naruszając granicy dobrego smaku. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 