Wróciłem właśnie z kilkudniowego pobytu za granicą, gdzie m.in. uczestniczyłem w emocjonalnych debatach branżowych organizacji lobbingowych sektora audio-wizualnego. Powodem emocji są zapowiedzi rozpoczęcia jeszcze w czerwcu tego roku negocjacji w sprawie utworzenia strefy wolnego handlu pomiędzy USA a Unią Europejską, jednocześnie określający przybliżony termin ich zakończenia. W Europie i USA projekt ten jest szeroko reklamowany jako epokowe, przełomowe wydarzenie mające na celu wzmocnienie konkurencyjności gospodarek transatlantyckich wobec potęgi gospodarczej Chin i Indii. Strefa ma pozwolić na wzajemne ułatwienia w inwestycjach i wymianie towarów i usług pomiędzy dwoma brzegami oceanu. Ma to być impuls do wyjścia UE z kryzysu, motor napędowy gospodarki i antidotum na wzrost bezrobocia. Tak przynajmniej w Polsce reklamował to nasz minister od spraw zagranicznych a nawet wicepremier wywodzący się z partii chłopskiej (nomen omen rolnictwo jest najbardziej drażliwą kwestią mandatu negocjacyjnego). W naszym kraju sprawa nie wzbudziła większych kontrowersji. Co zatem budzi takie emocje w Europie, o których w Polsce ani słychu? Tajemnicze deklaracje obu stron, jakoby porozumienie miało się skupić na zniesieniu barier certyfikacyjnych, standaryzacyjnych itp. kryją w sobie konieczność unormowania zapisów dotyczących prawa własności intelektualnej, a stąd już tylko krok do kontrowersyjnych zapisów z niesławnego ACTA, które USA chciałyby przemycić w porozumieniu. Zresztą te kwestie są najbardziej tajemnicze i autentycznie wieje z nich grozą. Brak przejrzystości w tym zakresie i mydlenie oczu obywatelom o przełomowym wydarzeniu powoduje nie tylko nieufność organizacji i podmiotów zajmujących się tworzeniem wartości intelektualnych, ale także jest powodem podnoszenia się głosów przeciwko włączeniu kultury (w tym sektora audio-wideo, wydawniczego, muzycznego etc.) do pakietu negocjacyjnego. Dotychczas kultura na gruncie europejskim była wyłączana z tego typu porozumień. Kwestie dostępu do internetu, obarczania jego dostawców winą za piractwo i zmuszanie ich do udostępniania danych osobowych wobec osób, względem których zachodziło tylko domniemanie popełnienia przestępstwa nie pojawiają się w projektach porozumienia pomiędzy Brukselą a Waszyngtonem. Były to najbardziej zapalne punkty awantury z ACTA (mimo wszystko porozumienia bardzo potrzebnego dla twórców dóbr kultury), które wymagały dostosowania do prawa krajów go ratyfikujących. Wracając do porozumienia – skoro mowa o standaryzacji, polityce patentowej to i nieuchronnie na tapecie muszą znaleźć się kluczowe kwestie dotyczące prawa własności intelektualnej. Inaczej nie może być. Pytania dotyczą także efektów starcia europejskich podmiotów sektora kultury z potężnym amerykańskim przemysłem rozrywkowym, czego doświadczamy od lat. Pytania budzą kwestie dopuszczenia tych podmiotów do różnych form wsparcia produkcji amerykańskich z europejskich funduszy publicznych lub pozbawienie takiego wsparcia producentów europejskich w ramach umowy o wolnym handlu. Nie wiadomo, co ze zobowiązaniami nadawców RTV do emisji określonej w procentach produkcji krajowej i europejskiej. Co z kulturową różnorodnością Europy wobec globalnej ekspansji USA? Co z Europą regionów? Co z kulturą jako narzędziem zmiany społecznej? Pomimo deklaracji większości krajów członkowskich UE do gotowości podjęcia negocjacji, jak dotąd tylko Francja zdecydowanie postawiła sprawy kultury jako podlegające wyłączeniu z pakietu negocjacyjnego. Potrzebę zwiększenia przejrzystości negocjowanych zapisów porozumienia zgłosiły także kraje skandynawskie, powoli nieśmiałe głosy zgłaszają resorty kultury rządów pozostałych krajów UE. Swoje uwagi i głosy sprzeciwu wobec zagrożenia pozbawienia kultury pomocy publicznej ślą liczne europejskie organizacje branżowe w formie petycji, uchwał i listów. Tylko nasz kraj (z pewnymi wyjątkami niektórych organizacji branżowych) w sprawie wyłączenia kultury z negocjacji oficjalnie milczy i odnoszę wrażenie, że niedługo pozostaniemy jedynym członkiem UE, który bezwarunkowo popiera każdą inicjatywę mającą wzmocnić konkurencyjność USA na świecie nie żądając w zamian żadnych korzyści lub ochrony produkcji dóbr kultury. Jako obywatel kraju, który walczy z Amerykanami ramię w ramię w bezsensownych wojnach w Iraku i Afganistanie nie mam pewności, czy w przypadku utworzenia strefy wolnego handlu nie podzielę losu naszych przedsiębiorców, artystów i naukowców, którzy nie mogą w USA zagrać koncertu, tudzież wygłosić wykładu bez uprzedniego upokarzającego ubiegania się o wizę do stanów. Skoro orzeł może, byłoby dobrze, aby bez kompleksów dla pomyślnej przyszłości naszej kultury na szczeblu rządowym włączył się aktywnie w negocjacje i wziął sprawy kultury do serca, zanim wyjdziemy na tym jak niegdyś na offsecie związanym z zakupem przez nasze państwo amerykańskich myśliwców F-16. Obyśmy w finale negocjacji nie musieli cytować w zgorzknieniu złotej sentencji Jana Kochanowskiego z ostatniego wersu „Pieśni o spustoszeniu Podola”.   