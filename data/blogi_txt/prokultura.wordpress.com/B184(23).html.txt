Ksiądz prof. Józef Tischner zmagając się z chorobą prosił, aby tę książkę czytać mu na głos, żeby mógł się chociaż zdrowo pośmiać. Ty, Szanowny Czytelniku możesz ją zdobyć za free, jeśli zechcesz podzielić się swoimi przemyśleniami na temat zapodany na końcu niniejszego posta.  Już za dziewięć dni, nakładem wydawnictwa MG ukaże się w księgarniach nowa edycja kultowej książki Antoniego Kroha „Sklep potrzeb kulturalnych – po remoncie”. Słowo „kultowy” jest obecnie nadużywane na każdym kroku, jednakże w przypadku tej książki jest ono uzasadnione w jego najbardziej oczywistym znaczeniu. Tej książki – jak i pozostałych pozycji Kroha – po prostu nie wypada nie znać. To dzieło z tych, które po otwarciu na pierwszej stronie grozi przypaleniem obiadu, zarwaniem nocy, nie dopilnowaniem dzieci itd. Po prostu sama się czyta do ostatniej deski bez względu na okoliczności. Wisława Szymborska tak o „Sklepie…” pisała: „Antoni Kroh jest etnografem, ale sporo lat wcześniej – co nie tylko etnografom się przydarza – był małym chłopcem. Chłopiec urodził się wprawdzie w Warszawie, jednak przez pierwsze lata nauki mieszkał w Bukowinie Tatrzańskiej, gdzie chodził do miejscowej szkoły. Były to czasy Bieruta, w szkole panowała programowa nuda i szarzyzna. Ale dobrego pisarza poznaje się m.in. po tym, że nawet o szarzyźnie pisze kolorowo. Toteż książka roi się od uciesznych opowiastek i postaci podpatrzonych bystrym okiem dziecka. W miarę czytania anegdotki trochę rzedną i do głosu dochodzi etnograf, który podhalańskie tereny zna od dawna i dobrze. Wraz z ich historią prawdziwą i zmyśloną (…)”. Sześć lat temu, kiedy wydawało mi się, że jestem jednym z nielicznych odkrywców tej książki, włączyłem ją do kanonu obowiązkowych podręczników z zakresu PR w kulturze. Dopatrzyłem się w niej wielu wątków z mechanizmów tworzenia się mitów, budowy marki, dystrybucji informacji, marketingu miejsc itp. Pisałem o niej kiedyś na starym blogu PRokultura. Jednakże pozycja ta jest trudna do zakwalifikowania gatunkowo przez największe autorytety. To książka niebanalna – ni to powieść, ni pamiętnik, ni rozprawa etnograficzna. Niesamowita mieszanka erudycji, wiedzy, poczucia humoru, niebanalnego zmysłu obserwacyjnego, talentu epickiego i co najmniej kilkunastu jeszcze zalet jednego autora. Przez to wyolbrzymia ona straty, jakie są udziałem naukowego bełkotu etnograficznych dysertacji, które nijak nie przyczyniają się do upowszechniania wiedzy z tej dyscypliny w szerokich kręgach osób potencjalnie zainteresowanych. Gdyby naukowcom wolno było (i gdyby potrafili) pisać choć w połowie tak jak Kroh, wiele perełek dość bogatego dorobku badań etnologicznych i etnograficznych nie musiałoby funkcjonować w zamkniętym obiegu publikacji naukowych, konferencji środowiskowych i półek bibliotecznych. Nowe, obszerniejsze wydanie „Sklepu…” zawiera dodatkowe wątki, pewne sprostowania, uściślenia niektórych faktów zgłoszone przez czytelników, a także odniesienia autora do zmian, jakie zaszły w ostatniej dekadzie. Mnie osobiście brakuje w niej wątku dotyczącego muzeum Lenina w Poroninie. Może i trącił on myszką po tylu latach, jednakże dla samego choćby ładunku humorystycznego absurdu mógłby zostać zachowany. W epilogu Kroh formułuje cały szereg tematów badawczych z zakresu tematyki poruszonej w książce, jakie powinno się przeprowadzić zanim odejdą ostatni świadkowie historii. Biorąc pod uwagę kontekst nowego bloga w wydaniu, które trzymam w ręce, uwagę mą zwrócił fragment poświęcony zarządzaniu taką instytucją kultury, jaką jest Muzeum Tatrzańskie. Autor – jako niedoszły aspirant do stanowiska menedżerskiego w tej instytucji – dostrzegł tu zależności pomiędzy sztuką zarządzania taką instytucją, a jej efektywnością w zakresie realizacji celów, do których została powołana. Do przemyśleń pobudził mnie fragment: „Gdy byłem młodszym asystentem, roiło mi się, że może kiedyś zostanę dyrektorem Muzeum Tatrzańskiego. Od kilku lat jestem członkiem rady muzeum, zabieram głos w sprawach działalności merytorycznej, ale czytając sprawozdania i słuchając dyskusji prawnych oraz finansowych nabrałem pewności, że nie udźwignąłbym tej funkcji, absolutnie nie dałbym sobie rady…”. Nawiązując do niego, Szanowny Czytelniku”, jeśli jesteś szefem publicznej instytucji kultury, bądź aspirujesz do tej funkcji lub potrafisz sobie wyobrazić tę perspektywę, odpowiedz krótko w blogowym komentarzu na pytanie: co się zyskuje, a co traci, zamieniając posadę pracownika merytorycznego w instytucji kultury na stanowisko jej szefa? Na ciekawy komentarz zaczekam do 7 października. Jeśli będę miał wybór, najciekawszy z nich w moim przekonaniu nagrodzę egzemplarzem najnowszego wydania „Sklepu potrzeb kulturalnych” Antoniego Kroha ufundowanego przez wydawnictwo MG. Pozostałe konstruktywne wpisy postaram się nagrodzić innymi książkami (m.in. „Strategie dla kultury…”, „Prawo autorskie w kulturze”, „Dom kultury w XXI w.” itp.). Wszystkich, którzy chcieliby osobiście poznać Antoniego Kroha, zapraszam na spotkanie autorskie do Muzeum Literatury im. Adama Mickiewicza przy Rynku Starego Miasta w Warszawie już 16 października o godzinie 18.00. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 