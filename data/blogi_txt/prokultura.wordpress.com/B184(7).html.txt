Powoli przygasa kolejna narodowa histeria związana z nieoficjalną reformą teatrów na Dolnym Śląsku (i ogólnie publicznych instytucji kultury), jakiej podejmują się poszczególne samorządy w kraju. Szkoda, że naprawdę ważny temat po raz kolejny sprowadzony został do petycji, protestów, bicia w dzwon na trwogę, ustawienia barykady i spolaryzowania stanowisk po jej obu stronach. Z jednej stoją dobrzy artyści, domagający się finansowania eksperymentów i zabezpieczenia finansowego, tolerowania obecnej formy gospodarowania środkami publicznymi, z drugiej źli samorządowcy (zwani decydentami), pragnący oddać teatry pod dowództwo jeszcze gorszych „menedżerów ze świata biznesu”. Z jednej strony sztuka – synonim dobra najwyższego, z drugiej zarządzanie, marketing, PR i inne bezeceństwa. Jak wskazuje sama nazwa protestu (zainaugurowanego podczas Międzynarodowego Dnia Teatru), „teatr nie jest  produktem, widz nie jest klientem”, widz nie ma tu nic do gadania. Nikt go nie pyta o zdanie w sprawie, nikt nie zachęca do podpisania petycji. Co najwyżej przestrzegany jest przed zabawieniem się na śmierć poprzez uczestnictwo w popularnych farsach granych przy  udziale serialowych aktorów. No właśnie, czy rzeczywiście widz nie ma tu nic do powiedzenia? I czy w ogóle widz nie powinien mieć nic do powiedzenia? Jakieś 12 lat temu rozmawiałem na ten temat z jednym z najlepszych menedżerów teatralnych w Polsce, jednocześnie znanym serialowym aktorem, który nie uniknął zaszufladkowania na resztę kariery. Grał nawet w popularnym telewizyjnym sitcomie. Zarządzał wówczas jednym z teatrów w Polsce, w świętym mieście Częstochowa, do którego przybył z… Warszawy. Przed przyjściem tego menedżera teatr borykał się z całą nędzą pierwszej dekady po upadku poprzedniego ustroju. Na widowni – zdaniem menedżera – panował strach przed przysłowiowym wylaniem wiadra wody ze sceny, tudzież panowie drżeli, aby półnaga aktorka schodząca ze sceny nie zechciała usiąść im na kolanach w obecności siedzącej obok żony. Widz nie tylko nie był przygotowany na takie eksperymenty (czar i sedno sztuki przestawało mieć znaczenie), ale przestał czuć się w teatrze bezpiecznie. Ów menedżer opracował plan wyjścia z sytuacji objawiającej się brakiem poczucia bezpieczeństwa widza (co przekładało się negatywnie na frekwencję. Korygował go wielokrotnie i konsultował z załogą. To oni jako „tubylcy” (tak ich nazywał pieszczotliwie) znali najlepiej WIDZÓW i wiedzieli co zrobić, aby przyciągnąć ich do teatru. Postawili najpierw na wyszydzane dziś powszechnie przez środowisko artystyczne farsy, by po jakimś czasie bez strat na widowni zaproponować swoim widzom repertuar ambitniejszy, zarówno klasykę jak i nowości. Efekt – frekwencja rosła, spektakle były zapraszane przez inne teatry i instytucje kultury, przychody zwiększały się, mimo że ogólnie biednie było. Oczywiście, sam teatr na siebie by nie zarobił, musiał być dotowany przez gminę. Nikt wówczas nie używał marketingowej nomenklatury, ale śmiało można powiedzieć, że działania podejmowane przez kierownictwo i załogę były w myśl klasycznego kanonu marketingowego. Niestety, menedżer ten podzielił los wielu będących przed nim i po nim na podobnych stanowiskach, którzy osiągnęli jakieś małe sukcesy. Lokalny samorząd zaczął go oczerniać, doszukiwać się uchybień, stawiać absurdalne zarzuty. Festiwal nienawiści zakończyło jego honorowe i kulturalne zarazem odejście, ku żalowi zarówno załogi jak i – UWAGA – wielu widzów. Osobie, która poprawnie zidentyfikuje tego menedżera w komentarzu do tego posta, w nagrodę wyślę marketingową książkę o segmentacji rynku. Historię tę przytoczyłem ku opamiętaniu się ludzi kultury. Teatry muszą być dobrze zarządzane, dobrze gospodarować powierzonymi funduszami, nie trwonić ich i zarazem sukcesywnie uzupełniać dotacje samorządowe. Zwłaszcza dlatego, że instytucje kultury chcące oferować coś ponad dobrą rozrywkę, nie utrzymają się z wpływów biletowych. Menedżerowie są potrzebni, aby pomóc w zdobywaniu widzów i czynieniu instytucji im przyjaznych (nie samym repertuarem walczy się o widza). Pomimo tego, że z punktu widzenia odpowiedzialności za instytucję publiczną (także karnej) sytuowani są w hierarchii stanowisk najwyżej, w rzeczywistości ich rola jest służebna względem „osobowości” teatru, którą tworzą aktorzy, reżyserzy i cała społeczność instytucji (nawet wtedy, kiedy ta osobowość bywa kształtowana lub modyfikowana przez niego). Wymagane jest tu współdziałanie obu biegunów takiego organizmu oraz wypracowanie kryteriów oceny tak zarządzanej instytucji przez samorząd go prowadzący. To właśnie WSPÓŁDZIAŁANIE OBU STRON jest kluczem do osiągnięcia sukcesu. Tego klucza zabrakło podczas eksperymentu w Narodowym Instytucie Fryderyka Chopina, gdzie menedżer ze świata biznesu poukładał – co prawda to prawda – instytucję pod kątem organizacyjno – finansowym, ale zamknął się za wskaźnikami finansowymi przed ludźmi znającymi się na tym, do czego instytucja została powołana. Z kolei wybitni pracownicy merytoryczni zasłaniając się bezkompromisowością wobec jakości programu instytucji zamknęli się na argumenty menedżera, co doprowadziło ostatecznie do wielkiej awantury i zgrzytu w funkcjonowaniu tej ważnej dla kraju placówki. Wyciągnijmy wnioski z tego eksperymentu. Odłóżmy petycje, gesty, protesty i poszukajmy wspólnego języka pozwalającego ludziom kultury na wypracowanie wspólnie z samorządami modeli dobrych merytorycznie instytucji kultury, jednocześnie sprawnie zarządzanych i zorientowanych na klienta. Co wcale nie oznacza schlebiania tanim gustom. Te bowiem nie potrzebują marketingu i PR tak bardzo jak sztuka o najwyższych walorach artystycznych, jeśli zależy nam na pozyskiwaniu jak największej ilości wartościowych widzów.   