Zadano mi trudne pytanie, podczas Kongresu Iso-Silesia, gdzie miałem przyjemność niedawno gościć. Pytanie dotyczyło oczekiwań wobec menedżerów kultury instytucjonalnej co do jakości w zakresie zarządzania publicznymi instytucjami kultury. Oczekiwań wobec dyrektorów publicznych instytucji jest bowiem sporo – zwłaszcza wobec tych, którzy dopiero co objęli kierownictwo. I tak w zależności od interesariuszy, te oczekiwania z grubsza mniej więcej są takie: mieszkańcy miasta czy też osiedla oczekują, że instytucja będzie prężna i prezentowała za pół darmo imprezy z udziałem aktualnych celebrytów, tudzież organizowała darmowe festyny, festiwale itp. Z udziałem tychże. Środowiska twórcze oczekują zainteresowania dyrektora tzw. kulturą wysoką, czyli krótko mówiąc prezentacjami środowiskowej twórczości, zapraszania na wystawy, koncerty, przeglądy itp., ewentualnie gloryfikowania jedynie słusznych i wartościowych artystów przy jednoczesnym odsunięciu od żłoba dotychczasowych, już docenionych. Pracownicy oczekują podwyżek, awansowania niedocenionych i zdegradowania niesłusznie wyniesionych, wyrównania rachunków w podzielonym zespole. Lokalni politycy oczekują od dyrektora uległości i gotowości do ich promocji na wszelkich premierach, wernisażach, rautach i znaczących wydarzeniach. Swoje oczekiwania mają także związki zawodowe, lokalni biznesmeni, duchowni, media itd. Ponieważ jeszcze się nie narodził taki, który wszystkim by dogodził, powstrzymuję się od komentowania możliwości godzenia tych oczekiwań. Jednakże jeśli chodzi o jakość, to jest to rzecz, jakiej żadna z grup interesariuszy raczej od takiego dyrektora nie oczekuje. System – jeśli tak go nazwać umownie – nie rozlicza nas (menedżerów kultury instytucjonalnej) z jakości zarówno w sferze gospodarowania funduszami publicznymi, czy np. jakości obsługi klienta. Co nie znaczy oczywiście, że w tej sferze dyrektorzy nie podejmują działań ku zmianie na lepsze. Mimo to, gdybyśmy tylko chcieli, możemy trwonić publiczne pieniądze, byleby były wydatkowane prawidłowo (zgodnie z prawem zamówień publicznych, kontrolą zarządczą i innymi stosownymi ustawami). Możemy mieć nieprzyjemną obsługę w kasach, opryskliwych pracowników, zmanierowanych kuratorów i włos nam z głowy za to nie spadnie. Ewentualnie możemy mieć świadomość, że zaniechanie aktywności w tej zasadniczej sferze zaowocuje gniewem społecznym i w efekcie interwencją właściwych polityków będącą w istocie rzeczy wymianą menedżera na innego. Ale i wobec nowego menedżera także na początku będzie wiele oczekiwań, w których jakość będzie posiadała status ostatniej w kolejce. Na szczęście szanowne dyrektorstwo – o ile ma odrobinę samozaparcia i potrafi bronić swego stanowiska – może samodzielnie układać swoje priorytety i harmonogram ich realizacji, gdzie ta jakość plasuje się w czołówce w hierarchii priorytetów. Mimo że nikt za to nie nagradza, takie podejście bywa przynajmniej przez przedstawicieli władzy akceptowane, zaś przez publiczność często doceniane. Nie wiem jak u moich kolegów i koleżanek po fachu, niemniej ja – podobnie jak w poprzedniej instytucji – postanowiłem wejść na tę długą, krętą i pełną niebezpieczeństw drogę. Po półtora roku porządkowania zastanej sytuacji i dostosowywania jej do nowych wyzwań, miałem już okazję osobiście obcować z UKS, CBA, CBŚ, US i kilkoma innymi służbami (co oznaczają te skróty?), które ostatecznie dały mi zielone światło do wjazdu na wyboistą i krętą drogę jakości. O czym napiszę jeszcze parę razy w niedalekiej przyszłości. * * * Tym postem reaktywuję bloga, którego z racji mej rezygnacji z wykładania na dziennych studiach planowałem już zamknąć. Ale że przydarzyła mi się grupka studentów, która wciąż wymaga ode mnie publikowania tego, co wynika z mej aktywności zawodowej, z największą przyjemnością powracam do pisania i zgodnie z życzeniem, skupię się bardziej na sferze zarządzania w kulturze z osobistej perspektywy. Tym samym – po tych paru latach – zostałem chyba najbardziej spełnionym z nauczycieli akademickich, za co Wam serdecznie dziękuję.   