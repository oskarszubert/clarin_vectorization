Dziś drugi post z cyklu dla studentów i  absolwentów szkół wyższych pragnących znaleźć wymarzoną pracę w sektorze kultury instytucjonalnej. Z perspektywy pracodawcy, oczywiście. W pierwszym poście na ten temat odniosłem się do kwestii zwrócenia przez kandydata na siebie uwagi pracodawcy i weryfikacji aplikacji, jak również funkcjonującego w tej dziedzinie systemu rekomendacji. Kilka dni temu miałem przyjemność uczestniczyć w ciekawych badaniach fokusowych mających na celu dostarczenie danych dla uczelni wyższych „produkujących” humanistów na rynek pracy. W części dotyczącej pracodawców, znalazłem się w gronie nie tylko osób zarządzających publicznymi instytucjami kultury, ale także szefami organizacji pozarządowych, podmiotów gospodarczych i menedżerów projektów. Jednym słowem wszyscy zatrudniamy pracowników w różnych formach, na różne umowy i na różny czas pracy. Nasze wyobrażenia mają zostać skonfrontowane z wyobrażeniami studentów na temat pracodawców. Jeżeli badania te zostaną upublicznione, nie omieszkam odnieść się do nich szerzej. Póki co, powstrzymam się też od zaprezentowania obrazu przeciętnego pracownika (z absolwenta), jaki wyłonił się w trakcie przeprowadzania badań. Niezależnie od formy prawnej pracodawcy, wszyscy szukamy bowiem – jak się okazało – pracowników nieprzeciętnych. Jaki więc powinieneś być, studencie/absolwencie, aby znaleźć się w sferze zainteresowania przeciętnego pracodawcy z sektora kultury? Co do osobowości: autokrytyczny, pogodny, inteligentny, otwarty, świadomy własnych wartości i umiejętności, uczciwy i kreatywny. Co do postawy: otwarty na uwagi, gotowy do podjęcia prostych prac (np. obsługi szatni, rozładowania samochodu, pozamiatania, podniesienia papierka itp.), obowiązkowy, słowny, samodzielny, identyfikujący się projektem bądź instytucją i zainteresowany kulturą – rzecz jasna. Co do umiejętności: komunikatywny, biegle posługujący się językiem polskim i w dobrym stopniu obcym, potrafiący obsługiwać komputer (pakiet office), potrafiący improwizować kiedy sprawy nie idą zgodnie z planem, umiejący zorganizować sobie samodzielnie pracę, także pomoc (kiedy sytuacja tego wymaga) i pozyskiwać fundusze na realizowane projekty. Wydawałoby się, że tylko tyle, ale praktyka i doświadczenia – niekiedy gorzkie – każą nam powiedzieć, że jednak „aż tyle”. I coś w tym jest. Kilka miesięcy temu poszukiwałem pracownika na zastępstwo, który potrafi posługiwać się pakietem office. Spośród prawie setki zgromadzonych aplikacji zaprosiłem na rozmowę kwalifikacyjną 10 osób, które swoje wykształcenie i doświadczenie – według deklaracji – łączyły z biegłą obsługą komputera. Na tych 10 osób – skądinąd bardzo sympatycznych – tylko jedna potrafiła rozwiązać proste zadania z obsługi edytora tekstu i arkusza kalkulacyjnego. Aczkolwiek i ona nie do końca posiadała znajomość na temat tych prozaicznych funkcji oprogramowania, przez co – paradoksalnie – wykazała się w 10 minut zdolnościami do improwizacji, zorientowaniem na cel, umiejętnością szybkiego uczenia się, logicznego myślenia, determinacją, kreatywnością i skutecznością, jednocześnie nie tracąc nic z pogodnego stylu bycia. Poprzedni pracodawcy tej osoby utwierdzili mnie w przekonaniu, że moje odczucia nie są przypadkowe i rekomendowali ją bezwarunkowo, co stało się początkiem przygody dla tej osoby oraz szansą na wykazanie w praniu i to na głębokiej wodzie od razu. Nie zawsze jednak  – poszukiwany studencie, absolwencie, kandydacie do pracy/współpracy – możemy i chcemy rzucić Cię na głęboką wodę. Często – kierując Cię na front robót prostych – podpatrujemy, jak podchodzisz do obowiązków, które mogą urągać Twemu ego, doświadczeniu i wykształceniu. Sprawdzamy, czy masz choć krzynę pokory w sobie, czy jesteś samodzielny, bądź wymagasz nieustannego pilnowania i kontrolowania. Jak się odnosisz do współpracowników i uczestników zdarzeń, klientów, interesariuszy. No i jak sobie radzisz, oczywiście. Jakie skrywasz talenty, czy jesteś bierny bądź aktywny i tak dalej… Jak się bowiem okazuje, niemalże wszyscy pracodawcy z sektora kultury, sami kiedyś przemierzali tę drogę. Jednym słowem – w pewnym sensie – szukamy osób podobnych do nas w sferze postawy i osobowości, lecz lepszych w sferze umiejętności.   