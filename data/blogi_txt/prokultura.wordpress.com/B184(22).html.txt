Czuć, że idą wybory, w szranki stają ministry i dyrektory. Takie wnioski, choć na marginesie, nasuwają mi się, kiedy widzę zainteresowanie narodowych instytucji kultury i samego ministerstwa wspieraniem środowiska animatorów kultury. Jak bowiem pamiętamy, animacja kultury nie została dostrzeżona przez organizatorów Kongresu Kultury Polskiej w 2009 roku, mimo że animatorzy stanowili lwią część audytorium ówczesnego zebrania. Pisałem o tym cztery lata temu na starym blogu PRokultura. Tymczasem, po kongresie ogólnopolskim odbył się szereg interesujących regionalnych kongresów kultury. Teraz przychodzi pora na kongresy powiatowe i branżowe – środowiskowe. To bardzo dobry prognostyk. Wreszcie środowisko się integruje, wymienia poglądy i doświadczenia, wzajemnie inspiruje i poszukuje rozwiązań palących problemów. Animatorzy kultury (czy ściślej: animatorzy kulturą) stanowią dość pokaźną grupę zawodową, mającą niebanalny wpływ na kształtowanie rzeczywistości na gruncie lokalnym. Tydzień temu miałem przyjemność uczestniczyć w Kongresie Kultury w Radomsku. Żałuję, że z braku czasu mogłem zabawić tam tak krótko. Zainicjowane rozmowy z uczestnikami kongresu, sam jego program, wykładowcy oraz goście wskazują, że było to wydarzenie niebanalne. Po raz kolejny ukazujące koloryt kultury tzw. Polski powiatowej, mimo że czasem nie doceniane przez społeczność lokalną. Jeżeli jednym z celów tego kongresu było stworzenie platformy wymiany doświadczeń i stworzenia zalążka poszerzenia współpracy środowiskowej – to zapewne cele te zostały osiągnięte. Co ciekawe, wśród uczestników kongresu – wydawałoby się, że lokalnego – spotkałem osoby z odległych stron Polski. Na początku grudnia tego roku odbędzie się bodaj pierwszy w historii NieKongres Animatorów Kultury. Wydarzenie skierowane bezpośrednio do animatorów kultury, programowane przez ogólnopolskie zrzeszenie animatorów Forum Kraków, z którym jestem związany. Dlatego też polecam to wydarzenie osobiście, jednocześnie uczulając chętnych do wzięcia udziału w kongresie na terminy. Jako, że udział w nim jest bezpłatny (m.in. dzięki dofinansowaniu Narodowego Centrum Kultury), już w październiku ruszy rejestracja uczestników. Liczba miejsc jest bardzo ograniczona – warto więc trzymać rękę na pulsie. W rozporządzeniu ministra kultury wśród zawodów i stanowisk pracy w instytucjach kultury, animator nie figuruje. W rzeczywistości występują oni jako instruktorzy lub specjaliści od czegoś lub do spraw jakichś. To dobrze, że w końcu temat animacji kultury został dostrzeżony i uzyskał wsparcie ze strony władz i instytucji centralnych. Decentralizacja w organizacji kultury instytucjonalnej nie wpłynęła najlepiej na rozwój animacji kultury, choć i specjalnie jej nie zaszkodziła. Akurat teraz jest najlepszy czas po temu, aby w dobie postępu technologicznego, komunikacji i komunikowania zdefiniować tę dziedzinę na nowo. Kongresy – zwłaszcza branżowe i lokalne – są najlepszym środkiem na początek tej drogi. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 