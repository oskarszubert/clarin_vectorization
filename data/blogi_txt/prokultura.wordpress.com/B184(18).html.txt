Publicystyka HR-owa pełna jest dobrych rad dla aplikantów o wszelakie stanowiska pracy w organizacjach, firmach i instytucjach. Większość z nich można sprowadzić do porad w stylu: „jak zwrócić uwagę pracodawcy na siebie, jak napisać CV i jak się nie skompromitować podczas rozmowy kwalifikacyjnej lub uwieść pracodawcę podczas pierwszego wrażenia”. Ponieważ zostałem poproszony o krótkie przedstawienie procesu rekrutacyjnego z mojej perspektywy  dyrektora instytucji publicznej, macie co chcecie (to do Agaty i Tomka). Szczerze mówiąc mam nadzieję, że moje wynurzenia w jakimś stopniu okażą się pomocne Wam, młodym wkraczającym na nasz nienajgorszy rynek pracy. Codziennie na moim biurku ląduje po kilka aplikacji w większości młodych ludzi. Zakładając że jest ich dziennie średnio 5, tygodniowo daje to 25, miesięcznie 100. A więc rocznie ponad tysiąc osób aplikuje do instytucji, którą zarządzam, o pracę na różnych stanowiskach (podobnie miałem w poprzedniej pracy). Dlaczego więc tylko nieliczni zdobywają pracę w naszej firmie? Odpowiedź jest w tekście poniżej. Pomimo tego, że tyle ofert pracy do mnie wpływa (tak jak do innych instytucji), czytam je szczegółowo zazwyczaj raz w tygodniu. Ale zdarzają się czasem oferty, które czytam natychmiast. To są te, których autorzy podporządkowali się zasadzie – zwróć na siebie uwagę i zgiń. Oto próbka pierwszych strof najlepszych autentycznych aplikacji z okresu ostatnich 6-ciu lat, które spowodowały, że z uwagą zapoznałem się z CV kandydatów (wszystkie w pisowni oryginalnej): „witka dyrektorku, jak masz wolny etacik to chentnie na niego wskoczę”; „umówię się na rozmowę kwalifikacyjną byle nie w czwartek bo mam fitness”; „zapałałam nieotpartom chęcią”; „ze mną Pan może tylko wygrać a innych podeptać!”; „niech Pan się zlituje, szukam pracy już miesiąc”; „Ave Satan”. Jednak po lekturze CV żadnej z tych osób nie zaprosiłem. Czasami jednak zdarzała się oferta godna zainteresowania. Upewniałem się, że aplikant oświadczył swą biegłość w posługiwaniu się internetem i wysyłałem maila z prośbą o umówienie się na rozmowę kwalifikacyjną przez moją komórkę, której numer kandydat musiał zdobyć. Tego prostego testu nie przeszło ponad 90% z tych, do których napisałem.  Z pozostałych 10% co dziesiąta znalazła pracę. Jak zatem inni znajdują pracę w publicznych instytucjach kultury? Niektórzy (akurat u mnie sposób nie praktykowany) przyjmowani są „za akceptacją lub z inspiracji” wójta, burmistrza, prezydenta. Inni wygrywają konkursy, czasami są rekrutowani za pośrednictwem wyspecjalizowanych pośredników, którzy mają wprawę w wyławianiu pereł. Są i tacy, zatrudniani z polecenia innego menedżera, lub z polecenia samych pracowników – i to jest klucz do skuteczności w poszukiwaniu pracy. Najlepszych pracowników z tych, których nie odziedziczyłem z tzw. „dobrodziejstwem inwentarza”, pozyskałem z polecenia obecnych pracowników. Tak się składa, że zarządzając zespołem najlepszych pracowników, można założyć, że wśród ich przyjaciół znajdują się osoby o cechach podobnych do nich. Jeszcze mi się nie zdarzyło, aby osoba pozyskana do pracy w ten sposób zawiodła. Czasem proszę o wskazanie osób godnych polecenia innych menedżerów, a bywa że i oni dają sygnał o gotowości kogoś interesującego. Twoi przyjaciele są profesjonalistami? Poproś ich o polecenie szefowi Twojej kandydatury. W obecnej mojej instytucji to zazwyczaj kierownicy poszczególnych działów kompletują sobie zespół podległych pracowników, o ile potencjalny kandydat nie budzi moich zastrzeżeń. Warto zatem przed złożeniem aplikacji skontaktować się z daną osobą i ją uwieść, aby udała się ona ze stosownym wnioskiem do dyrekcji. Czy zatem CV ma jeszcze znaczenie? Jak najbardziej – i tu będę zgodny z wszelkimi poradnikami. Jeżeli jest ono objętościowo duże, to już budzi ciekawość. Jeżeli duża objętość zawiera konkrety i nie nosi znamion powieści w odcinkach, to napięcie rośnie. Jeżeli zawartość dotyczy doświadczenia kandydata w branży, przez plecy przechodzi dreszcz. Jeżeli dokument w dodatku jest przejrzysty, zaś jego forma graficzna świadczy o umiejętnościach posługiwania się aplikanta edytorem tekstu w formie zaawansowanej, to – parafrazując Hitchcocka – mamy trzęsienie ziemi. Chwytam wtedy za telefon i dzwonię do… kilku z firm, które widnieją w CV kandydata. Podobnie czyni wielu z szefów firm i instytucji, którym zależy na zatrudnianiu ludzi lepszych od siebie. Jeżeli zatem wpisujesz w CV firmę, z którą miałeś na pieńku w chwili rozstania, lepiej się zastanów, czy były pracodawca nie odradzi Twojej kandydatury pracodawcy potencjalnemu. I odwrotnie, odchodząc z miejsca pracy poproś o referencje, które koniecznie dołącz do oficjalnej aplikacji. Generalnie – jeśli posiadasz duże doświadczenie (niekoniecznie zawodowe), z niejednego pieca chleb jadłeś lecz nie skakałeś z kwiatka na kwiatek, masz jakieś osiągnięcia czy sukcesy, odbyłeś staże, praktyki, zdobyłeś stypendia, jakieś nagrody, odznaczenia, na koncie jakieś publikacje, interesujące hobby i zainteresowania – wszystko to powinno się znaleźć w Twoim CV bądź załączniku do listu motywacyjnego. To najlepsza rekomendacja dla Twoich dobrych chęci, o których najczęściej piszesz w tym liście. Chęć do pracy, deklaracje oddania się firmie i zapewnienia o kreatywności wtedy tylko działają na pracodawcę, kiedy za nimi stoją efekty tej aktywności dla kogoś innego. A teraz kilka historii niekonwencjonalnych, z mojego doświadczenia ostatnich kilkunastu lat lat. Może okażą się inspirujące dla tych, którym konwencjonalnie się nie udaje, bądź chcą się wyróżnić by nie zginąć:-) W 2000 roku, poszukując dyrektora kreatywnego do projektu realizowanego dla jednej z młodych agencji PR-owych, po zamieszczeniu ogłoszenia w prasie napłynęło kilkaset aplikacji. Nikt ich nie czytał, ponieważ jedna z nich wyróżniała się spośród wszystkich, a potem już tylko napięcie rosło. Ze stosu listów najciekawsze było intrygujące kartonowe pudełko z napisem: „otwórz szybko”. W nim znajdowała się zakorkowana butelka rozbitka morskiego z listem w środku. Sam list z kolei stanowił intelektualną grę sytuacyjną zachęcającą nas do poszukiwania efektów pracy tego aplikanta, zapoznając jednocześnie z jego dorobkiem. Pracę przy projekcie dostał i spisał się wyśmienicie. Dziś pracuje ponoć za granicą. Dziesięć lat później na moim biurku wylądowała solidnie zapakowana ciężka koperta, zaadresowana imiennie do mnie. Wyglądała jak paczka- niespodzianka. W środku znajdowało się kilka książek zwracających uwagę dizajnem, parę pomniejszych publikacji oraz klasyczny list motywacyjny i bogate CV. Oprócz tego prawdziwy list napisany odręcznie do mnie. W pierwszych słowach tego listu kandydatka piękną polszczyzną i w zawadiackim stylu literackim uprzedzała mnie, że jako córka Mazura z Mazur i góralki spod samiućkik Tater jest wielce temperamentna i nie ma łatwego charakteru. Oraz że – w skrócie – dostąpiłem wielkiego zaszczytu, jakoby ona była łaskawa zaaplikować do mojej instytucji jako jednej z dziesięciu, które sobie wybrała do pracy na Górnym Śląsku. Załączniki do CV, przedruki publikacji jej autorstwa z renomowanych pism jak i sam życiorys raczej potwierdzały, że delikwentka nie żartuje. I pracujemy do dziś. W 2008 roku do mojego gabinetu w centrum kultury wtargnął podczas gorącej narady młody człowiek, którego wyprosiłem. Jakiś czas później mimo bohaterskiej obrony drzwi przez sekretarkę powtórzył swój wyczyn i wszedł na inne ważne spotkanie oświadczając mi, że chce pracować dla instytucji za darmo, aby zdobyć doświadczenie. Ze względu na nawał spraw, znowu został wyproszony (delikatnie mówiąc). Kiedy jednak kilka dni później już na chłodno analizowałem całe zdarzenie pomyślałem, że przyda nam się do kolportażu plakatów i ulotek człowiek, który potrafi wejść wszędzie tam, gdzie go nie chcą, jednocześnie potrafiący sobie w każdych warunkach zjednać sympatię otoczenia. Po kilku miesiącach pracy za darmo, został zatrudniony na etacie. Przy okazji ujawnił swe niebanalne zdolności animatorskie, organizacyjne, muzyczne i wiele innych talentów. Nigdy nie widziałem jego CV. Pracuje w instytucji do dziś. Dwa lata później na uczelni odwiedził mnie jeden z absolwentów katowickiej Akademii Muzycznej, mój były student. Biadolił mi, że w śląskich instytucjach kultury trudno mu się dostać się do któregoś z zespołów muzycznych, mimo licznych nagród zdobytych na prestiżowych konkursach. W jego przekonaniu dyrektorzy nie są zainteresowani nowymi twarzami, ewentualne przyjęcia odbywają się po protekcji. Poleciłem mu spróbować szczęścia w Wiedniu. W stolicy walca nie udało się, ale… w Mediolanie bez pardonu wszedł z instrumentem pod pachą do gabinetu dyrektora, któremu po prostu zagrał w obecności sekretarek (?) i paru jeszcze innych osób. Dostał kontrakt w jednym z zespołów czy sekcji muzycznych na rok i to mu wystarczyło do rozpędu kariery. Ubiegłej zimy, zamiast oficjalnego ogłoszenia o naborze, za namową pracowników zorganizowaliśmy casting na pracownika kawiarenki w centrum filmowym. Zgłosiło się wielu fantastycznych ludzi, którzy niezwykle solidnie i kreatywnie potraktowali tę formę naboru pracowników. Wśród aplikacji znalazły się oryginalne CV w formie komiksów, kolorowych kostek itp. Nie muszę chyba dodawać, że w tych CV stało wielkie doświadczenie kandydatów. Mimo, że ostatecznie z tego nic nie wyszło (kawiarenka jest obecnie samoobsługowa), po te kandydatury sięgnę w pierwszej kolejności, jak tylko będą warunki i zajdzie potrzeba. Na zakończenie jedna z prawd życiowych niedostępna w poradnikach HR-owych. Kiedy to, co robisz, wykonujesz z pasją i całkowitym oddaniem, kiedy nieustannie podnosisz kwalifikacje i nie boisz się zaangażować swego drogocennego czasu i zdolności w projekty non profit, pamiętasz o przyjaciołach i potrafisz być przyjacielem, to jakoś tak się dzieje, że zanim się obejrzysz praca zacznie Cię sama szukać. To żelazne prawo nie zbadanej natury, którego istnienia warto mieć świadomość. Czytaj także “Jak to Polacy szukają pracy w kulturze, czyli jakiego Ciebie poszukujemy, kandydacie?” cz. 2   