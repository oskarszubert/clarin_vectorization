Od kilku lat na rozmaitych kongresach kultury, seminariach i spotkaniach poświęconych rozwojowi kultury, a ściślej jej oddziaływaniu na zmianę społeczną, pojawiały się wskazania na pewne pola aktywności społecznej, gdzie wcześniej kultury nie widziano, a dziś bywa tam motorem przemian. Były to jednak przypadki – zdawało się – sporadyczne. Dopóki ktoś się wnikliwie nad tematem nie pochylił i zebrał to wszystko do kupy. Pod koniec ubiegłego roku gdański Instytut Kultury Miejskiej przeprowadził szeroko zakrojone badania w poszukiwaniu poszerzonego pola kultury i… okazało się, że demokracja kulturalna rozwija się bardzo dynamicznie i wielotorowo. Kultura przestaje być li tylko zastrzeżonym obszarem dla wybrańców z wyboru. Staje się narzędziem zmiany społecznej, stosowanym na coraz szerszą skalę i w coraz to nowych obszarach życia, choć nie bez pewnych przeszkód. Lektura raportu zmusza do zredefiniowania roli publicznych instytucji kultury i ich partycypacji w procesie, który staje się udziałem coraz większej części społeczeństwa, zastanowienia się nad zarządzaniem poszczególnymi aspektami funkcjonowania wszelkich bytów w tymże poszerzonym polu. Największe wyzwania, bo dotyczące zmian mentalnościowych w postrzeganiu polityki jako narzędzia władzy zdają się być przewidziane dla samorządów wszystkich szczebli. Już nie rola wujka, dla którego we współczesnej demokracji jedynym atrybutem władzy pozostaje wpływ na skierowanie strumienia publicznych pieniędzy w odpowiednie miejsce. Z raportu wyłania się zapotrzebowanie na samorządy, które staną się kreatorem, inspiratorem i koordynatorem wdrażania nowych polityk kulturalnych, uwzględniających większą partycypację obywatelską w używaniu owego ostatniego atrybutu władzy. Wszystko to i znacznie jeszcze więcej znajduje się w ogólnodostępnym raporcie z badań „Poszerzenie Pola Kultury” – wystarczy kliknąć tu. Gorąco polecam. Mimo, że badania te dotyczą metropolii gdańskiej, z dużym prawdopodobieństwem można je odnieść do pozostałych obszarów metropolitalnych w kraju. Będąc mieszkańcem metropolii śląskiej i warszawskiej, w raporcie przejrzałem się niczym w zwierciadle. Niewątpliwie na subiektywne wyostrzenie tego odbicia wpłynął mój skromny udział w procesie konsultacji metodologii badania, w której to miałem przyjemność uczestniczyć. Na koniec jeszcze mała refleksja. Wspomniany raport jest na tyle dojrzałym dokumentem, że z powodzeniem można go rekomendować wszelkim wizjonerom samorządowym jako podstawowy podręcznik planistyczny w zakresie wdrażania zmian, jeśli taka będzie wola decydentów. Jednocześnie jest niezbitym dowodem wartości konsekwentnego prowadzenia regionalnych obserwatoriów kultury. Tym bardziej zachęcam do jego lektury tych, którzy jeszcze niedawno podważali sens prowadzenia szeroko zakrojonych badań w sektorze kultury.   