Taki branżowy dowcip niedawno usłyszałem: jakie są największe kłamstwa podczas kontroli podmiotu publicznego? Pierwsze wypowiada kontroler, kiedy mówi: – przyszedłem tu po to, aby wam pomóc. A drugie kłamstwo? Kiedy kontrolowany mówi:  - bardzo się z tego cieszymy. I coś w tym jest. Przeciętny menedżer publicznej, pozarządowej lub prywatnej instytucji kultury w krajach anglosaskich jest niewinny, dopóki nie udowodni mu się winy. W polskich warunkach można założyć, że każdy menedżer z góry jest winny, dopóki nie udowodni swej niewinności. Być może za tym stwierdzeniem kryje się pewna niepisana zasada instytucji kontrolujących, wedle której każda kontrola – aby została pozytywnie oceniona przez przełożonych skierowanych kontrolerów – powinna wykazać jakiekolwiek, choćby najmniejsze zalecenia pokontrolne. Mimo to, wiele rutynowych kontroli działalności publicznych instytucji nie tylko stanowi potwierdzenie prawości menadżera w kontekście prawa, ale często konstruktywne wnioski pokontrolne pozwalają na korygowanie nieścisłości w jego zakresie, interpretacji poszczególnych zapisów, tudzież występowania do odpowiednich organów o jego oficjalną wykładnię. Można więc założyć, że jakieś ziarnko prawdy w przytoczonym na wstępie dowcipie jest. Czasami wśród kontrolerów zdarzają się ludzie doświadczeni i życzliwi, których rady warte są niejednokrotnie więcej od kierunkowych studiów podyplomowych – to jedne z najlepszych skutków ubocznych takich kontroli. Z drugiej strony medalu można trafić na takiego, który pomny ułomności systemu będzie wytrwale szukał dziury w całym, aby tylko podreperować statystyki i wystąpić o większą premię. W tym zapamiętaniu nie zdaje sobie sprawy, że jego bezkrytyczne działanie pozornie w słusznej sprawie (przecież chodzi o przestrzeganie prawa) przynosi szkody daleko większe, aniżeli zwykłe uchybienie (nie mówię tu o świadomych przekrętach spotykanych w branży). I o jednym takim przypadku z mojego doświadczenia słów parę poniżej. Swego czasu, jako pracodawca zdecydowałem się na przystąpienie do ambitnego programu mającego na celu aktywizację zawodową osób upośledzonych w stopniu średnim i ciężkim. W ramach tego programu zatrudniłem w centrum kultury kilka osób niepełnosprawnych intelektualnie. Większość z nich odnalazła się w pracy znakomicie, zaś moja instytucja zyskała naprawdę wartościowych pracowników, którzy szybko zostali zaakceptowani przez zespół i pracują tam do dziś (o tym ciekawym doświadczeniu napiszę kiedyś szerzej). W jakiś czas później, Państwowa Inspekcja Pracy, która kontrolowała instytucję nie raz, przysłała do mnie kontrolera, którego zadaniem było skontrolowanie owych nowo utworzonych stanowisk pracy. Przybyły inspektor z gorliwością dobrego bolszewika przez kilka dni siedział przy biurku i wertował papier za papierem. Tak był zajęty wertowaniem, że nawet nie zdążył zapoznać się z żadnym z nowych pracowników, w interesie których inspekcja go skierowała na rutynową kontrolę. Nie zapytał ich, jak sobie radzą w pracy i czy aby nie dzieje im się krzywda. No i wywertował. Okazało się, że jeden z nowo przyjętych pracowników podpisał swoją umowę o pracę z datą od pierwszego, kilka dni później z dniem jej podjęcia. Poświadczył to swoim podpisem z datą kilka dni późniejszą (po prostu z różnych przyczyn przyszedł do pracy kilka dni później, mimo że miał zacząć razem z pozostałymi pierwszego dnia miesiąca). Kadrowa w natłoku spraw tej rzeczy nie dopilnowała, tysiączłotowy mandat spadł na głowę dyrektora. Kiedy odmówiłem jego przyjęcia i szykowałem się do obrony przed sądem, środowisko ludzi oddanych sprawom osób niepełnosprawnych poprosiło mnie o odstąpienie od drogi sądowej proponując w zamian zrzutkę na mandat. Ludzie ci po prostu chcieli zaoszczędzić swoim podopiecznym stresu i innych konsekwencji, z jakimi mogłoby się wiązać wzywanie ich przez sąd na świadków. Ostatecznie od sądzenia się odstąpiłem, zrzutki nie przyjąłem, po mandat osobiście stawiłem się w delegaturze PIP. Ten sam inspektor z równą gorliwością wypisał mi blankiet, ku zgorszeniu jego koleżanki zza biurka naprzeciwko, co nie pozwoliło mi odebrać ostatecznie wiary w inspektorów. Skutki uboczne miały jednak daleko większe konsekwencje. Wielu dyrektorów publicznych instytucji kultury, którzy obserwowali na przykładzie mojej instytucji akces do programu, po imprezie jednej tylko czarnej owcy z PIP wycofało się z grona potencjalnych pracodawców dla tej grupy osób. „Po co się angażować, skoro z tego mogą być nowe kłopoty. Mało to mamy kontroli w roku? Mało to płacimy mandatów za błędy pracowników? Lepiej nie…”. Paradoks polega na tym, że sama PIP aktywnie wspierała program aktywizacji osób niepełnosprawnych intelektualnie poprzez zaangażowanie w działalność popularyzatorską wśród pracodawców najbardziej doświadczonych inspektorów. Bywają też takie kontrole, których skutki uboczne są dalece pozytywne, wynikające nie tylko z samego przedmiotu kontroli. Mało tego! Tu pozytywnym bohaterem może stać się owiane złą sławą z twarzą „agenta Tomka” Centralne Biuro Antykorupcyjne, aczkolwiek w tym przypadku chyba bardziej właściwe jest słowo śledztwo czy postępowanie sprawdzające niż kontrola. Latem ubiegłego roku na skutek anonimowych donosów miałem bliskie kontakty z CBA (oraz prokuratorem, policją i innymi służbami). Wskutek wcześniejszych głośnych medialnie harców CBA, trudno sobie wyobrazić kontakt z przedstawicielami tego biura inaczej niż przez pryzmat gościa wyprowadzanego w kajdankach na oczach mediów i swoich pracowników. Po to, by być zwolnionym za jakiś czas z aresztu i zawieszonym w obowiązkach do czasu wyjaśnienia zarzutów (w praktyce to koniec kariery menedżerskiej w sektorze publicznym bez względu na winę lub niewinność). Tymczasem CBA, które mnie odwiedziło w siedzibie instytucji, miało twarz kulturalnej, acz stanowczej agentki, pod postacią której umówiło się ze mną w porze dogodnej dla mnie i poprosiło o przygotowanie precyzyjnie wskazanych dokumentów. Ich weryfikacja przez kolejne dni nie nosiła znamion polowania na czarownice, a odbywała się w klimacie rzeczowej dyskusji. Na czym polegał pozytywny skutek uboczny zaangażowania CBA? Obejmując kierownictwo instytucji rok wcześniej, zrewidowałem wiele dotychczasowych umów z kontrahentami, które w moim przekonaniu nie były zbyt korzystne dla firmy. Zaowocowało to odstąpieniem od części z nich, renegocjowaniem warunków, a nawet unieważnieniem jednego z przetargów przygotowanych przez brokera (z którym też się pożegnałem). Do tego zacząłem windykować długi wobec instytucji, o które wcześniej firma się nie upominała, mimo że prawo ją do tego obligowało. Wszystko to przysporzyło mi nie tylko wielu wrogów, ale i spowodowało przyrost namolnych „załatwiaczy”, pośredników, negocjatorów, reprezentantów itp., którzy przez prośby, groźby i „propozycje nie do odrzucenia” przekonywali mnie do odstąpienia od nowych porządków. Bliższe zainteresowanie się instytucją przez CBA spowodowało cudowny odpływ tego typu osób. Być może więc – w dobie publicznej debaty o sensie istnienia CBA –  warto rozważyć prewencyjne oddziaływanie takich służb? Każdy z menedżerów kultury instytucjonalnej ma swoje doświadczenia z wszelkimi podmiotami kontrolnymi, poczynając od rutynowych kontroli urzędników – przedstawicieli organizatora, na wyspecjalizowanych służbach kończąc. Powołując się na moje doświadczenia jak i moich kolegów i koleżanek po fachu wnioskuję, że o ile poprawia się jakość kontroli zarówno pod względem kultury jej przeprowadzania jak i poziomu merytorycznego, to jednak ich ilość i często bazowanie na sprzecznościach naszego prawa jak i jego różnych interpretacjach przez różne organy sprawia, że coraz trudniej jest menedżerom podejmować decyzje, bez uprzedniego ich rozeznania pod kątem prawnym i ewentualnych konsekwencji. Ma to nie tylko wpływ na szybkość podejmowania decyzji, ale także na niechęć szefów publicznych instytucji do realizowania inicjatyw niebanalnych, w których nikt jeszcze nie przetarł ścieżek. W tym też kontekście słowo „odwaga” ma trochę inny wymiar. Nie jest dziś bowiem sztuką podjąć się czegoś niebanalnego – sztuką jest uniknięcie ewentualnych konsekwencji, kiedy któryś z kontrolerów z jakichś powodów postanowi podreperować swoje statystyki. Stalinowskie „dajcie człowieka, paragraf się znajdzie” wciąż bywa stosowane. I to jest chyba największy negatywny skutek uboczny wszelkich kontroli w polskim systemie prawnym. Ewidentnie brakuje w nim elementu tzw. ludzkiego spojrzenia na esencję działania menedżerów publicznych instytucji kultury z punktu widzenia prawa w przypadku inicjatyw nie podlegających łatwym klasyfikacjom, o co w kulturze nietrudno. W czasie okupacji Warszawy podczas II Wojny Światowej po mieście krążył taki dowcip: pewnego dnia esesman przyłapał na gorącym uczynku młodego przemytnika granatów dla partyzantów. Młody zaczął błagać go o łaskę. Ów zgodził się pod warunkiem, jeśli ten odgadnie, które z oczu esesmana jest szklane. – lewe, panie oberleutnant. – mów, po czym to poznałeś?! – oj, panie oberleutnant, ono tak ludzko na mnie popatrzyło…   