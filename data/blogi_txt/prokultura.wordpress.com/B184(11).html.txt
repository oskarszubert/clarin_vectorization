“Bardzo ważne jest polepszenie komunikacji między poszczególnymi komórkami Instytutu, zwłaszcza zacieśnienie współpracy między komórkami programowymi a pozostałymi jednostkami – księgowością, działem zamówień publicznych, zespołem administracyjnym. Ważna jest też dobra współpraca zespołów muzeum, wydawnictwa, działu koncertowego, działu promocji, itd. Osoby tworzące Instytut sprawdziły się w czasie przygotowań i realizacji obszernego programu Roku Chopinowskiego. To bardzo kompetentny zespół. Teraz potrzeba wytyczenia jasnych celów działania i pewnych starań, by wszyscy się z nimi identyfikowali (podkreślenie autora). Próbuję już działać w tym kierunku. Niektóre dziedziny wymagają wsparcia silniejszego, na przykład działania promocyjne, potrzebne jest także zbliżenie prac na rzecz Konkursu Chopinowskiego i festiwalu “Chopin i jego Europa”. Jeśli chodzi o wizerunek zewnętrzny, szczególnie ważne są działania informacyjne. Zrealizowaliśmy już kilka nośnych medialnie projektów, mamy spore możliwości w tym zakresie. W Muzeum Fryderyka Chopina możemy pokazywać światu nasze osiągnięcia, ale też – na przykład – promujemy młodych pianistów. Podobny potencjał promocyjny mają festiwal “Chopin i jego Europa”, Konkurs Chopinowski czy program fonograficzny. Nie ukrywam, że zależy mi na tym, by informacje o działalności Instytutu pojawiły się w mediach. Niestety złe wiadomości przebijają się znacznie łatwiej niż dobre. Sytuacja kryzysowa w Instytucie zaważyła na jego wizerunku; to, co możemy zrobić od razu, to pokazać nasze osiągnięcia. W dalszej zaś perspektywie – liczonej w latach, i to wielu – nasze działania powinny zmniejszyć ryzyko powstawania sytuacji niekorzystnych i prowadzić do ustabilizowania się “marki” Instytutu.” Powyższy akapit jest częścią wypowiedzi Artura Szklenera, nowego dyrektora Narodowego Instytutu Fryderyka Chopina jakiej udzielił dwutygodnikowi „Ruch Muzyczny”. Zawarte jest w niej sedno i zarazem złożoność sztuki zarządzania skomplikowanymi instytucjami publicznymi mającymi upowszechniać i promować nasze dobra kultury po to, aby one promowały Polskę. O NIFCu było głośno w ubiegłym roku, kiedy to konflikt pomiędzy ówczesnym dyrektorem (menedżerem z branży elektronicznej) a jego zastępcą (uznanym twórcą festiwalu chopinowskiego), sparaliżował działalność tejże. Jak się okazuje, można jednak po menedżersku i zarazem z rozsądkiem podejść do zarządzania w kulturze. Wypowiedź nowego dyrektora NIFC świadczy o jego dużej dojrzałości menedżerskiej (chociaż jest równocześnie cenionym muzykologiem). Wiem, że niełatwo będzie to wszystko urzeczywistnić, zanim pojawią się liczne przeszkody natury obiektywnej. Niemniej sama świadomość posiadanych zasobów, tego co trzeba zrobić i w jakiej kolejności świadczy o tym, że za sterami tej jednej z najważniejszych polskich instytucji promocji muzyki stanęła właściwa osoba. Trzymajmy kciuki za powodzenie misji szefa tej misyjnej instytucji.   