W praktyce menedżera kultury nie ma chyba bardziej zajmującego aktu prawnego jak Prawo zamówień publicznych. Ustawa ta miała z założenia przeciwdziałać korupcyjnym nadużyciom i jednocześnie wspierać konkurencyjność przedsiębiorstw produkujących i świadczących usługi dla sektora publicznego. W rzeczywistości niezwykle sprzyja korupcji, jednocześnie komplikując pracę tym, którzy chcieliby rozsądnie gospodarować publicznym groszem i to nie tylko w sektorze kultury. O tym, jak dalece rozminęła się ona z intencjami ustawodawców świadczą niektóre szkolenia, na których pokładamy się ze śmiechu, kiedy to tzw. specjaliści uczą nas poruszania się po tym zawiłym mechanizmie prawnym do momentu, aż sami zaczynają się uczyć od nas, jak je skutecznie omijać, aby po prostu nie generować kolejnych kosztów i efektywnie zarządzać pieniędzmi podatnika. Każdy szef publicznej instytucji kultury, czy to teatru, biblioteki, galerii, filharmonii, domu kultury ma swoją opowieść na ten temat. Z okazji planowanej nowelizacji tego przedziwnego tworu prawnego, i ja pozwalam sobie dorzucić kilka przypadków ze swej praktyki, wchodzących do kanonu absurdów tej dziedziny. Kilka lat temu, obejmując kierownictwo katastrofalnie zadłużonego centrum kultury, przystałem na propozycję władz miejskich polegającą na wyemitowaniu lokalnych dukatów. Ich sprzedaż pozwoliłaby instytucji na odzyskanie płynności finansowej i odbicie się od dna. Szkopuł polegał na tym, że aby zarobić dla instytucji, należało szybko złożyć zamówienie w mennicy. W tamtym czasie była ona jedynym możliwym podmiotem mogącym zrealizować to zamówienie. Pzp jednak wymagało przeprowadzenia stosownego postępowania, które oczywiście mogła tylko mennica wygrać. To z kolei wymagało czasu, przy czym miesięczne opóźnienie zlecenia gwarantowało co najmniej kilkumiesięczne opóźnienie w emisji monet. Cały ten manewr stawiał pod znakiem zapytania powodzenie operacji – szybka emisja monet gwarantowała ich dobrą cenę na rynku numizmatycznym. Ponieważ czas naglił, a wykonawca mógł być tylko jeden, zaś intencje – o naiwności – miałem dobre (chodziło przecież o dobro publicznej instytucji kultury), szybko złożyłem zamówienie, dukaty lokalne zostały wyemitowane, zysk pozwolił instytucji wyjść z zapaści finansowej i już po roku wszystkie długi zostały spłacone. W nagrodę musiałem tłumaczyć się przed Rzecznikiem dyscypliny finansów publicznych, bo procedura przeprowadzona być powinna niezależnie od intencji i ostatecznego efektu. O tym, jak Pzp sprzyja konkurencji biznesowej, przekonałem się, kiedy pozyskałem z grantów środki finansowe na samochody użytkowe dla centrum kultury. Zgodnie z ustawą ogłosiłem przetarg, jednocześnie stosowne specyfikacje przesłałem mailem kilku okolicznym dilerom różnych marek. Wszak zamówienie na dwa samochody (bus i cargo) to nie byle co. Jakież było moje zdziwienie, kiedy nie wpłynęła żadna oferta! W drugim terminie było podobnie. W końcu mogąc już wybierać z wolnej ręki, udałem się do kilku dilerów negocjować oferty.  – To przetarg nie był ustawiony? – odpowiadali zdumieni dilerzy, kiedy ich zrugałem za nie przystąpienie do przetargu. Skoro już o samochodach mowa, to już w pierwszym tygodniu po objęciu kierownictwa obecnej instytucji, „wpłynęła” do podpisu dyrektora polisa ubezpieczeniowa na samochody firmowe, będąca zwieńczeniem postępowania przetargowego, jakie dla instytucji półtora miesiąca wcześniej przeprowadził ówczesny broker ubezpieczeniowy. Sęk w tym, że polisa opiewała na podejrzaną kwotę kilkudziesięciu tysięcy złotych, zaś sam przetarg nosił znamiona wykluczenia z postępowania powszechnie znane towarzystwa ubezpieczeniowe. Kiedy zatelefonowałem do kilku ubezpieczalni z pytaniem o kwotę ubezpieczenia tych samochodów poza konkursem, to ceny wahały się w okolicach kwot sześciokrotnie mniejszych. Cały ten przekręt był jednak zgodny z Pzp., a jakże. Całe szczęście, że to nieszczęsne prawo przewidywało możliwość odstąpienia od zawarcia tak niekorzystnych umów. Każda publiczna instytucja kultury posiada osobowość prawną, co pozwala jej stawać także po drugiej stronie barykady i w publicznych przetargach ubiegać się o zlecenia. Jak to wygląda w praktyce? W ubiegłym roku jako wojewódzki podmiot prowadzący aż 3 renomowane kina w Katowicach (w tym dwa dwusalowe), nie mogłem przystąpić do przetargu na zakup biletów kinowych z zakładowego funduszu świadczeń socjalnych urzędu miejskiego. Urzędnik odpowiedzialny za przetarg uznał, że startować w nim mogą tylko podmioty prowadzące kino o minimum trzech salach. Czym uzasadnić tak skonstruowaną specyfikację? Powyższe przypadki, to tylko przykładowy czubek góry lodowej wyzwań, jakie stawia przed kierującymi instytucjami kultury Prawo zamówień publicznych. Czy zawsze musimy zlecać prace remontowe wykonawcom najtańszym i drżeć, czy aby przypadkiem nie zbankrutują i opuszczą rozgrzebany plac budowy, tudzież których robotę nierzadko trzeba poprawiać? Jak wybrać do obsługi dobrych prawników? Jak zlecać duże prace grafikom? Jak uzasadnić wybór tych, a nie innych charakteryzatorów, kostiumologów, plastyków, informatyków, operatorów, montażystów itp. Czy wielkie gwiazdy zapraszane na koncerty koniecznie musimy upokarzać postępowaniami z wolnej ręki i zmuszać ich do podpisywania każdorazowo żenujących oświadczeń? Wreszcie jak zrealizować z funduszy publicznych sensowną promocję polskiej kultury za granicą? Tego prawo zamówień publicznych nie ułatwia, a wprost przeciwnie. Jest jednak nadzieja, że przynajmniej część tej gehenny zostanie nam odjęte. W lipcu rząd przyjął projekt założeń do nowelizacji Pzp, powodowany głównie naciskiem środowiska naukowców, którzy bez pardonu wskazali ustawę jako głównego hamulcowego badań naukowych. Tym razem także minister kultury trzymał rękę na pulsie i swoje trzy grosze do projektu nowelizacji wtrącił. Może nie jest to projekt marzeń składający się z postulatów, jakie od lat środowisko kultury składa na ręce kolejnych ministrów czy debatuje na kongresach, ale jakieś światełko w tunelu do normalności jest. Teraz projekt trafi pod obrady sejmu. Trzymajmy więc kciuki. W przeciwnym razie będziemy musieli przyjąć postawę pewnego wójta, który zapytany przez kontrolerów o powody nie stosowania Prawa zamówień publicznych w zarządzanej przez niego gminie odpowiedział:   – Droga pani, to prawo jakoś się w naszej gminie nie przyjęło.   