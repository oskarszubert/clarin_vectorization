Tygodnik „Polityka” ganiony był wielokrotnie przez branżę PR za jej oczernianie, wypaczanie istoty rzeczy public relations, wreszcie za deprecjonowanie samego terminu PR. Praktycznie rzecz zaczęła się od bulwersującego artykułu Agnieszki Rybak „Wybielamy, przyczerniamy” sprzed prawie 8 lat, w którym to branża została przedstawiona mnie więcej tak: „W tym fachu nie ma sentymentów. Granic nie do przekroczenia, chwytów niegodnych zastosowania. Nie ma zasad prostych i jasnych, których naruszenie pociągałoby za sobą jakiekolwiek konsekwencje. Mowa o branży public relations. Pojawiła się wraz z wolnym rynkiem i ciągle nie ma polskiej nazwy. Dorobiła się za to: złej sławy, niezdrowych wpływów w mediach i dużych pieniędzy”. Ten kontrowersyjny artykuł mocno poruszył wówczas środowisko PRowców mniej lub bardziej słusznie, „Polityka” zaś zyskała złą sławę w branży. Przez tych kilka lat na łamach tygodnika termin PR pojawiał się wielokrotnie – najczęściej w kontekście manipulacji, marketingu politycznego, wyborów i ogólnie szemranych interesów. Podobnie zresztą branża przedstawiana jest dziś w innych mediach. PRowcy to widzą, na kongresach branżowych zastanawiają się, dlaczego kojarzeni są ze „sprzedajnymi szmatami”. Sęk w tym, że nie ma tu zastosowania powiedzenie, iż „szewc bez butów chodzi”. Raczej to, że „PRoduct is not magic”. W ubiegłotygodniowym numerze „Polityki” temat powrócił w kolejnym wcieleniu, tym razem PR samorządowego w artykule Ryszardy Sochy „PR z PRL”. Branża przedstawiona jest nadal w kontekście hien, tym razem żerujących na próżności samorządowców, którzy w dobie kryzysu nie szczędzą środków na promocję wyimaginowanych wizerunków swych miast, jednocześnie ukrywając w tych wydatkach część budżetów na własne kampanie wyborcze. Odnoszę wrażenie, że tym razem branża aż tak mocno poruszona nie została. Owszem, parę głosów branżowych wypowiedzianych cichutko przy kolacji pod nosem, kilka drobnych postów w blogosferze i w zasadzie chyba tyle. Czyżby artykuł był tak celny, czy już nikt nie zwraca uwagi na PRowe krucjaty „Polityki”? Obawiam się, że jednak to pierwsze. Pisałem o podobnym trendzie dwa lata temu na łamach „Style”, gdzie odnosiłem się również do strategii promocyjnej mojego miasta i udziału w niej zewnętrznej firmy, której eksperci nawet nie pokusili się nawet na mały spacer po mieście i jego różnych zakamarkach, zostawiając po sobie (za ciężkie pieniądze oczywiście) stek bzdur i wadliwy system identyfikacji wizualnej, który miasto uparcie stosuje do dziś. Czytając artykuł Pani Sochy ze smutkiem stwierdzam, że sprawy zaszły jeszcze dalej, w kierunku nachalnej propagandy osiągnięć (?) lokalnych kacyków. Wydaje mi się, że nie ma w nim przesady. Pozostaje wobec tego pytanie: czy jest sens pracować na rzecz zmiany fatalnego wizerunku PR, czy poszukać innego terminu dla tych, którzy na co dzień parają się komunikowaniem, tłumaczeniem poszczególnym grupom interesariuszy posunięć władz samorządowych (trzymam się już tej konkretnej dziedziny), budowaniem i utrzymywaniem dobrych relacji ze społecznościami, przekonywaniem do wyrażenia zgody na budowę spalarni śmieci, tudzież budowę elektrowni jądrowej. A może warto zastanowić się nad nową nazwą dla profesjonalnego PR, która w pełni będzie oddawać termin „relacje publiczne” i „sztukę komunikowania”? Pozwoliłoby to jasno oddzielić rzemieślników i fachowców od całej hochsztaplerki zajmującej się kreowaniem bądź niszczeniem wizerunków oderwanych od rzeczywistości. Termin PR, z PRowego punktu widzenia zdeprecjonował się na tyle, że lepiej go porzucić niż przywracać mu właściwą rangę. Tym bardziej, że jeszcze w najbliższej dekadzie branża zrobi wiele, aby dowieść, że można go zdeprecjonować jeszcze bardziej. Przy okazji nieźle na tym zarabiając. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 