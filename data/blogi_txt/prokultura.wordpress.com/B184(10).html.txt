W dawnych czasach, kiedy artystą tytułowano adepta studiów wyższych odpowiedniej specjalności artystycznej wyposażonego obowiązkowo w etat w którymś z państwowych przybytków sztuki, etatowi animatorzy kultury w okolicach końcówki maja (najczęściej 24 lub 27) obchodzili swoje święto. W tych czasach zresztą każdy słuszny zawód miał dzień swojego święta. Dziś artyści specjalizujący się w sztuce współczesnej, w tym szczególnym dla animatorów dniu domagają się od rządu uregulowania ich zawodu. Kiedyś „poeci nie zjawiali się przypadkiem… odchodzili kiedy się wypełniły dni…”. Obecnie podkreślają swą rolę w budowaniu kapitału społecznego, działają na wolnym rynku jak przedsiębiorcy, chcą żyć ze swej pracy, płacić składki i podatki ze swych nieregularnych zarobków i móc korzystać z dobrodziejstw polskiego systemu ubezpieczeń społecznych. Mimo że żądania te są niewygórowane, domagają się tego poprzez strajk.          Nie byłoby w tym niczego szczególnego (o strajkach w kulturze już tu pisałem), gdyby nie to, że strajk twórców dóbr kultury wykonywany jest rękami w większości publicznych instytucji upowszechniania sztuki. Tego dnia podwoje wielu z nich dla klientów są zamknięte. Za tę formę żądań artystów ukarano więc niewinnych ludzi, a dokładnie niewielką jak na skalę narodu garstkę, która ma jeszcze tyle samozaparcia, aby w nobliwych instytucjach prezentujących sztukę bywać. No, ale cóż – widocznie sektor kultury dostosowuje się do praw rynku – skoro kolejarze w swych żądaniach uprzykrzają życie pasażerom jeszcze bardziej niż codziennie, mogą też i artyści utrudniać dostęp do swych dzieł tej publiczności, dla której coś znaczą. Z okazji święta działacza kultury życzę więc artystom spełnienia postulatów w drodze dialogu, zamiast strajku. Strajk w dzisiejszych realiach funkcjonowania sektora kultury to najlepsza droga do osiągnięcia statusu artysty niezależnego, czyli takiego, na którym nikomu nie zależy… Niestety, to żelazna reguła rynku, która działa z zadziwiającą precyzją.   