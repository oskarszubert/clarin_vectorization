„Osoba na tak wysokim stanowisku nie może być tylko „zakręconym” muzealnikiem, który nie zważa na to, jak jest odbierany jego przekaz. Musi się wykazywać pewnym zmysłem politycznym…” Powyższy cytat jest autentyczną publiczną wypowiedzią w największej regionalnej gazecie najważniejszego reprezentanta samorządu wojewódzkiego względem dyrektora publicznej instytucji kultury, jaką jest muzeum rejestrowe (współprowadzone równocześnie przez ministra kultury). W artykule tym jest więcej emocjonalnych odniesień do braku „zmysłu politycznego” dyrektora oraz zapowiedź marszałka ustanawiająca kogoś w rodzaju politycznego komisarza nad dyrektorem muzeum, który będzie czuwał nad tym, aby muzeum realizowało programową linię partii, zwaną polską racją stanu. Nie… nie piszę o zamierzchłych czasach słusznie minionych. Piszę o Muzeum Śląskim i jak najbardziej aktualnej (ciągnącej się od pół roku) medialnej awanturze na temat założeń scenariusza do stałej wystawy (jednej z sześciu wystaw stałych w nowobudowanym gmachu muzeum) poświęconej historii Górnego Śląska, która rzekomo godzi w interes polskiej racji stanu i jest zbyt proniemiecka. Oczywiście tak nie jest – jako członek rady programowej muzeum zapoznałem się dogłębnie z wszelkimi dokumentami i przyglądam się tej awanturze będąc blisko niemalże wszystkich jej aspektów. Każdy, kto interesuje się historią regionu – mimo braku edukacji regionalnej – bądź obcuje chociażby z literaturą poruszająca górnośląską problematykę powinien być doskonale zorientowany w zawiłych losach tej części świata. Nie wyklucza to oczywiście różnicy zdań, poglądów i konieczności prowadzenia publicznej debaty na ten temat. Jednakże nie o debatę i poglądy tutaj chodzi, dlatego też pomijam w niniejszym poście dywagacje na temat argumentacji adwersarzy i obrońców koncepcji. Zresztą konkurs został rozstrzygnięty zgodnie z prawem przez jurorów, których nazwiska dostępne są na stronie internetowej muzeum. Zwycięski projekt został pozytywnie przyjęty przez obie strony barykady, ale emocji to nie wyciszyło. W gruncie rzeczy idzie nie tyle o ideologię, polską rację stanu i merytoryczną jakość wystawy, co o konieczność osadzenia na stanowisku dyrektora muzeum człowieka ze zmysłem politycznym, z którym będzie się można łatwo porozumieć co do obsadzenia nowych kilkudziesięciu etatów, jakie w nowym gmachu muzeum – zgodnie z jego koncepcją – muszą powstać. Z punktu widzenia mizerii politycznej miejscowych elit jest to niezwykła gratka, jakiej nie można przepuścić. Upływająca kadencja dyrektora to znakomita okazja do obsadzenia stanowiska człowiekiem swoim. Sęk w tym, że Leszek Jodliński (w trakcie otwartego przewodu doktorskiego) – obecny dyrektor Muzeum Śląskiego, jest znakomitym menadżerem kultury i wykształconym muzealnikiem w jednym, absolwentem renomowanych uczelni, stypendystą wielu zagranicznych fundacji i programów międzynarodowych, biegle posługującym się kilkoma językami. Świetnie orientującym w ekonomicznych i prawnych meandrach zarządzania kulturą. Do tego stoją za nim efekty pracy ostatnich pięciu lat: o muzeum mówi się często i głośno w kontekście jego merytorycznych projektów, dynamicznie wzrasta frekwencja publiczności, liczne publikacje łączą wartość merytoryczną , popularyzatorską i edytorską, co przekłada się na znaczny wzrost – UWAGA! – sprzedaży wydawnictw, pomimo ich stosunkowo wysokiej ceny. Muzeum pozyskuje nowe eksponaty i zyskało zaufanie wielu ludzi, którzy swe skarby niegdyś chowali w kufrach, a dziś nie boją się ich oddać na muzealną ekspozycję. Oprócz tego dyrektor sprawnie zarządza olbrzymią i skomplikowaną inwestycją budowy nowego gmachu muzeum i związaną  z tym koncepcją reorganizacji instytucji. Są to imponujące osiągnięcia zważywszy, że  niełatwo jest wprowadzać zmiany w instytucji ukształtowanej przez minione dekady i ustrój polityczny, którego duch wciąż obecny jest w mentalności części zespołu. Taki ktoś w przejrzystym konkursie na wspomniane stanowisko menedżerskie jest niezwykle trudnym przeciwnikiem i niełatwo miejscowym politykom znaleźć kogoś równie godnego, kto zechciałby stanąć w szranki z Jodlińskim. Jak zatem wytłumaczyć opinii publicznej, że gorszy pieniądz nagle wyparł pieniądz lepszy? Najlepiej poprzez zdyskredytowanie konkurenta w oczach owej opinii publicznej. Stąd właśnie opcja publicznego przypięcia obecnemu dyrektorowi łatki osoby szkodzącej polskiej racji stanu. W myśl stalinowskiej zasady „dajcie człowieka, paragraf się znajdzie”, pretekstem stały się założenia do scenariusza wspomnianej wystawy, która – o paradoksie! – powstała z inicjatywy samego Jodlińskiego, jako że pierwotna koncepcja muzeum przewidywała w tym miejscu istnienie wystawy malarstwa zachodnioeuropejskiego, którego muzeum nie posiada. Zamiast czarnego PR-u, postawiono na jego wyższą formę (nazwijmy ją umownie). Bezpardonowe i bezprecedensowe zdyskredytowanie człowieka, poprzez medialny lincz na szefie tej instytucji. Przy okazji – jak to zwykle w takim wypadku bywa – swoje postanowili upiec „dyżurni publicyści”, komentatorzy, lokalne autorytety przeróżnego autoramentu, kandydaci na trybunów ludu, potencjalni aplikanci do pracy w muzeum i oczywiście zdeklarowani wrogowie dyrektora, których ma wielu zarówno w szeregach swoich pracowników jak i w kręgach lokalnej polityki. Zyskują także lokalne media, zwłaszcza te, które mocno stabloidyzowały temat, przez co wszelkiej maści brednie wypierają w lokalnych mediach wyważone głosy i rzeczową polemikę. Jednak liczba czytelników rośnie. Stąd, na pół roku przed upływem kadencji dyrektora, rozpoczęła się medialna histeria na temat wystawy i samego dyrektora muzeum, która w krótkim czasie przerodziła się w medialną jatkę, gdzie prawda historyczna, wiedza, rzetelność faktograficzna i – co najsmutniejsze – prawo, poszczególni aktorzy tej awantury za nic mają. Obserwuję Jodlińskiego, jak z biegiem czasu staje się coraz bardziej słaby i samotny w walce z tym żywiołem. Poza medialną histerią, która mogłaby stać się świetnym mechanizmem promocji nowej wystawy jak i samego nowootwartego muzeum, miała miejsce bezprawna polityczna ingerencja w autonomię funkcjonowania instytucji kultury. „Wkręcony” mimo woli w całą tę sprawę ówczesny marszałek województwa ustanowił pełnomocnika do zarządzania muzeum w zakresie przygotowania wspomnianej wystawy, co okazało się w świetle polskiego prawa nielegalne. Ów namiestnik – wbrew prawu – usiłował wejść na obrady sądu konkursowego. Zgodnie z prawem nie został przez Jodlińskiego na nie wpuszczony, co zostało poczytane jako bezczelne sprzeniewierzenie się dyrektora woli władz województwa. I nic tu nie zmieniła aprobata ministerstwa kultury, które w swej opinii prawnej poparło dyrektora muzeum, nazywając nawet jego decyzję przejawem odpowiedzialności. Postępowanie Jodlińskiego w zgodzie z prawem nie uchroniło go od publicznych zarzutów łamania prawa, w obronie którego stanął. Parę dni temu radny sejmiku śląskiego, podkreślający publicznie, że jest  prawnikiem, na ogólnopolskiej antenie TVP Info w programie Jana Pospieszalskiego „Bliżej” wraz z nielegalnym „namiestnikiem”, cenionym publicystą Piotrem Semką jak i samym prowadzącym program, bez cienia żenady zarzucali mu łamanie prawa. Dostrzegam tu analogię z jatką medialną i linczem, jaki odbył się na pilocie prezydenckiego Tu-154, (Grzegorzu Pietruczuku), gdy ten 12.08.2008 roku zgodnie z zakresem swej odpowiedzialności, w zgodzie  z literą prawa i w trosce o bezpieczeństwo swoich pasażerów odmówił prezydentowi wykonania niezaplanowanego wcześniej lotu do objętego wówczas wojną Tbilisi. Sprawa ta przeszła do historii jako incydent gruziński, zaś brak wniosków z tej historii zakończył się tragicznie niespełna dwa lata później w Smoleńsku. * * * Po dwudziestu latach od upadku komunizmu i ponad dekadzie od ustanowienia instytucji kultury poprzez nadanie im osobowości prawnej, sprawność menedżerska i merytoryczna w zakresie zarządzania instytucją kultury nie należy do kryterium oceny pracy dyrektora publicznej instytucji kultury. Także w kontekście udzielenia mu mandatu zaufania do kontynuowania swej pracy w kolejnej kadencji. Chcąc zarządzać instytucją zgodnie z prawem i nie dopuszczać politykierów wszelkiej maści do ingerencji w sprawy merytoryczne instytucji kultury, która z mocy prawa posiada autonomiczność w tym zakresie,  należy wykazać się nie tylko odwagą i silną odpornością psychiczną. Najważniejsze jest już na starcie pogodzenie się ze świadomością, że determinacja co do wprowadzenia zasad nowoczesnego zarządzania w instytucji wykluczającego ingerencje przedstawicieli organów nadrzędnych wiązać się będzie z kłopotami, z jakimi obecnie zmaga się dyrektor Muzeum Śląskiego. I najważniejsze – jeśli już o świadomości mowa – trzeba być przygotowanym na to, że brak podziękowań za pracę (często przekraczającą 12 godzin na dobę) będzie najłagodniejszą formą rozstania się samorządu z menedżerem. O ile w kontekście dostępności wszelkich narzędzi do publicznego dyskredytowania człowieka bez względu na jego dorobek, wykształcenie i wartość ktoś z samorządowych mocodawców zechce jeszcze w ten staromodny sposób pożegnać się z dyrektorem. Można powiedzieć, że w sumie jest śmiesznie. Ale – cytując Edwarda Dziewońskiego – kiedy jest tylko śmiesznie, to zaczyna być niewesoło. Dlatego też, niejako w ramach antidotum na panoszące się trendy, w kolejnych postach postaram się reaktywować „Kącik dobrych przypadków”. Mam nadzieję, że i Muzeum Śląskie za jakiś czas w nim zagości, ku powszechnej zgodzie obecnych stron konfliktu. Share this:SharePrintEmailGoogleFacebookTwitterDodaj do ulubionych:Lubię Wczytywanie...  Related 