Temat kreatywnego psucia słitfoci jakoś nie chce nas opuścić. Pojawiły się właśnie nowe twórcze możliwości wyróżnienia się na Instagramie.       Co zrobić, gdy twoja kreatywna pionowa słitfocia wydaje ci się absolutnie wybitna w całości i nie chcesz uronić ani pikselka podczas jej publikacji na Instagramie? Jest na to rada - specjalistyczne oprogramowanie na iPhona, które pozwala nie tylko przekazać potomnym swój nieprzycięty dorobek, ale również wyłamać się z instagramowego mainstreamu i uwolnić od dyktatury kwadratu.  Dzięki programowi Squaready można uczynić rzecz niewyobrażalną - umieszczać na Instagramie prostokątne fotki, budząc tym zazdrość innych profesjonalistów i podziw laików. ŁAŁ! Pionowe zdjęcie!  Gdybym chciał być złośliwy, to powiedziałbym poetycko, że Squaready nada nowe ramy twojej kreatywności (o ile za kreatywne można uznać wciśnięcie prostokątnej fotki w kwadratową ramkę i dodanie białych pasków po bokach dla wypełnienia formatu). Ale nie jestem złośliwy i nie mam dziś poetyckiego natchnienia, więc nie powiem...  To jednak nie koniec. Dla tych, którzy chcą uchodzić za skrajnie awangardowych twórców, szokujących swoją innowacyjnością i nie poddających się mainstreamowym szablonom, powstało parę innych programików, oferujących absolutnie niemainstreamowe szablony w kształcie kolistym i owalnym. Jestem pod ogromnym wrażeniem tych najnowszych osiągnięć techniki fotograficznej i przewiduję w najbliższym czasie renesans Instagrama, gdy wszyscy kreatywni słitfociarze będą przerabiać całe swoje portfolio na epickie okrągłe ramki. Życzę nieograniczonej kreatywności...  Źródło i fotki: Cult of Mac CHCESZ BYĆ NA BIEŻĄCO? DOŁĄCZ DO APPLEFOBII! 