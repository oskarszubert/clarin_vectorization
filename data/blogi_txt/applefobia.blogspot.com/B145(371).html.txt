Pisałem już niedawno o patencie Apple na ustawianie mebli w sklepie, ale przybyły nowe, wielce intrygujące szczegóły tego epokowego dokumentu, którymi po prostu muszę się z wami podzielić, bo inaczej nie zasnę...      Pełna treść patentu nie pozostawia żadnych wątpliwości, że jeśli macie jakiś sklep albo lokal gastronomiczny i jeśli urządziliście go w normalny sposób, zamiast użyć skrzynek po burakach, smolnych pochodni, tyczek od grochu, worków po nawozach, płyty pilśniowej i arrasów wawelskich, to macie kompletnie przes.ane. Zaraz odwiedzą was prawnicy z Cupertino w czarnej wołdze.  Apple właśnie dostało patent na tak unikalne, przełomowe i innowacyjne cechy sklepu jak:  szklana witryna sklepu kwadratowe lampy na suficie półki w ścianach prostokątne stoły ustawione równolegle do ścian lada barowa ze stołkami telewizory zamontowane na ścianie  Oczywiście nie mam żadnych wątpliwości, że nikt inny, tylko Apple, jako pierwsze na świecie wpadło na takie rozwiązanie i zupełnie słusznie zastrzegło je dla siebie. A konkurencja będzie teraz musiała handlować komputerami i telefonami na składanych łóżkach rozłożonych na chodniku.  Natomiast w geście wyjątkowej wspaniałomyślności i w trosce o dobro najuboższych, Apple nie opatentowało jeszcze ogólnej koncepcji ścian i podłogi. Łaskawcy... Ale do czasu. Jak im akcje spadną poniżej 100 dolców, to i wezmą się i za to.  Wiem, że mi nie wierzycie. Ja sam nie mogłem uwierzyć, dopóki borsuk z całej siły nie uszczypnął mnie w d.pę szczypcami do ściągania izolacji i nie pokazał brudnym pazurem stosownych fragmentów dokumentu. Zresztą sami sobie kliknijcie w poniższą rycinę i sprawdźcie.       A zatem wiemy już, co wolno Apple i jak nie można urządzać żadnego innego sklepu i lokalu poza Apple Store. Oczywiście w tym miejscu zapytacie - jak żyć? Jak ustawić meble i z czego zrobić witrynę, żeby nie popaść w konflikt z prawem?  Jeśli mogę coś zasugerować, to proponuję użycie wikliny, surowego płótna, skór zwierzęcych oraz glinianych, ręczne robionych wykończeń. No i koniecznie trzeba zerwać z nawykami do symetrii i kąta prostego. Koniec z poziomicą i murarskim pionem.  Ale to nie koniec świata. Nie musicie w celu zmiany wystroju zamawiać profesjonalnego dekoratora wnętrz w liliowym szaliczku, kwadratowych okularkach i z MacBookiem pod wydepilowaną pachą. Aby nie naruszyć patentu Apple, możecie swój sklep przemeblować tak:          Na przykład przy pomocy samochodu... Źródła: Cult of Mac, Patently Apple 