Jeśli ktoś z was odrobinę się zagapił i jakimś cudem nie widział jeszcze noworocznego szlagieru pt. "Kevin sam w domu", to dzięki szczodrobliwości Apple ma jedyną okazję, aby zapoznać się z tym wybitnym dziełem filmowym.  W ramach akcji czyszczenia magazynów iTunes Store z pajęczyn, mchu i pleśni, nazwanej w tym roku "12 Days of Gitfs", Apple przygotowało dla swoich fanów wyjątkowo atrakcyjny prezent, który powinien znaleźć się w filmotece każdego fanboja.  Wszyscy infantylni miłośnicy talentu niejakiego Makulaja Kulkina (czy jakoś tak...) z dostępem do iTunes mogą teraz całkiem za darmo z zapartym tchem obejrzeć poruszającą historię społecznego półsieroty, który z powodu durnoty rodziców spędził Święta sam w pustym domu, w dodatku bez iPhona czy iPada. Film, podobnie jak inne nowości z App Store, pochodzi zaledwie 1990 roku, więc emocjom i zaskoczeniom przy oglądaniu zapewne nie będzie granic.  Podobno w przyszłym roku, w ramach akcji "12 Days of Gifts" szykują się jeszcze większe atrakcje. Apple będzie rozdawać kartony po MacBookach z refurbishingu, gry na kartridżach do Atari i odbitki ksero z przemówieniem Steva Jobsa z 1979 roku... 