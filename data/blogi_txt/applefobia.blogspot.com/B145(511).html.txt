Wszystko wskazuje na to, że jedyną organizacją (poza honorowym przedstawicielstwem Mensy w Łososinie Górnej), w jakiej miłośnicy gadżetów Apple odnajdują sens życia, jest nieustanna, kompulsywna organizacja niezliczonego bogactwa zgromadzonych przejściówek, kabelków i innych protez, niezbędnych do funkcjonowania iPada czy iPhona...  Do takiego wniosku doszedłem po natrafieniu na portalu Cult of Mac na artykuł opisujący nowy, niezwykle sprytny sposób na przenoszenie przejściówek do iPada. Ten sposób nazywa się Smart Cargo i jest ameliniowym zasobnikiem doczepianym do równie sprytnej pokrywki na iPada, czyli do słynnej Smart Cover. Z bliska wygląda to i działa mniej więcej tak:            Aby zawczasu zmiażdżyć ewentualną krytykę, hejterskie szyderstwa i pojawiające się czasem przebłyski zdrowego rozsądku podpowiadające, że lepiej jest mieć płaski i lekki tablet, autorzy Smart Cargo mają dla wszystkich wątpiących w genialność tego akcesorium argument nie do pobicia - noszenie protez do iPada w Smart Cargo jest po prostu bardziej "smart", czego niezbitym dowodem jest poniższa rycina...       Noszenie iPada z doczepionym ciężkim ameliniowym klockiem pełnym przesypującej się w środku i hałasującej zawartości... Prawda, że to sprytne? Nie wiem jak wy, ale ja od razu dałem się przekonać. Zupełnie inną sprawą jest to, co według twórców Smart Cargo przeciętny ajpadziarz powinien ze sobą nosić, żeby zapewnić iPadowi funkcjonalność na poziomie tabletu z Biedronki. Co my tu mamy...          Otóż, jeśli mnie oczy nie mylą, to mamy tu kompletnie bezsensowny zestaw przejściówek Lightning- Dock / Dock-USB oraz Lightning / SD Card Reader, co wyraźnie świadczy o tym, że w rezerwacie Apple wyposażenie tabletu bezpośrednio w gniazdko USB i slot na karty pamięci wciąż jest poza zasięgiem tamtejszej techniki. Coś mi w dodatku podpowiada, że duże karty są już passe...  A jako ciekawostkę należy dodać, że obie prezentowane na powyższych rycinach karty SD wyposażone są w funkcję WiFi. Chyba nigdy nie zrozumiem logiki panującej w rezerwacie. Tyle przejściówek po to, żeby dublować standard łączności fabrycznie wbudowany w każdego iPada? 