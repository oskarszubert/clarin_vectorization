MacWorld to impreza z wieloletnią tradycją. Prawie jak Wyścig Pokoju. Fanboje kochają MacWorld i wcale się nie dziwię, bo na tym odpustowym targowisku można znaleźć to wszystko, czego brakuje urządzeniom Apple. MacWorld to emanacja ukrytych fanbojskich pragnień i marzeń, skryta w stertach kolorowego badziewia.      Zastanawiające jest to, że głosząc teorię o doskonałości, perfekcji i funkcjonalności urządzeń Apple, fanboje tak chętnie gnają, klepiąc się piętami w pośladki, na MacWorld, aby tam zaopatrzyć się w protezy tego, czego Apple samo nie raczyło lub nie potrafiło zaoferować w swoich produktach.  Nie inaczej było i w tym roku. Przykład? Proszę bardzo. W propagowanej przez Apple erze ekranów dotykowych, magicznych gestów i cudownych, patentowanych szklanych gładzików, ranking na najlepsze akcesorium do Maka wygrała... proteza myszy.   Starzy wyjadacze, redaktorzy Cult of Mac, uznali że horrendalnie droga, klockowata przystawka do iPhona o nazwie Mauz, symulująca mysz z rolką i programowanymi przyciskami to najbardziej coolerska rzecz, jaką można podłączyć do Maka.       Zanim zapytacie, jak można się jarać mizianiem spoconą łapą po rozgrzanym szkle i kanciastych krawędziach, przy okazji niszcząc iPhona szuraniem po stole, to pomyślcie, że od 1976 roku makjuzerów nie spotkało nic lepszego - począwszy od jakichś kanciastych i okrągłych jednoprzyciskowych wynalazków... ... aż po nieszczęsną Magic Mouse, w której trzeba zmieniać baterie częściej niż w Melexie wożącym wycieczki po Krakowie. No i jak tu się dziwić, że macochiści fascynują się myszką z rolką i programowanymi klawiszami? Ci biedacy nigdy nie dostali od Apple porządnej myszki. To nic, że ten nowy wynalazek ciężko obsługiwać bezwzrokowo i że żywotność takiej myszy wynosi tyle co czas pracy iPhona. Ważne, że jest stajlowo, nie trzeba wystawiać nosa poza rezerwat i można udawać, że nie ma takiej marki jak Logitech...  O tej, pożal się Boże, myszy już pisałem dokładniej, więc możecie sobie doczytać, że obsługuje jakieś tam magiczne gesty i robi inne rzeczy. Ale sam fakt, że makjuzerom - gotowym wszak własną piersią bronić tezy o wyjątkowym komforcie pracy na trackpadzie, wciąż tak daje się we znaki brak zwykłej myszki, o czymś chyba świadczy.  No cóż, jeśli w tym roku to był najlepszy i najciekawszy gadżet do Maka na MacWorld 2013, to ja wolę nie myśleć całej reszcie. Dlatego też opiszę inne eksponaty bez myślenia. Spodziewajcie się kolejnych artykułów... 