Wreszcie ktoś wpadł na pomysł, jak zapewnić posiadaczom iPhonów spokojny sen i bezpieczne wieczorne przechadzki po lokalnym parku w celu nawiązywania kontaktów z ciekawymi ludźmi...  Jeśli nieustannie drżysz z obsesyjnego lęku, że ktoś nastaje na twoją cherlawą cielesność, czujesz, że ktoś dybie na dziewiczą cnotę wstydliwie upchaną w ciasnych rurkach, albo przeczuwasz, że jakiś brutal w kominiarce czyha w ciemnym zaułku, aby pozbawić cię osobistego majątku, odzieżowych ruchomości albo samego iPhona - to Yellow Jacket jest właśnie dla ciebie!  Jeśli ktoś śmieje się z ciebie w szatni po squashu, pluje ci ukradkiem do sushi, przechwala się w męskiej toalecie swoim wielkim Samsungiem albo kpi z fotek twojego syjamskiego kota na Instagramie - Yellow Jacket jest właśnie dla ciebie! Broń się! Yellow Jacket to obudowa do iPhona z wbudowanym paralizatorem- niespodzianką, zdolnym porazić napastnika, natręta lub każdego innego niegodziwca prądem o napięciu kilkuset tysięcy Volt. A w razie czego, gdy zawiedzie bateria, może posłużyć jako poręczna broń ręczna o masie granatu RPG-43 do obtłukiwania mózgoczaszki. Trzeba mieć jaja ze stali i nerwy z tytanu, żeby nosić coś takiego przy sobie w ciasnych rurkach. Strach kucnąć i zawiązać bucik od Lacosty. Ale co tam... Niech ten filmik zastąpi tysiące słów...       Źródło: Antyweb 