Regularne pisanie o problemach iPhona z zegarem, budzikiem czy kalendarzem podczas każdej zmiany czasu stało się na Applefobii nową świecką tradycją. Nie inaczej jest i tym razem, bowiem tegoroczne przejście na czas zimowy jak zwykle wywołało w urządzeniach Apple nowe perturbacje...  Według doniesień zagranicznych mediów, użytkownicy najlepszych produktów na Ziemi, pracujących pod kontrolą Najbardziej Zaawansowanego Systemu Operacyjnego Świata, doświadczają bardzo osobliwych zachowań kalendarza, związanych z kontinuum czasoprzestrzennym. To nie przypadek - to sukces. Dzięki heroicznym staraniom o innowacyjność swoich produktów oraz nieposkromionej ambicji, aby ukryć w nich jak najwięcej nowych, niepowtarzalnych i zaskakujących funkcji, Apple wreszcie dopięło swego. Geniuszom z Cupertino udało się stworzyć machinę czasu, pracującą pod kontrolą iOS 7.  Jak wynika z poniższych rycin, iPhony i iPady to rzeczywiście niezwykłe urządzenia. Apple, jako pierwsze na świecie, właśnie opanowało technologię manipulowania czasem. Dzięki temu w systemowym kalendarzu iOS 7 możemy odkryć, że godzina 11:40 znajduje się gdzieś pomiędzy 12:00 a 13:00, zaś godzina 7:58 może bez większych problemów być o tej samej porze co 8:58...     Nie mam pojęcia, jak udało im się tego dokonać, ale faktem jest, że geniusze z Cupertino prześcignęli konkurencję o całą epokę i wytyczyli nowe trendy w rozwoju oprogramowania do manipulowania czasem. Zapewne zawstydzeni programiści Google gorączkowo pracują teraz nad tym, żeby w kalendarzu Androida można było przesunąć czas choćby o marne parę minut, ale myślę, że bez stosownego know-how są skazani na sromotną porażkę. Apple było bezapelacyjnie pierwsze i podobno - korzystając właśnie ze swojego innowacyjnego kalendarza - złożyło wniosek patentowy na machinę czasu w iOS 7 już w 1867 roku.  Problemy ze zmianą czasu to tradycyjna, firmowa usterka iGadżetów Apple. Piszę o tym na Applefobii już od trzech lat. I tak się zastanawiam, jak długo największa technologiczna firma świata będzie bezradna wobec błędów we własnym systemie, nękających userów iOS regularnie przy każdej zmianie czasu czy nadejściu Nowego Roku.  Słyszałem w którejś z reklam Apple, że iOS 7 jest stworzonym od podstaw i niezwykle dopracowanym systemem. Taa... Z dzisiejszej historii z kalendarzem wynika, że nic się nie zmieniło, a iOS 7 to tylko oczojebna nakładka na stare błędy, bugi i usterki, wlokące się za iOS-em już od pierwszych jego wersji. No, chyba że uznamy, iż programistom Apple udało się całkiem od nowa, innowacyjnie i przełomowo "stworzyć i dopracować" tę samą usterkę...   Obrazek: Apple Insider   CHCESZ BYĆ NA BIEŻĄCO? DOŁĄCZ DO APPLEFOBII! 