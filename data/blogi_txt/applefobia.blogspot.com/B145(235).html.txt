Wreszcie wyjaśniły się dwie palące kwestie, dotyczące Maka Pro. Jedną z nich jest data premiery, a drugą - poważne wątpliwości fachowców co do ryzyka przegrzewania się komputera zapakowanego w obudowę wielkości termosu.       Apple zapowiedziało premierę Maka Pro "później w tym roku", i jak wynika z różnych przecieków, będą to raczej miesiące zimowe, gdy temperatura pracy Maka będzie odbierana jako zaleta i duża oszczędność na ogrzewaniu szklano-aluminiowych hipsterskich apartamentów. Natomiast na ciepłe miesiące, gdy pracująca na pełnych obrotach wentylacja Maka mogłaby powodować lokalne trąby powietrzne i wciąganie drobnych zwierząt domowych, Apple planuje premierę dedykowanego modułu chłodzącego iFreeze, przygotowanego we współpracy z firmą Ferrari, którą z Apple łączą bardzo bliskie związki - zarówno biznesowe, jak i towarzyskie.  Konstrukcja iFreeze ma być oparta na odpowiednio przerobionych intercoolerach, pochodzących z samochodów Ferrari po wypadkach refurbishingu, a agregat o mocy 7000W będzie zapewniał stały dopływ schłodzonego powietrza do kanału wentylacyjnego Maka, obniżając jego temperaturę pracy do zaledwie 92 stopni Celsjusza.  Ten piękny, idealnie ze sobą współgrający komplet zaawansowanych technologicznie urządzeń powinien stać się ozdobą każdego wysmakowanego wnętrza. Oczywiście pod warunkiem przymocowania wszystkich luźnych przedmiotów do podłoża i pracy z fryzurą ułożoną na mocnym żelu.  Nierozwiązanym jeszcze problemem technicznym jest zasilanie i chłodzenie samego intercoolera. Nie każdy lokal jest wyposażony w tzw. "siłę". Na szczęście z plotek wynika, że razem z iFreeze w sprzedaży mają się pojawić również wydajne agregaty prądotwórcze i specjalnie profilowane, pasujące do całości pojemniki na lód...    CHCESZ BYĆ NA BIEŻĄCO? DOŁĄCZ DO APPLEFOBII! 