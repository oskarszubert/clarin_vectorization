Nasz dział "Zrób to sam" pięknie się rozrasta. Dziś dowiemy się, jak za skromne 170 zł dołożyć dodatkowy dysk do iMaka. Uwaga dla niezorientowanych w światowych trendach - w cenie nie ma dysku...       Na Allegro pojawiła się właśnie aukcja, oferująca makjuzerom profesjonalny zestaw narzędzi, niezbędnych do rozbudowy iMaka o drugi dysk. Jak wiemy, iMac to nie jest zwyczajny dekstop, więc nie dziwcie się, że trzeba zapłacić 170 zł za wyjątkową przyjemność jego modernizacji. Plus cena dysku - HDD lub SSD - do wyboru, do koloru.    Gdy tak patrzę na te wszystkie przyrządy, to błąka mi się po głowie dziwna myśl, że z wyjątkiem kabelka SATA, kabelka zasilania i jednego śrubokręta, żadne z widocznych na rycinie narzędzi nawet w najdzikszym i najbardziej perwersyjnym śnie nie przyszłoby do głowy normalnemu posiadaczowi peceta, zamierzającemu wsadzić doń drugi dysk. Przyssawki, pęsety, kostki gitarowe??? Co to k..wa jest - horror o nielegalnym pobieraniu narządów od gitarzystów?  Nie wiem, jak tam w tym momencie wygląda morale u makjuzerów, ale perełki znalezione w instrukcji montażu dysku w iMaku raczej nie poprawią im samopoczucia:  Montaż wymaga precyzji i wytrwałości. Jest długi (ok. 1-2 godziny) i pracochłonny, ale możliwy do przeprowadzenia w warunkach domowych.  Wszystkim makjuzerom życzymy powodzenia i cierpliwości. Jeśli jeszcze nie pękli i nie ze.rali się w zbroję z emocji, to dodatkowego doła pomoże im złapać zdjęcie bajzlu, jaki objawia się po otwarciu odessaniu przodu iMaka:      I gdzieś tam trzeba upchnąć ten cholerny dysk...  Kompletną procedurę otwierania iMaka za pomocą przyssawek, montażu dysku w dziurze ukrytej pod wyjętym na tę okazję napędem optycznym, czyszczenia wyświetlacza i szyby z paprochów i odcisków paluchów, opatrywania ran, wzywania pogotowia szklarskiego, zażywania tabletek na uspokojenie oraz innych dziwnych czynności można otrzymać w postaci obrazków z opisem oraz filmu instruktażowego po zakupie wzmiankowanego kitu. A wszystko po to, żeby dołożyć jeden głupi dysk. Pełen wypas - żyć, nie umierać!  Dla porównania przytaczam z pamięci instrukcję montażu dysku w przeciętnym desktopie nie pochodzącym z rezerwatu - jedna blacha aus, dysk do zatoki, podpiąć kable, zatrzasnąć mocowanie dysku lub wkręcić parę śrub, dekiel na miejsce i w 5 minut jest po wszystkim. Gdzie nam, prostakom, do wyrafinowanych technologii z rezerwatu...    CHCESZ BYĆ NA BIEŻĄCO? DOŁĄCZ DO APPLEFOBII! 