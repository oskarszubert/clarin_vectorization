Ajfoniarze to jedyni na świecie profesjonalni fotograficy, którzy uważają kitowy obiektyw w swoim aparacie za całkowicie wystarczający. Zapewne jednak niektórzy z nich zadają sobie pytanie, jak niewielkim kosztem podnieść jego parametry. To właśnie dla nich powstała aplikacja Tadaa 3D...      Kreatywni posiadacze iPhona, którzy na codzień borykają się z problemem, jak by tu jeszcze urozmaicić swoje fotki i pokazać, że iPhone ma najlepszy aparat fotograficzny na świecie, dostali właśnie do ręki potężne narzędzie, które ostatecznie wyśle do lamusa przestarzałe lustrzanki i przereklamowane obiektywy z zaawansowaną optyką.  Program Tadaa 3D pozwala uzyskać na zdjęciach z iPhona fenomenalną głębię ostrości, o nieosiągalnych dla klasycznych kamer, ręcznie ustawianych parametrach. Na co komu jakieś tilt-shifty czy sakramencko drogie super jasne obiektywy i mordowanie się z ustawianiem ostrości na źrenicach modelki, gdy można to wszystko mieć na iPhonie za głupie 15 zł? Tadaa 3D działa zaawansowaną metodą postprocesingu, tzn. na zrobionej iPhonem fotce należy paluchem zamiziać na ekranie obszar, który ma pozostać ostry, po czym program rozmywa resztę zdjęcia, w niezwykle przekonujący sposób imitując nieosiągalną dla obiektywu iPhona głębię ostrości:      Program Tadaa 3D oczywiście nie ma nic wspólnego z technologią 3D - jest jedynie aplikacją do imitowania na zdjęciach głębi ostrości, uzyskiwanej przez rozmazanie tła. Z trójwymiarowością ma to akurat tyle wspólnego, co marzenia o spędzeniu nocy z prawdziwą Miss World ze współżyciem z jej wyciętą z gazety fotografią po zakropieniu oczu kisielem.  Finał tej twórczości jest jak zwykle ten sam - oczywiście nie może się obyć bez zwyczajowego, kompulsywnego zastosowania licznych filtrów i już można radośnie dzielić się swoją kreatywnością i fotograficznym profesjonalizmem ze znajomymi na wszystkich możliwych kołchozach społecznościowych. Albo wziąć udział w najbardziej prestiżowym konkursie fotograficznym świata...   Źródło: AntyApps    CHCESZ BYĆ NA BIEŻĄCO? DOŁĄCZ DO APPLEFOBII! 