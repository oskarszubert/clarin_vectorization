Jeśli zastanawiacie się, jak zostać szefem firmy, która potrafi na ludzkiej głupocie zarobić 8 milionów baksów w dwie minuty, to pora zgłosić swoją kandydaturę na CEO Apple. Podobno szukają tam nowego dyrektora...        Kupertyńskie media właśnie podały, że w ciągu dwóch minut wyprzedały się wszystkie bilety na czerwcową konferencję poświęconą nowym produktom i usługom Apple. Akcje Apple wprawdzie ostatnimi czasy mocno podupadły, ale jak widać, ta firma ma jeszcze w zapasie inne, cenniejsze papiery wartościowe - bilety na WWDC 2013...  5000 osób wybuliło po 1599 dolców, aby za niecałe dwa miesiące, we wspaniałej klimatyzowanej sali Moscone Center dowiedzieć się, jakich produktów Apple nie zrobi w tym roku, jakich technologii nie będzie w iPhonie 5S, czego nie będzie potrafił iOS 7 i jakie innowacje firma odłożyła na 2014 rok.  Wprawdzie w zeszłym roku TimKuk butnie zapowiadał, że to 2013 będzie rokiem przełomów i niespodzianek, ale ostatnio coś spuścił z tonu i zaczął bąkać o innym terminie. Dlatego w tym roku największą niespodzianką zapewne będzie konferencja, na której poda się termin następnej konferencji.  Gdybym się wysilił, natężył i zebrał w sobie, to może wymyśliłbym głupszy sposób na wyrzucenie w błoto tysiąca sześciuset dolarów, ale po pierwsze jestem po obiedzie i nie będę się natężał, a poza tym chyba nic nie przebije głupotą pomysłu zapłacenia za udział w imprezie, która dla rozwoju branży IT ma takie znaczenie, jak start pontonem w Wielkiej Pardubickiej.  Jednak póki co, chętnych nie brakuje i w chwilę po uruchomieniu handlu biletami z powodu przeciążenia padł system sprzedaży. Czyżby działał (a raczej nie działał) w chmurze? Oczywiście zaraz zapytacie, dlaczego Apple nie wykorzysta takiego zainteresowania swoimi konferencjami i nie zacznie organizować kilkudziesięciotysięcznych imprez na stadionach, wielokrotnie pomnażając swoje zyski.  Otóż podobno brakuje im wykwalifikowanej kadry, która potrafiłaby wystarczająco przystępnie wytłumaczyć, dlaczego w iPhonie nie działa przesyłanie plików przez Bluetooth...  No, to wy się pakujecie na konferencję, a ja idę na rolki... 