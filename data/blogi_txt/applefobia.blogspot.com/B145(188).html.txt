TimKuk, odkąd nauczył się we wrześniu tego roku obsługiwać Twittera, nie przestaje zaskakiwać. Wprawdzie jeszcze nie odkrył, jak obserwować Applefobię (może to i lepiej), ale za to od czasu do czasu raczy swoich wiernych i licznych obserwatorów prawdziwie złotymi myślami...  CEO Apple w swoim pierwszym, historycznym tweecie podzielił się wrażeniami i wzruszeniem wywołanym odwiedzinami w Apple Store, gdzie jak wiemy z innej jego wypowiedzi, TimKuk udaje się w celach sanatoryjno- leczniczych, aby zwalczać chandrę i depresję, nieustannie towarzyszące szefowi największej technologicznej firmy świata, któremu zawistna konkurencja wciąż rzuca kłody pod nogi. W sumie to całkiem niezła rozrywka - ładnie się ubrać w obcisłe, wskoczyć na rower i popedałować z wizytą do własnego sklepu, żeby poprawić sobie humor widokiem nieszczęśników, którzy utrzymują cały ten bajzel z własnych składek. "Klienci przypominają nam, po co to robimy". Dla kasy, drogi Tymoteuszu...    Od tamtej pory TimKuk wiele nie tweetował i nie zadręczał nas swoją epistolografią. A w każdym razie nie publicznie. Nie wiem, czy się powstrzymywał, czy brakowało mu czasu, czy może po prostu po aktualizacji do iOS 7 zniknęła mu klawiatura w iPhonie.    Odezwał się dopiero niedawno - po tym, jak radni z Cupertino, zachwyceni piękną makietą i modelami iCarów, zaaprobowali plany budowy nowego kampusu Apple. TimKuk wystosował z tej okazji triumfalnego tweeta, który niestety potwierdza fakt, że niedawna utrata kontaktu z rzeczywistością przez CEO Apple nie jest przypadkiem jednorazowym, a raczej zapowiada się na długotrwały, postępujący proces.        Mam tu na myśli epickie sformułowanie "home for innovation and creativity", które tłumaczone literalnie oznacza "dom innowacji i kreatywności". Taa.. biorąc pod uwagę ostatnie dokonania Apple, które podsumowałem tutaj, to prawidłowe tłumaczenie powinno raczej brzmieć "Muzeum Archeologii, Tworzyw Sztucznych i Wynalazczości Retrospektywnej".  Mnie natomiast ujęła i chwyciła za serce szczera, aczkolwiek nieco naiwna wiara TimKuka w świetlaną przyszłość Apple. Jak sam napisał, planują uprawiać innowacyjność i kreatywność w swoim nowym domu przez nadchodzące dekady. Hmm... w tym tempie może faktycznie zająć im to całe dziesięciolecia...    CHCESZ BYĆ NA BIEŻĄCO? DOŁĄCZ DO APPLEFOBII! 