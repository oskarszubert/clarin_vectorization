Zainspirowany komentarzami do poprzedniego artykułu o sposobach wchodzenia na Applefobię, postanowiłem kolekcjonować najciekawsze frazy wpisywane w wyszukiwarkę, które skierowały tutaj internautów. Dziś kolejna porcja.  marki młynów do plastiku w chinach Nie mam pojęcia, dlaczego ktoś poszukujący chińskich młynów do plastiku trafił akurat tutaj. Na Applefobii o plastiku piszę raczej rzadko, głównie w kontekście skrzypiących telefonów z Androidem. Tutaj zajmujemy się wyłącznie szkłem i amelinium, czyli szlachetnymi materiałami, z których są zbudowane najlepsze na świecie telefony i komputery. Może warto by poszukać młynów do mielenia amelinium i szkła? Niekoniecznie w Chinach...  czy jabłka mogą zaszkodzić Jabłka jak najbardziej mogą zaszkodzić. Zwłaszcza te zleżałe, zeszłoroczne, z wygnitym środkiem i zbyt obficie popryskane amazingiem.  co robić na ipadzie, gdy nudno Dziwne zapytanie. Zawsze myślałem, że jak się ma iPada, to nie może być nudno. Tyle jest ciekawych gier i kreatywnych programów dla profesjonalistów. W ostateczności, jeśli nuda już naprawdę doskwiera, można rozebrać się do naga, zgolić brwi, naciągnąć na głowę czepek kąpielowy z wyciętymi otworami na oczy, położyć iPada na stole i penisem zagrać melodyjkę znaną reklamy. Można też na dwa... na dwie ręce...  co o tym sądzić jeżeli chłopak jest do... Niestety, nie dowiemy się, do czego jest chłopak, bo zapytanie jest niepełne. Trudno więc cokolwiek sądzić o tym fakcie. Niemniej jednak, zakładając że chodzi o to, co mnie i wam przychodzi właśnie do głowy, to doradzam, żeby puścić chłopaka wp.zdu i zająć się raczej dziewczynami.  praca w domu przy pc jako admin strony Jeśli macie brzuch wielkości piłki plażowej, niechlujną brodę, a na sobie porozciągany sweter upaprany pizzą, to nie ma lepszej fuchy, niż praca w domu przy PC jako admin strony. Sytuacja wygląda zupełnie inaczej, jeśli zamierzacie być adminem pracującym na Maku. Wskazane jest posiadanie twarzowej apaszki (może być nieznacznie ozdobiona resztkami sushi), gładko ogolony zarost, waga zgodna z BMI i kwadratowe okularki. No i pracuje się nie w domu, ale po hipstersku - w piwnicy, żeby błyszczący ekran nie przeszkadzał w banowaniu userów na forum dyskusyjnym.  cycki forma graficzna O ile mnie jeszcze pamięć nie myli, to generalnie forma graficzna wszystkich cycków jest zbliżona. Da się to sprowadzić do prostej formy geometrycznej i narysować jedną kreską. Sytuacja ulega zmianie, gdy mamy do czynienia z Grycanką na bungee, enerdowską kulomiotką w czasie treningu albo z naturystką zjeżdżającą na rowerze po schodach w Odessie. Wtedy w grę wchodzi już geometria nieeuklidesowa i wszystkie naraz zasady dynamiki Newtona, więc forma graficzna wymyka się wszelkim definicjom. Należy wziąć coś na uspokojenie i zaczekać.  jak dodać tło hollywood do filmu Nie wiem, jak się dodaje tło Hollywood do filmu, ale z pewnością będą to wiedzieli kreatywni profesjonalni filmowcy, pracujący na sprzęcie Apple. Na pewno jest do tego jakaś aplikacja.  dysk usb 3.0 dziala powoli na snow leopard Jeśli kupiliście sobie do swojego najbardziej zaawansowanego komputera dysk USB 3.0 i działa on zbyt wolno, należy sprawdzić, czy wasz profesjonalny Mac posiada gniazdko USB 3.0. Jeśli nie posiada, należy się pogodzić z takim stanem rzeczy. Lepiej już nie będzie. Uwaga! Nie pomagają żadne przejściówki! Instalacja Mountain Liona też nic nie da... 