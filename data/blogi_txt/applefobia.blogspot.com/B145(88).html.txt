Parę dni temu w sieci pojawiły się zdjęcia tajemniczego pierścionka ze świecącym na niebiesko oczkiem w kształcie logo Apple. Wszyscy głowią się nad przeznaczeniem tego gadżetu. I pewnie głowiliby się nadal, gdyby nie rewelacyjne doniesienia od wysłanego do Cupertino borsuka zwiadowczego...      Otóż borsuk dotarł do ściśle tajnych dokumentów, które - zanim posłużyły do wymoszczenia borsuczej nory - okazały się planami nowej strategii zarządzania Apple. Nowy system ma poprawić komunikację w firmie, precyzyjnie określić hierarchię władzy i podział kompetencji personelu.  Ściśle dobrane grono osób zostanie wyposażone we wzmiankowane pierścienie, stanowiące widoczną oznakę władzy i stopnia w hierarchii zarządzania. Pierścienie będą miały trzy rodzaje wykończenia, oznaczające klasę pierścienia: platynowe - dla ścisłego zarządu Firmy, ameliniowe - dla kadry menadżerskiej, oraz stalowe - dla pracowników PR, Departamentu ds. Amazingu i Działu Kreatywnej Księgowości. TimKuk, jako jedyny, będzie miał unikalny czarny pierścień - jeden, aby rządzić wszystkimi.  Od tej pory nie powinno być żadnych problemów z rozpoznaniem członka kadry zarządzającej Apple - nawet w zaparowanej saunie, po partyjce squasha, identyfikacja członka nie powinna nikomu sprawiać najmniejszej trudności, zwłaszcza gdy pierścień będzie błyskał niebieskim światełkiem.  Nowy system zarządzania został ogłoszony pracownikom kampusu w Cupertino podczas specjalnego zebrania załogi w czasie wolnym od pracy i został przyjęty przez aktyw pracowniczy z ogromnym entuzjazmem.        Jak wynika z dokumentów, używanie pierścienia będzie równie intuicyjne jak posługiwanie się gestami w iOS i każdy wyposażony w pierścień ma 6 miesięcy na opanowanie podstawowych reguł. Ważne będzie np. to, na jaki palec założy się pierścień w trakcie rozmowy służbowej, aktywując odpowiedni tryb działania:   na palcu wskazującym - tryb wydawania poleceń    na palcu serdecznym - tryb awansowania   na palcu środkowym - tryb zwalniania z pracy na kciuku - rozmowa prywatna    Oczywiście z rangą pierścienia wiąże się też odpowiednia hierarchia całowania. Osoby z pierścieniami niższej rangi oraz pracownicy bez pierścieni będą zobowiązani po udzieleniu audiencji czołobitnie ucałować pierścień przełożonego, co ma na celu lepszą integrację personelu i wzmocnienie relacji służbowych. Zaleca się dezynfekcję pierścienia (zwłaszcza po rozmowie prywatnej) przed podaniem go do pocałowania kolejnej osobie.   Niech poniższa rycina, skopiowana z dokumentacji zdobytej przez borsuka, posłuży jako przykład prawidłowego użycia pierścienia. Widnieje na niej Scott Forstall, w swej ulubionej koszuli z tkaniny obiciowej w stylu Ludwika XVI, który przyklęknąwszy na prawe kolanko, całuje czarny pierścień CEO Apple. Pierścień jest założony na środkowy palec TimKuka, mamy więc do czynienia z ceremonią wywalenia Forstalla z roboty za katastrofalne funkcjonowanie Map Apple. 