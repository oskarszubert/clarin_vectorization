Geniusze z Cupertino musieli chyba ostatnio zmienić dealera, bo kreatywność patentowa Apple przekroczyła właśnie wszelkie granice - zarówno rozsądku, jak i przyzwoitości. Wprawdzie patentowali już wcześniej takie epokowe wynalazki, jak prostokąt z zaokrąglonymi rogami czy startup, więc nic już nie powinno nas dziwić, ale odkrycie technologii znanych od wieków każdemu stolarzowi może naprawdę rzucić na kolana...  Nowy dealer najkosztowniejszego na świecie kupertyńskiego działu R D prawdopodobnie musi pochodzić ze Swarzędza albo Kalwarii Zebrzydowskiej, bo choć świeżo uzyskane patenty opiewają oficjalnie na metody połączenia szafirowych elementów z obudową iGadżetów, to rozwiązania są żywcem zerżnięte ze stolarki meblowej, której tradycje liczą sobie dobre parę tysięcy lat. Jeśli kiedykolwiek w życiu robiliście ławkę, huśtawkę albo konfesjonał, to rysunki dołączone do najnowszych patentów Apple mogą wydać wam się dziwnie znajome. Jakoś tak wyszło, że w zamierzchłych studenckich czasach uczyłem się między innymi projektowania mebli, więc również i mnie ten temat nie jest całkiem obcy. Musiał być jednak zupełną terra incognita dla geniuszy z Apple, skoro uznali, że dokonali odkrycia na miarę wynalezienia koła dwumasowego.  Otóż inżynierowie z Cupertino, długo borykając się z niebywale skomplikowanym problemem połączenia ze sobą dwóch elementów, wpadli w końcu na parę tak genialnych rozwiązań, że trzeba było niezwłocznie je opatentować, aby nikt nie mógł skopiować tej wybitnej własności intelektualnej. No i dostali od idiotów z USPTO patent na "Attachment Techniques". Zresztą sami zobaczcie:         Jak widać na pierwszej rycinie (pozycja FIG.5A), Apple właśnie odkryło sposób łączenia, z którym w ciągu ostatnich kilkuset lat miał do czynienia jakiś milion ośmiuset zawodowych parkieciarzy i parę milionów osób amatorsko kładących panele podłogowe, a mianowicie połączenie na tzw. "pióro i wpust", powszechnie znane i stosowane nawet w Swarzędzu:       Napięcie rośnie - to dzieje się naprawdę. Na drugiej opatentowanej rycinie Apple, pomiędzy paroma udziwnionymi wariantami znanego już połączenia typu "pióro i wpust" możemy znaleźć kolejną perełkę innowacyjności - klasyczny przykład montażu na tzw. "jaskółczy ogon" (pozycja FIG.2D), znany każdemu stolarzowi, który chociaż raz w życiu robił szufladę i każdemu średniowiecznemu cieśli stawiającemu chałupy:           Nawet w Muzeum Mebli w Swarzędzu znają ten sposób od jakiegoś czasu:       Ale gdzie tam Swarzędzowi do Kalifornii...   Źródło i ryciny: Apple Insider, Muzeum Mebli w Swarzędzu 