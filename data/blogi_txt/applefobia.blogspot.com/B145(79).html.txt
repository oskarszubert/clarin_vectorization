Wreszcie wiemy, czego ma dotyczyć jutrzejsza konferencja Apple i jak należy rozumieć symbolikę grafiki na zaproszeniach. Jak donoszą dobrze poinformowane źródła, podczas konferencji Apple ma zamiar ogłosić, że przejęło znaną czeską markę Lentilky. Kupienie producenta Lentilków - w wielkiej tajemnicy, po bardzo długich i trudnych negocjacjach, za niebagatelną kwotę miliarda 389 milionów dolarów - odbyło się w ramach programu pozyskiwania przez Apple najnowocześniejszych technologii, adaptowanych potem do procesu produkcji wszystkich tych fantastycznych gadżetów, za którymi potem ustawiają się kilometrowe kolejki pod sklepami. Grafika zaproszeń na konferencję, opracowana przez Jonathana Ive w nowej, innowacyjnie płaskiej stylistyce interfejsu iOS 7, symbolizuje radość związaną z pozyskaniem nowych technologii, szerokie horyzonty działania i świetlaną przyszłość. Stąd wzięło się hasło "This should brighten everyone's day". Oczywiście widać też bezpośrednie nawiązania do Lentilków:      Naturalnie Apple nie planuje produkcji słodyczy. Plany są zgoła inne. Pozyskanie Lentilków wraz z całym know-how i pakietem patentów ma być wykorzystane do rozwiązania palącego problemu - opracowania technologii pokrywania iGadżetów trwałymi i estetycznymi kolorowymi powłokami lakierniczymi, co w przeszłości sprawiało Apple ogromny kłopot - wystarczy choćby wspomnieć obłażące z farby czarne iPhony 5.  Nie obeszło się jednak bez zagadki. W całym tym radosnym zamieszaniu   uwadze bacznego obserwatora  nie może ujść nieobecność brązowego koloru wśród barwnych kółek na zaproszeniu, choć w gamie kolorystycznej Lentilków go nie brakuje. Dlaczego akurat brązowy? Całe fanbojskie środowisko zamarło w oczekiwaniu na wyjaśnienie tajemnicy i powszechnie mówi się, że to może być najważniejsza informacja jutrzejszej konferencji...    CHCESZ BYĆ NA BIEŻĄCO? DOŁĄCZ DO APPLEFOBII! 