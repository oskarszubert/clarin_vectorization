Znakomite przyjęcie przez rynek nowego systemu operacyjnego iOS 7 i plastikowych kolorofonów iPhone 5c sprawiły, że Apple, idąc za ciosem, pełną parą pracuje nad rozwojowymi wersjami swoich przełomowych produktów. Dzięki przeciekom z tajnych laboratoriów w Cupertino, już wiemy, jak będą wyglądać...  iWatch - kwintesencja idei "żyj kolorowiej"  Produktem najbardziej poruszającym wyobraźnię fanów Apple i budzącym najwięcej spekulacji i domysłów, jest niewątpliwie iWatch. Ten pierwszy zegarek w historii Apple (pomijając kradzież zegara szwajcarskich kolei) ma szanse wywołać prawdziwą rewolucję na rynku inteligentnych gadżetów dla inteligentnych użytkowników. Jak wynika z materiałów zdobytych z narażeniem życia i cnoty przez borsuka zwiadowczego w magazynie prototypów, ukrytym 6 pięter pod kampusem Apple w Cupertino, iWatch nie powinien zawieść fanów marki. Ten przełomowy inteligentny zegarek będzie kwintesencją hasła "żyj kolorowiej", które towarzyszyło premierze ekskluzywnego plastikowego iPhona 5c.     Projektanci Apple dołożyli wszelkich starań, aby stworzyć mistrzowską kontynuację wyrafinowanej plastikowej estetyki, zapoczątkowanej przez iPhona 5c. Co więcej, i tak już bogata paleta kolorystyczna została poszerzona o dodatkowe kolory, dając nabywcom iWatcha niespotykaną swobodę wyboru. Bardziej kolorowo naprawdę już się nie da.  Niewiele jeszcze wiadomo o parametrach iWatch, ale najprawdopodobniej będzie wyposażony w innowacyjną funkcję pomiaru czasu metodą analogową, dyskretnie umieszczoną w deklu kamerkę służącą jako stały monitoring zapięcia paska i jako skaner linii papilarnych dla identyfikacji nadgarstka właściciela oraz w gniazdko USB do podłączania szerokiej gamy akcesoriów i przejściówek (do dokupienia w Apple Store).  iOS 8 - mistrzowskie rozwinięcie   Druga z sensacji to wygląd kolejnej wersji rewolucyjnego systemu operacyjnego Apple. Przecudnej urody, cukierkowy iOS 7, przyjęty przez fanów marki wielogodzinnymi owacjami na stojąco i nudnościami na klęczkach, zrobił taką furorę, że nie było innego wyjścia, jak opracować jego doprowadzoną do perfekcji wersję rozwojową.  Oto urzekające swym pięknem szkice koncepcyjne iOS 8 - Najbardziej Zaawansowanego Mobilnego Systemu Operacyjnego:            Uwagę zwraca wyjątkowa dbałość o detale i kolorystykę interfejsu. Jak wynika z rycin, obsługa iOS 8 powinna być naprawdę intuicyjna, a intensywne doznania estetyczne - zagwarantowane.  iPhone 6 - perfekcyjne połączenie  No i oczywiście pora na iPhona 6 - szczyt inżynierskiego kunsztu, funkcjonujący w doskonałej symbiozie z dopracowanym do perfekcji iOS 8. Doświadczenia zdobyte przy produkcji iPhona 5c zaowocowały konstrukcją, która łączy w sobie lekkość, wytrzymałość i techniczne zaawansowanie. Do wykonania obudowy użyto nowatorskiego kompozytu złożonego z poliwęglanu, nanorurek węglowych i pyłu aluminiowego, który gwarantuje odporność na najbardziej ekstremalne warunki - z iPhonem 6 będzie można nawet wejść do łazienki (jakieś 3 razy, zanim zmięknie).  Widoczny na rycinie powyżej przycisk Home będzie zawierał nie tylko skaner linii papilarnych, parówek i cycków, ale również wykrywacz cukru w moczu i alkoholu we wydychanym powietrzu (być może, w wersji PRO, także cukru i alkoholu w wydychanym moczu) oraz miernik ilorazu inteligencji, który będzie automatycznie blokował iPhona po wykryciu IQ powyżej 65.  Oczywiście istniały alternatywne prototypy iPhona 6, ale po burzliwej naradzie zarządu zostały odrzucone w końcowej fazie projektowej drogą głosowania (liczbą 8 głosów przeciwko 7 i czterem wstrzymującym się) z powodu przypuszczeń, że te modele mogą nie przyjąć się w zastosowaniach biznesowych ze względu na pojemność książki adresowej ograniczoną do 5 kontaktów...        ... lub też brak modułów WiFi, Bluetooth oraz NFC, które nie zmieściły się w obudowie tego modelu ze względu na zastosowany sprężynowy napęd kółek:          DumbPad - media w zasięgu ręki  Apple to niewątpliwa potęga na rynku odtwarzaczy muzycznych. Dla swoich mniej wymagających konsumentów (klasa wiekowa 16+) i mniej wyrobionych melomanów Apple szykuje uproszczoną wersję iPoda - multimedialne urządzenie DumbPad, z możliwością łatwego wybrania i odsłuchania jednego z sześciu wstępnie zaprogramowanych utworów o tematyce ekologicznej.     Koniec z kłopotliwym pobieraniem piosenek i męczeniem się z iTunes. Zestaw starannie dobranych utworów o walorach edukacyjnych, intuicyjnie wybieranych za pomocą czytelnie oznaczonych przycisków, zapewni wiele godzin muzycznej rozrywki w doskonałej jakości, gwarantowanej przez wbudowany system głośników Bose z subwooferem.  W przygotowaniu są też inne zestawy dźwięków - np. o tematyce techno (piła rozpłatnica, laubzega, młotek, szlifierka, wiertarka udarowa, papiaki w cynkowanym wiadrze) i motoryzacyjnej (nieszczelny wydech, piszczący pasek rozrządu, luz w zaworach, rozruch diesla na mrozie, zużyta maglownica, wybity sworzeń wahacza) oraz przemówienia i pisma wybrane TimKuka. Pakiet utworów oraz oznaczenia przycisków będzie można wymienić w każdym Apple Store za 29 dolarów.    CHCESZ BYĆ NA BIEŻĄCO? DOŁĄCZ DO APPLEFOBII! 