Aby nie pozostawać w tyle za cwałującą konkurencją, Apple wydało nową, przełomową i pełną niespodzianek aktualizację swojego Najbardziej Zaawansowanego Systemu Operacyjnego Świata (NZSOŚ). Co my tu mamy?     Gdy tak czytam listę epickich funkcji, dodanych do najnowszej wersji NZSOŚ, zimny pot ekscytacji występuje mi na czoło i kark. O łaskoczącym strumyczku, ściekającym między półdupkami, nawet nie wspomnę, żeby nie odwracać waszej uwagi od spraw istotnych w tej chwili.  Borsuk również coś tam sylabizuje, ale nie widzę po nim żadnej reakcji, więc być może tylko udaje, że czyta, żebym nie czuł się samotny w tej wiekopomnej chwili. Chyba nawet się nie spocił. Zresztą nie macie pojęcia, jak trudno odnaleźć u borsuka półdupki... Ale ja nie o tym...  Cóż więc wnosi Górski Lew w wersji 10.8.3? Sam nie potrafię zdecydować, która z nowych funkcji jest ważniejsza, potrzebniejsza, wznioślejsza i bardziej epicka. Głębokie wzruszenie nie pozwala dokonać mi wyboru, a ponieważ z łaski niebios nie jest mi dane doświadczać działania OS X na sobie, zdajmy się na opis pochodzący od twórców systemu:  • The ability to redeem iTunes gift cards in the Mac App Store using your Mac's built-in camera • Boot Camp support for installing Windows 8 • Boot Camp support for Macs with a 3TB hard drive • A fix for an issue that could cause a file URL to quit apps unexpectedly • A fix for an issue that may cause Logic Pro to become unresponsive when using certain plug-ins • A fix for an issue that may cause audio to stutter on 2011 iMacs • Includes Safari 6.0.3  Jak widać, najważniejszym ficzerem tej wersji NZSOŚ jest możliwość realizowania bonów podarunkowych iTunes w Mac App Store. I to za pomocą kamery wbudowanej w Maka! Co za technologiczny przełom! Teraz już wiem - właśnie po to pisze się systemy operacyjne! Już nigdy więcej nie kupię samochodu, który nie umożliwi mi po zatankowaniu na stacji benzynowej otrzymania kuponu rabatowego na płyn do spryskiwacza.  Drugą najważniejszą funkcją OS X - czyli Najbardziej Zaawansowanego Systemu Operacyjnego Świata - okazuje się możliwość zainstalowania i używania Windowsów. To faktycznie niesamowite osiągnięcie programistów Apple i kupertyńskiej myśli technicznej. Muszą być z siebie dumni. Co najmniej tak, jak producent Glocka, który dał się zastrzelić nabojem od Pepeszy.  Trzecia z epokowych innowacji NZSOŚ to usunięcie błędu, który umożliwiał wykopyrtnięcie każdej aplikacji po wpisaniu w okienko tekstowe frazy "file:///". Trzy miesiące nad tym pracowali, ale się udało. Dlatego ten obrazek możecie uznać za nieaktualny.  Reszta to już tylko poprawki do pomniejszych usterek. No, może nie tak drobnych i też nie wszystkie zostały poprawione, bo sądząc po komentarzach na MyApple, makjuzerzy jakoś nie wyglądają na wniebowziętych:  Zainstalowałem i nie naprawili zupełnie nic... jak miałem zbyt jasną grafikę na macu mini tak mam nadal:/ masakra tyle wydawali bet i nie potrafią naprawić sterowników:/ Sterowniki od grafiki leżą i kwiczą. Moja steamowa kopia (innej nie ma ale to szczegół ;) ) CS:GO jest kompletnie niegrywalna. Jak widać, Górski Lew nadal nie poradził sobie z błędami w sterownikach grafiki, ale przecież jest na to stary, sprawdzony sposób - przejściówka:  U mnie pomogło, ale nadal w niektórych momentach gamma jest za jasna i nie mogę jej idealnie dopasować:/ No nic muszę rodzicom od ich maca buchnąć przejściówkę mini displayport do dvi podobno przy takim połączeniu nie ma problemów z grafiką. Czyli wszystko po staremu... 