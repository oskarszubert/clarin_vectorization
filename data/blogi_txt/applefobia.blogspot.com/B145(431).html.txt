Jeśli już zdążyliście wymienić wszystkie akcesoria do swojego nowego iPhona 5 i iPada Mini na takie z gniazdkiem Lightning, to może nie trzeba było się tak spieszyć. Szykują się kolejne wydatki...          Po rezygnacji przez Apple z tradycyjnego 30-pinowego złącza dock i przejściu na unikatowy standard Lightning, setki milionów userów iOS z pianą na ustach zaczęły wymieniać akcesoria do swoich zabawek. Ewentualnie zainwestowali w szeroką gamę pięknych białych przejściówek.  Ledwo jednak umilkł szmer zacieranych rąk, niosący się z kupertyńskiego działu sprzedaży Całkowicie Bezsensownych Ale Niezbędnych do Działania Akcesoriów, ledwo ucichł szelest liczonej przez księgowych kasy, a już Apple szykuje sobie nowe źródło dochodu. Jak wynika z zamieszczonych powyżej i poniżej rycin, kalifornijscy geniusze uznali, że pora  po raz kolejny  zarobić na wymianie gniazdek w całym rezerwacie i szykują całkiem nowy standard złącz dla urządzeń z iOS. Oczywiście, żeby wszystko wyglądało na bardzo zaawansowane i robiło odpowiednie wrażenie, potrzebna jest właściwa nazwa - Hybrid Optical Connector. Przesyłanie danych światłowodem to w sumie dość stara sprawa i sporo stacjonarnego sprzętu audio/video ma od lat złącza optyczne, ale widocznie Apple chce być pierwszym producentem, który wpakuje tę technologię do mobilnych gadżetów.   Nie wiem jak wytłumaczyć tę obłędną potrzebę odseparowania się od powszechnie stosowanych standardów i robienie na siłę własnych rozwiązań, ku spontanicznej radości userów, którzy muszą co rok- dwa zmieniać wszystkie akcesoria i oprzyrządowanie do swoich iGadżetów, bo każda kolejna generacja nie pasuje do poprzedniej. No cóż, czymś trzeba napędzać mit o technologicznym zaawansowaniu i leczyć kompleksy o byciu liderem w czymkolwiek. Choćby w najbardziej zbędnych technologiach. Wystarczy tylko przekonać fanbojów, że to najnowocześniejsza i niezbędna super- duper metoda szybszego pobierania aplikacji z App Store i aktualizowania iOS, jaką dysponuje wyłącznie Apple. A fanboje to z dumą sfinansują...  Źródło: Apple Insider 