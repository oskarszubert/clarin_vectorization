Odkąd pamiętam, fani Apple zawsze chełpili się tym, że nie są ważne gigaherce, megapiksele i inne cyferki, którymi jarają się androidziarze, a jakość i komfort korzystania z urządzenia. Czyżby im się odmieniło?  Bardzo poważne naukowe badania wykazały, a AppleMoi z dumą napisało, że iPad jest najszybszym tabletem na świecie. Przynajmniej, jeśli chodzi o czas reakcji ekranu na dotyk palucha. Od tej pory ten właśnie parametr powinien być miażdżącym argumentem każdego fanboja, wysławiającego pod niebiosa wyższość technologii Apple.      Jak brakuje podstawowych funkcjonalności, to łatwo popaść w kreatywność w poszukiwaniu coraz bardziej urojonych zalet tabletów Apple. Ten ranking nieistotnych dla przeciętnego usera parametrów wyświetlacza stanowi koronny dowód na przewagę produktów z Cupertino nad skrzypiącą konkurencją. Tak samo, jak niedostrzegalne gołym okiem piksele na Retinie i bezużyteczne 64 bity w procesorze iPhona 5S, również te milisekundy mają świadczyć o tym, że Apple produkuje najlepszy sprzęt na świecie. Przynajmniej, jeśli chodzi o marketing...  Różnica pomiędzy iPadem Mini a - na przykład - Surface RT, wynosząca całe 20 milisekund (0,02 sekundy), jest tak dramatyczna i w takim stopniu wpływa na komfort użytkowania (nie mówiąc już o szybkości lajkowania na Fejsie), że posiadacze tych beznadziejnych tabletów Microsoftu powinni spłonąć ze wstydu i zazdrości.  Całkowitą porażkę w tej potyczce odniósł Galaxy Tab 3, którego wyświetlacz jest wolniejszy od iPada o skandaliczne i ciągnące się w nieskończoność 93 milisekundy. Zanim tablet Samsunga w ogóle zareaguje na dotyk, to w tym czasie posiadacz iPada zdąży zrobić sobie kanapki z wędliną i majonezem, pojechać pociągiem na dyskotekę do Małkini i wrócić pod wieczór z nowo poznanym kolegą Adrianem.  Co za katastrofa! Aż się dziwię, że posiadacze wszystkich tych skompromitowanych tabletów jeszcze nie zaczęli masowo rzucać się z mostów z kamieniami u szyi, otwierać sobie żył nożykami Polsilver Extra albo kłaść głów na torach kolei żelaznej relacji Łódź-Małkinia.  A może po prostu nie zauważyli żadnej różnicy?...    CHCESZ BYĆ NA BIEŻĄCO? DOŁĄCZ DO APPLEFOBII! 