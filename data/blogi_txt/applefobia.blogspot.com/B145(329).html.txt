Wiem, że to wręcz nie do wyobrażenia, ale istnieje takie prawdopodobieństwo, że fantastyczna, kreatywna zabawa w dobieranie kolorystycznych zestawień gumy i plastiku kiedyś znudzi się fanbojom...  Aż 30 kolorystycznych zestawień obudowy i bumpera, które będą mieć do wyboru nabywcy iPhona 5C, to gwarantowana zabawa na długie miesiące - najbardziej kreatywnym fanom Apple powinno wystarczyć do premiery kolejnego iPhona. Niestety, wszystko co dobre, kiedyś się kończy. Nawet rajski rezerwat Apple nie jest wolny od tego przykrego zjawiska. Problem dotyczy zwłaszcza tych mniej majętnych fanbojów, którzy nie będą mogli pozwolić sobie na pełny zestaw pięciu iPhonów 5C wraz z kompletem bumperów.   Co zrobić, gdy wskutek ograniczonych środków przedwcześnie wyczerpiemy potencjał zabawy w dobieranie kolorów? Czy znów, jak zwykle, skończy się na obgryzaniu paznokci z nudów? Jak jeszcze można kreatywnie użyć bumpera od iPhona 5C, aby w pełni wykorzystać jego możliwości? Rozwiązań jest cała masa. Dość oczywiste wydaje się użycie bumpera wszędzie tam, gdzie regularna, precyzyjna perforacja może mieć praktyczne zastosowanie w gospodarstwie domowym - chociażby przy odsiewaniu i kalibracji żwiru, sortowaniu kolekcji kulek od łożysk czy oddzielaniu fasoli od grochu, która to czynność do tej pory spadała na wątłe barki sierotek. Spośród   kulinarnych zastosowań bumpera warto jeszcze wymienić przecieranie warzywnych zupek dla niemowląt (można dobrać kolory do smaku - czerwony do marchwi, żółty do dyni, zielony do groszku, itp.), albo użycie go w charakterze nakładki na maszynkę do mięsa - do przetłaczania ciasta na kluski.  Bumper może też doskonale sprawdzić się jako wentylowane drzwi od klatki dla chomika z otworami do podawania karmy, a jeśli mamy większą kolekcję bumperów, polecam użycie ich jako ażurowej podłogi do kojców z kurami. Unikalna konstrukcja sprawia, że kurze g.wno przelatuje przez otwory, a jajka są wychwytywane ze stuprocentową skutecznością, co skutecznie ogranicza straty i zauważalnie podnosi rentowność hodowli.  Ewentualnie, gdy już całkiem nie mamy pomysłu, wystarczy założyć bumper odwrotnie i na nowo cieszyć się kreatywnością... 