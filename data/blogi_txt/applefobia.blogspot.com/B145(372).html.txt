Wieloletnia współpraca Apple z Nike wreszcie zaczyna przynosić rezultaty. Tym razem jednak nie chodzi o jakieś duperele w rodzaju bransoletki Fuel Band albo inteligentnych butów z funkcją SMS czy o inne gadżety z gatunku elektronicznej biżuterii...  Termin "wearable computing" od dawna fascynuje fanów Apple, którzy za punkt honoru stawiają sobie noszenie przy sobie i na sobie jak największej ilości produktów z używanym jabłkiem w logo - i to w sposób umożliwiający bezbłędną identyfikację marki nawet z orbity okołoziemskiej albo w najciemniejszym zakątku klubu dla transwestytów.  Dlatego powiększenie portfolio Apple o produkty odzieżowe powstałe dzięki współpracy z Nike to nie lada gratka dla fanów obu marek. Związki pomiędzy tymi producentami są bardzo silne, bowiem składy zarządów obu firm mają znaną z lekcji o zbiorach tzw. część wspólną, wynikającą z mocno powikłanych układów towarzysko-biznesowych. W końcu coś z tego musiało się urodzić...  Pierwszym, premierowym produktem Apple i Nike z gatunku "wearable computing" jest widoczny na rycinie poniżej sweterek typu unisex, wykonany z najwyższego gatunku termoutwardzalnych tworzyw sztucznych, stanowiących odpad z produkcji plastikowych obudów iPhona 5c i dziurkowanych bumperów. Krój sweterka dopasowano do hipsterskiego kanonu budowy ciała i aktualnie panujących trendów modowych wśród członków Mensy.       Premierze towarzyszy szeroko zakrojona akcja marketingowa pod hasłem "Just Do It Different", stanowiącym połączenie filozofii działania obu firm. Hasło zostało wymyślone przez kupertyński, szczodrze finansowany dział reklamy, podobno w chwilę po porażeniu większości dyrektorów kreatywnych przez piorun kulisty podczas porannego briefingu. Jak na każdy pionierski produkt Apple przystało, funkcjonalność sweterka jest jeszcze mocno ograniczona. Poza wyeksponowanym logo producentów, wykonanym z kryształków Swarovskiego, idea "wearable computing" sprowadza się do tego, że po założeniu sweterka użytkownik może liczyć na to, że nie popruje pod pachami i nie będzie cisnąć w kroku. Wprowadzenie kolejnych funkcji planowane jest dopiero w wersji C i S. 