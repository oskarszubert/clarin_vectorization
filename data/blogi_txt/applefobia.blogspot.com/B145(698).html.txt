Już są pierwsze reakcje na wieść o ładowarkach atakujących iPhony szkodliwym oprogramowaniem. Masz iPhona i chcesz uniknąć infekcji? Jest na to rada. Wystarczy skorzystać z dobrych rad innych użytkowników iPhona.      Kwejk, jako medium reprezentujące kulturę obrazkową, ma bardzo duże szanse na dotarcie do środowiska ajfoniarzy. Dlatego tym cenniejsza jest podjęta tam inicjatywa dzielenia się przez środowisko ajfoniarzy pomysłami, który pozwolą chronić iPhony przed kontaktem z niepewnymi ładowarkami.  Widniejący na rycinie powyżej przepis na bezprzewodowe, szybkie naładowanie iPhona w kuchence mikrofalowej wydaje mi się wart entuzjastycznej rekomendacji i gorąco polecam go wszystkim ajfoniarzom. Przynajmniej do czasu, aż Apple nie wprowadzi w życie swojego patentu na zaawansowaną technologię bezprzewodowego zasilania w prąd.  Oczywiście, jak każdy z was, byłem ciekawy, czy to działa. Jak można zobaczyć na poniższym filmiku, ładowanie iPhona przebiega błyskawicznie, jest bardzo łatwe i skuteczne, a co najważniejsze - unikamy jakiegokolwiek ryzyka kontaktu z nieznaną ładowarką: Jedyne, co wymaga jeszcze dopracowania, to niektóre elementy konstrukcji iPhona, nie wytrzymujące tak szybkiego tempa ładowania. Przykładem może być przycisk Home, który nie przeżył operacji w pierwotnym stanie. Dlatego też ulgą należy przyjąć informację, że nowe iPhony będą już pozbawione tej wady.  Jak pisałem w jednym z poprzednich artykułów - nowa generacja iPhonów ma mieć przycisk Home wykonany z niezniszczalnego szafiru. Wtedy okrutnie naśmiewałem się z tego pomysłu, za co teraz serdecznie przepraszam. Przecież w połączeniu z technologią szybkiego ładowania w mikrofalówce to naprawdę ma sens...   CHCESZ BYĆ NA BIEŻĄCO? DOŁĄCZ DO APPLEFOBII! 