Wybór produktu roku to poważna sprawa. Trzeba się za to wziąć odpowiedzialnie i kompetentnie. Wie o tym redakcja MyApple, która zorganizowała właśnie taki plebiscyt dla swoich czytelników.  Wybór spośród tysięcy produktów jest frustrującą i męczącą czynnością, wymagającą wiedzy, doświadczenia i szerokiego rozeznania w temacie, więc organizatorzy plebiscytu dla ułatwienia podzielili sprzęt na trzy główne kategorie - produkty Apple, produkty innych firm i programy do iOS.  Trzeba przyznać, że to szalenie uprościło sprawę i zlikwidowało wszelkie dylematy oraz potencjalne dysonanse poznawcze. Ponieważ tegoroczne produkty Apple (wszystkie pięć) w swojej własnej kategorii stanowią klasę samą dla siebie i są zdecydowanymi faworytami, przeto nie ma obaw, że w plebiscycie zaplącze się jakieś niepożądane urządzenie konkurencji.  Podobnie jak w prestiżowym konkursie na najlepszą fotkę zrobioną iPhonem nieodmiennie zwycięża iPhone, a w rozgrywanych za moich licealnych czasów zawodach narciarskich w kategorii "pani prof. Górska" zawsze na metę jako pierwsza przyjeżdżała prof. Górska, tak i tutaj nie ma wątpliwości, że produktem roku 2013 firmy Apple zostanie jakiś produkt Apple. Jestem tego prawie pewien... Plebiscyt jeszcze trwa, ale w każdej z podkategorii przewiduję miażdżące zwycięstwo faworyta:  W kategorii "tablety z zaokrąglonymi rogami" - iPad W kategorii "tablety z Air w nazwie" - iPad Air W kategorii "smartfony" - na 50% iPhone (możliwe exequo z Goophone) W kategorii "smartpony" - iPhone 5c W kategorii "smartfony dla krajów Trzeciego Świata" - iPhone 4 W kategorii "laptopy z przegrzaną kartą grafiki" - MacBook Pro 2011 W kategorii "lajfstajlowe stacje robocze z opcją turlania" - zdecydowanie Mac Pro  Pozostałe kategorie właściwie się nie liczą i stanowią zaledwie tło dla plebiscytu. Niespodzianek nie będzie - z pewnością produktami roku zostaną te akcesoria, które da się podłączyć do najlepszych w tym roku urządzeń Apple, a w konkursie na oprogramowanie do iOS najpopularniejszym systemem świata okaże się bez śladu wątpliwości iOS.   Źródło: oczywiście MyApple 