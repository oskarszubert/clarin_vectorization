Zgodnie z licznymi interpelacjami od czytelników Applefobii wymogłem na Jonathanie Ive poprawkę winietki bloga. Teraz już wszystko jest zgodne z nowym kanonem piękna - łącznie z łukami. Ale to nie koniec historii. Otóż słynny łuk Jonathana Ive stał się obiektem sążnistej, naukowej analizy geometrycznej i matematycznej. To było nieuniknione - iOS 7 jest tak miałki i wtórny, że z braku jakichkolwiek wybitnych cech, odróżniających go od konkurencji, fanboje w poszukiwaniu dowodów na jego przełomowość musieli w końcu dojść do etapu analizowania narożników ikon.  Autor wspomnianej analizy za pomocą licznych rycin, wykresów, animowanych GIF-ów i obliczeń matematycznych dowodzi wyjątkowego charakteru kształtu zaokrąglenia ikon, którym w swej szczodrości i geniuszu obdarował nas Sir Jonathan Ive.       Zaokrąglenie ikon w iOS 7 bez wątpienia jest przełomowe, innowacyjne i wyznacza poziom dizajnu, do którego produkty konkurencji nawet się nie zbliżają. Opracowane przez Jonathana Ive narożniki to krok milowy w w rozwoju systemów operacyjnych i czynnik decydujący o niekwestionowanej pozycji iOS 7 jako Najbardziej Zaawansowanego Mobilnego Systemu Operacyjnego.   No bo sami powiedzcie - czy kiedykolwiek taki siermiężny Windows Phone doczeka się analizy kąta prostego narożników kafli? Czy ktoś podejmie wysiłek, aby zrobić skrzypiącemu i zamulającemu Androidowi pomiary proporcji i odległości ikon? Nigdy. Trzeba spojrzeć prawdzie w oczy - tylko fani Apple są zdolni do takich rzeczy...      Pełną analizę łuku Jonathana Ive znajdziecie tutaj    CHCESZ BYĆ NA BIEŻĄCO? DOŁĄCZ DO APPLEFOBII! 