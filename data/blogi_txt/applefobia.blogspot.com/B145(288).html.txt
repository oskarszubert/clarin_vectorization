Jeśli śledzicie historię gadżetów Apple, to wiecie, że produkty z Cupertino jakoś nie załapały się na rewolucję 3D. Teraz reszta świata dyskretnie wycofuje się z tej technologii, za to fani Apple z naturalnym dla rezerwatu zapóźnieniem technologicznym próbują nadrabiać zaległości...       Co myślę o obłędzie i modzie na 3D, napisałem dawno temu w felietonie na Gadżetomanii i do dziś zdania nie zmieniłem. Oszukiwanie mózgu pseudotrójwymiarowymi obrazami jest zwykłą manipulacją i nadal uważam, że prawdziwe 3D jest tylko wtedy, gdy możesz, patrząc dziewczynie w oczy, rozpiąć jej biustonosz na plecach... Ale ja nie o tym...  Okazuje się, że fanbojnia właśnie zaczęła odkrywać uroki technologii 3D, której poskąpiły im kutwy z Cupertino. I jak to zwykle bywa w rezerwacie, z braku sprzętu wyposażonego natywnie w tę funkcję, muszą zadowolić się protezą w postaci akcesorium do iPhona o nazwie Poppy, widoczne na rycinie powyżej.  Nie muszę chyba dodawać, że Poppy jest absolutnie epokowy, nowatorski, innowacyjny, przełomowy i wyznacza trendy w dziedzinie obrazu 3D, i tylko przypadkiem przypomina enerdowski stereoskop, którym bawiłem się dziecięciem będąc i wtykałem weń odpowiednio spreparowane slajdy z pomnikiem Kopernika i gołymi babami:       Do Poppy wystarcza załadować iPhona, aby dzięki magicznym sztuczkom optycznym oglądać gotowe trójwymiarowe obrazy, a także - w jakiś niepojęty dla mnie sposób - rejestrować fotki 3D, aby móc je później oglądać za pomocą Poppy. Czyli obieg zamknięty, jak za czasów NRD. Tyle tylko, że za Poppy oraz aplikację do niego trzeba zapłacić aż 49 dolarów amerykańskich, co w czasach Honeckera było raczej nie do pomyślenia.  Na tym nie koniec możliwości Poppy, bowiem jak sądzę, po niewielkiej modyfikacji można też będzie osiągnąć efekt podobny do opisywanych niedawno aplikacji do słuchania dwóch piosenek naraz. Dzięki innowacyjności Poppy można będzie w tym samym czasie oglądać każdym okiem inny obrazek, czyli np. dwukrotnie zwiększyć tempo przeglądania słitfoci na Instagramie...   Źródło: Engadget   CHCESZ BYĆ NA BIEŻĄCO? DOŁĄCZ DO APPLEFOBII! 