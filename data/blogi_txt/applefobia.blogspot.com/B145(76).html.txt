Wśród licznych patentów Apple coraz częściej pojawiają się perełki, które może nie wnoszą wiele do światowego dorobku myśli technicznej, ale pokazują, jak bardzo geniusze z Cupertino uważają się za demiurgów i kreatorów doskonałego porządku świata.     Myśleliście, że stoły i lady w Apple Store stoją ot tak sobie i każdy może to zmałpować i ustawić meble tak samo? A guzik!  Jeśli poważycie się zaaranżować w podobny sposób przestrzeń w swoim osiedlowym sklepie "Second Hand Fast Food" z używaną żywnością z zachodu, albo w swoim biurze pisania podań o zasiłek rehabilitacyjny z funduszy Unii Europejskiej dla nieślubnych dzieci urodzonych po przejściu pieszej pielgrzymki anonimowych alkoholików przez Szklarską Porębę, to liczcie się z tym, że wkrótce może zawitać do was paru smutnych panów z pozwem o naruszenie patentu na jedyne słuszne ustawienie mebli.  Jak widać na poniższej rycinie, banalnie prosty sposób ustawienia paru stołów na środku pomieszczenia i paru blatów pod ścianami został właśnie opatentowany przez Apple. Ciekawe co będzie następne - umiejscowienie klamek w drzwiach do toalet w Apple Store? Nie wiem jak wy, ale ja zakładam walonki i biegnę do urzędu patentowego zastrzec wzorzec wieszania obrazów na ścianie... 