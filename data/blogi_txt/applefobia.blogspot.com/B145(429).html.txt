Jak donoszą niestrudzeni badacze Najbardziej Zaawansowanego Systemu Operacyjnego Świata i wszystkich jego niesamowitych ficzerów, prawie każdą aplikację w OS X Mountain Lion można ukatrupić jednym słowem, wpisanym w okienko tekstowe.      Tym tajemniczym słowem, wbrew pozorom nie jest straszliwe arabskie zaklęcie applakadabla, nie jest to też klątwa rzucona przez starą Cygankę, której TimKuk w zeszłym roku przejechał rowerem po lakierkach, ani nawet dosadne wyrażenie z repertuaru wk..wionych matrosów Floty Czarnomorskiej. To słowo jest w komputerowym świecie tak powszechne i oczywiste, jak mysie bobki w cwibaku, i brzmi File:///      Mała rzecz, a jaki power! Moc sprawcza tego słówka jest taka, że potrafi wykrzaczyć niemal każdą aplikację. To znaczy, sorry, "zamrozić", bo OS X przecież się nie wiesza. Badaczom udało się wywalić kołami do góry większość popularnych programów, łącznie z Chrome, co dowodzi, że OS X Mountain Lion faktycznie jest mocarnym NZSOŚ, skoro nie ma żadnego problemu nawet z zawieszaniem aplikacji spoza rezerwatu.  Teraz czekamy na wyjaśnienia Apple, że jest to wyjątkowej klasy innowacja systemowa, mająca na celu ochronę przed hakerami, wy w tym czasie popatrzcie sobie na wiszącego zamrożonego kotka, a ja idę popróbować wpisywania File:/// w swoich skrzypiących Windowsach. 