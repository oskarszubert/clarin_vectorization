Do tej pory wszelkiej maści hejterzy jeździli sobie po Apple jak po łysej kobyle, naśmiewając się, że nowego Maka Pro nie da się rozbudowywać, że nic w nim nie można zmienić i że w ogóle taka z niego stacja robocza, jak z parnika łódź podwodna. Jednak po wielu tygodniach oczekiwania wreszcie mamy niezbity dowód na to, że Mac Pro jest prawdziwą, profesjonalną i w pełni modyfikowalną stacją roboczą.  Okazuje się jednak, że Mac Pro posiada nie tylko bezprecedensowe możliwości rozbudowy i że wcale nie kończą się one na wyjmowaniu i wkładaniu procesora czy dodawaniu zewnętrznych przybudówek. Stację roboczą Apple można wręcz w nieograniczony sposób personalizować i dostosowywać do wyrafinowanych potrzeb profesjonalnych power-userów.  To dobra wiadomość, bo przy całej swej porażającej urodzie wszystkie Maki, masowo zapełniające pracownie kreatywnych profesjonalistów, są do siebie niestety podobne jak dwie krople wody dwa termosy i nawet lajfstajlowe układanie ich na boczku czy wyjątkowo fikuśne podpięcie kabli nie zawsze gwarantuje podkreślenie swojego twórczego indywidualizmu i zrobienie odpowiedniego wrażenia na gościach.  Pierwsze, nieśmiałe próby optycznej personalizacji Maka Pro podjął już Jonathan Ive, gdy po towarzyskiej imprezie zarządu Apple połączonej z pedikurem, w zapasie zostało trochę lakieru do paznokci. Niestety, ze względu na swą cenę czerwone Maki spod Monte Cassino Cupertino były towarem dla finansowej elity wybrańców, przypalających sobie skręty z selera naciowego fabrycznie nowymi studolarówkami. Jednak prawdziwe szaleństwo dopiero się zaczyna...  Jeśli marzycie o tuningu swojego Maka Pro za naprawdę niewielkie pieniądze - tak, aby stał się idealnie dopasowaną do waszych potrzeb stacją roboczą - musicie koniecznie skorzystać z oferty firmy Alchaemy. Poczynając od wyjściowej ceny 349 dolarów, Alchaemy może wam zaoferować optyczny pakiet personalizacyjny, który odmieni waszego Maka nie do poznania...                  W minimalnej cenie 349 dolców można wybrać jeden z palety 15 podstawowych kolorów - w tym czarny (?). Za $699 można samodzielnie stworzyć swój wymarzony kolor, co daje niesamowite pole do popisu dla kreatywnych baristów z tetrachromią. A za jedyne $1499 można Maka nawet pozłocić 24-karatowym kruszcem. Do tego należy dodać jeszcze skromne $99 za laserowe wykonanie na obudowie napisu "Turbo Pro Magic Ultra Amazing", który dodatkowo podnosi parametry pracy Maka.  No i niech teraz ktoś powie, że Mac Pro nie jest w pełni modyfikowalną stacją roboczą... Źródło: Alchaemy 