Nowy, wspaniały i zapewne niesamowicie innowacyjny iPhone 5S już nadchodzi. Apple jak zwykle spodziewa się rekordowej sprzedaży, więc fabryki Foxconna prowadzą masowy nabór specjalistów ds. montażu. Ponieważ trzeba na gwałt wyprodukować miliony fajfesów, łapanki trwają dzień i noc...      Problem pozyskania wykwalifikowanych kadr, które po przykuciu łańcuszkami do stołów montażowych będą składać najbardziej zaawansowane technicznie telefony świata, to odwieczna bolączka, z którą borykają się kooperanci Apple.  W trosce o najwyższą jakość produktów, Apple stawia bardzo wysokie wymagania swoim dostawcom, dlatego nie każdy ma szansę dostąpić zaszczytu montowania iPhona. Preferowani są studenci kierunków technicznych lub pokrewnych (hotelarstwo, filologia chińska, chemia organiczna, pedagogika specjalna).  Niestety, po zeszłorocznych masowych łapankach do montażu iPhona 5, większość studentów przezornie znika i zaszywa się w niedostępnych górach masywu Huang Shan przed każdą premierą nowego produktu Apple. Wolą stracić semestr, żreć zupę z huby i ryzykować spotkanie z tygrysem niż tyrać za marne grosze po 12 godzin dziennie.  W wyniku takiego sabotażu i obstrukcji ze strony nieodpowiedzialnych studentów, w trosce o zapewnienie ciągłości produkcji, fabryki Foxconna muszą nieustannie zabiegać o nowych pracowników z odpowiednim wykształceniem...      Jak donoszą nasi informatorzy, wkrótce rusza produkcja iPhona 5S, którego premiera jest przewidziana w najbliższym czasie. Na gwałt trzeba zmontować miliony egzemplarzy. Trwają intensywne szkolenia dla świeżo rekrutowanych pracowników, których udało się pozyskać podczas ostatnich łapanek (głównie osoby słabo biegające, chromające, niedowidzące, zagubieni przybysze z głębokiej prowincji oraz wagarująca młodzież szkolna).      Dzięki sprawnej akcji fabryki Foxconna zapełniają się świeżą siłą roboczą, która z energią i pasją zabierze się do pracy. Już wkrótce miliony iPhonów 5S, pachnących nowością i wieprzowiną w pięciu smakach, trafią w ręce miłośników zaawansowanej technologii, wysokiej jakości i perfekcyjnego wykonania. 