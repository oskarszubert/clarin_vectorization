Dzisiejszy poranek przywitał nas hiobową wieścią, że coraz więcej użytkowników gadżetów Apple z zainstalowaną najnowszą wersją kolorowego iOS-a ma problem ze swoimi zabawkami. iPhony i iPady bez żadnej wyraźnej przyczyny znienacka wywalają się do logo startowego.  Jak bardzo przytomnie i zadziwiająco sprytnie zorientował się portal ArsTechnica, przyczyną awarii Najbardziej Zaawansowanego Mobilnego Systemu Operacyjnego jest... Najbardziej Zaawansowany Mobilny System Operacyjny, a konkretnie czwarta beta iOS 7.1. Cudowny system Apple wywala się sam z siebie, nadeptując sobie na własne jądro bez udziału magii, antygrawitacji i aplikacji firm trzecich.  Wniosek z tego jest taki, że Apple - marnując czas na opętańcze doprowadzanie do perfekcji różnych optycznych smaczków, dupereli, delikatnych odbić i koloru klawisza Shift w kolejnych betach iOS 7 - całkiem zapomniało o podstawowej funkcji systemu, czyli ciągłym i bezawaryjnym działaniu. Równie dobrze można sobie wieszać choinki zapachowe w samochodzie z panewkami sypiącymi się z silnika.  Oczywiście i jak zwykle, rada dla nieszczęśników jest tylko jedna - czekać na kolejną betę iOS 7.1 i liczyć na to, że nie zepsuje czegoś nowego. A może nawet coś się poprawi... 