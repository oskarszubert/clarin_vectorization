Pomysłowość i inwencja wynalazców z Apple nieustannie mnie zadziwia. Tym razem wymyślili, że należy pozbyć się zawiasów z MacBooka i zastąpić je elastyczną konstrukcją z tworzywa nowej generacji.      Tworzywo to miałoby tak niesamowite właściwości, że byłoby równocześnie twarde i elastyczne. Twarde ma być tam, gdzie ma chronić bezcenną zawartość MacBooka (w postaci przestarzałych technologii i słitfoci z wakacji), a miękkie tam, gdzie MacBook powinien się zginać, aby spełniać definicję laptopa.  Drobny problem polega na tym, że Apple jeszcze nie stworzyło takiego materiału, który byłby zarazem twardy i miękki, ale akurat w ich przypadku to nic nowego - wszak uwielbiają patentować na zapas. Więcej szczegółów wynalazku i zarys koncepcji zginania MacBooka wyjaśnia następna rycina: Trochę mi to przypomina widywane w drukarniach falcowanie kartonu, względnie kaszerowanie tektury falistej - ale trudno mi ocenić, która z tych zaawansowanych technik introligatorskich wywarła takie wrażenie na geniuszach z Cupertino.  Jeśli spojrzeć na kolejną rycinę z wniosku patentowego, analogie z książką same się nasuwają - twarde okładki i miękki grzbiet, gdzieś to już widzieliście? Być może po prostu ktoś tam w Apple doznał olśnienia i wpadł na ten epokowy pomysł po zakupie biografii Jobsa w twardej oprawie?      Pozostaje zagadką, jak Apple chce skonstruować ten elastyczny zawias MacBooka, aby dekiel z wyświetlaczem trzymał się w ustalonej pozycji i nie opadał po każdym zalajkowaniu na Fejsie. A to tylko jeden z problemów, z którym będą musieli się zmierzyć inżynierowie z Cupertino.   Drugim będzie trwałość - znając przykłady wdrożeń różnych innowacyjnych technologii przez Apple, można się spodziewać, że po jakimś czasie dekiel z wyświetlaczem  będzie można oderwać  od MacBooka jak kawał namokniętej tektury. Oczywiście elegancko falcowanej...   Gdy puszczają zawiasy w zwyczajnym laptopie, można je dokręcić albo wymienić na nowe. Gdy zmięknie i puści taki "zawias", do wymiany będzie cała obudowa MacBooka. Ale to już problem makjuzerów, którzy z pieśnią na ustach będą masowo zanosić do serwisów swoje miętkie MacBooki ze słowami - "Klapka mu opadła, proszę pana, temu Maku..."   Żródło: Patently Apple   CHCESZ BYĆ NA BIEŻĄCO? DOŁĄCZ DO APPLEFOBII! 