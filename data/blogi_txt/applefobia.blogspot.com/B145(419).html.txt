No i wykrakałem. Apple chce zarobić dodatkową kasę na prezentacjach swoich supertechnologii i wyjaśnianiu zawiłości swoich niezwykle zaawansowanych systemów operacyjnych. Jak donosi MyApple, pod hasłem Tech Talks jesienią mają ruszyć objazdowe wersje WWDC.     Apple pozazdrościło polskim politykom skuteczności i wysyła w świat swoją wersję pisbusów i tuskobusów - czyli kukobusy, które nieść będą przez cały świat kaganek jabłkowej oświaty, nawiedzając wsie i miasteczka z dobrą nowiną, propagandą i wieściami z rezerwatu.  Specjalnie skonstruowane na tę okazję kukobusy mają wyruszyć już jesienią 2013 roku. Ostatecznie, po burzliwej naradzie w Cuperino, ustalono, że aby nie psuć wizerunku firmy, w trasę zostaną wysłane wyłącznie białe egzemplarze. Podczas testów bowiem okazało się, że z czarnych autobusów strasznie obłazi lakier.      Wprawdzie Phil Schiller upierał się, że wszystko jest OK, ale został przegłosowany. Po refurbishingu w fabrykach Foxconna, czarne kukobusy mają zostać odsprzedane jako nówki sztuki przewoźnikom z krajów rozwijających się. Będzie je można spotkać głównie na trasie Radzyń Podlaski - Kamień Pomorski. Ale ja nie o tym... Szeroko zakrojona akcja Tech Talks ma na celu pozyskanie deweloperów dla nadchodzącego iOS 7. W czasie objazdowych konferencji programistycznych deweloperzy będą gruntownie szkoleni, jak do maksimum wykorzystać potencjał 12 aplikacji w folderze, jak radzić sobie z wielozadaniowością i jak projektować nowe płaskie ikony. Natomiast podczas szkoleń technicznych inżynierowie Apple wytłumaczą, jak prawidłowo wkładać wtyczkę Lightning 2.0 i jak dobierać przejściówki do iPhona 5S na każdą okazję.  Kukobusy będą też prowadzić akcję edukacyjną, skierowaną do szerokich mas społecznych, realizowaną poprzez festyny ludowe z muzyką disco-polo, akademie dla młodzieży gimnazjalnej na szkolnych salach gimnastycznych czy weekendowe eventy przed hipermarketami. Nie zabraknie organizowanych specjalnie dla emerytów wycieczek kukobusami do Częstochowy, połączonych z darmowym poczęstunkiem i sprzedażą innowacyjnych produktów Apple na korzystnych warunkach ratalnych.  A już niedługo, w ślad za kukobusami w teren ruszą piesze patrole ewangelistów Apple - pary uśmiechniętych młodych ludzi - którzy zapukają do waszych mieszkań i wciskając but między drzwi a futrynę, zapytają - "Czy chciałbyś porozmawiać o przyszłości iOS?", "Jak uratować świat przed szatańskim Androidem" albo "Czy wiesz, że Apple cię kocha?"... 