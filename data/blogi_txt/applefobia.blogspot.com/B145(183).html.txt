Niejeden fanboj marzy zapewne o połączeniu obowiązków z przyjemnością, o przebywaniu w otoczeniu pięknych przedmiotów i o wyposażeniu swojego stanowiska pracy w fantastyczne, wspomagające kreatywność urządzenia Apple. Teraz to marzenie jest w zasięgu ręki.      Na targach MacWorld 2013 pojawiło się unikalne akcesorium, stanowiące połączenie wszystkich tych marzeń. Wystarczy nabyć specjalną deskę do krojenia z uchwytem na iPada, aby nawet na zapleczu zadymionej i śmierdzącej londyńskiej kebabowni móc realizować swoje pasje jako niezależny i kreatywny projektant słupków z marchewki i kostki wieprzowej do gyrosa.  Również inne prace kuchenne, takie jak filetowanie ośmiornic, wydłubywanie oczu krewetkom czy patroszenie pangi, wspomagane obecnością iPada i przepisami pobieranymi z nieprzebranych zasobów App Store, uczynią z każdego dania prawdziwe kulinarne arcydzieło. Oczywiście pod warunkiem, że będzie spożywane w odpowiedniej, równie kreatywnej zastawie: Foto: Laughing Squid  Uwaga: nóż nie wchodzi w skład wyposażenia deski i należy go nabyć osobno.  Żródło: MyApple 