Wygląda na to, że App Store podjął rękawicę i zaczął ścigać się z Mac App Store o zaszczytny tytuł wydawcy najstarszej gry świata. Jak myślicie, który ze sklepików Apple zwyciężył w tej rywalizacji?       Pisałem już parę razy o antycznych "nowościach" publikowanych dla zaspokojenia  najwybredniejszych gustów makowych graczy, więc tylko w skrócie przypomnę, że w Mac App Store pojawiły już się takie nowalijki jak Tomb Raider, GTA III czy Railroads!  Wszystko to furda! App Store wydał właśnie grę, która ma bez mała tyle lat, co te trzy pozostałe razem wzięte. Jak się dowiadujemy, posiadacze iGadżetów będą mogli za marne $2.99 zagrać w 28-letnią grę Karateka, widzianą ostatni raz na komputerze Apple II, o którym pamiętają już tylko najstarsze starowinki i emerytowani złomiarze z San Jose. Oczywiście wydany aktualnie Karateka będzie w wypasionej wersji HD Retina Super Duper Ultra HiFi, niemniej jednak wciąż będzie czymś w rodzaju mumii Tutenchamona, przebranej przez Tomka Jacykowa w hawajską koszulę obszytą anielskim włosem i w futrzane stringi.  Poniżej zamieszczam krótki filmik pokazujący urzekającą historię o przeniesieniu Karateki na najnowocześniejszą platformę gamingową świata, a ja idę się zahibernować w oczekiwaniu na reedycję Ponga w rozdzielczości 9600x6400 pikseli. 