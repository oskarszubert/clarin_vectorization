Od razu uprzedzam, że to nie jest artykuł dla erotomanów. Nie będzie żadnych świństw. Snuglet to nie żadne zbereźne akcesorium, a wyłącznie technologia najwyższych lotów i majstersztyk mechaniki precyzyjnej, służący do zacieśniania dziurki...       Jakby ktoś nie wiedział, Apple stworzyło MagSafe jako remedium na wiecznie łamiące się, przecierające i palące wtyczki zasilania w laptopach. Żeby być dokładnym - w laptopach Apple, bowiem w całej reszcie świata te problemy nie występują z taką intensywnością.  Wtyczki w większości laptopów jakoś dziwnie się trzymają i nie wypadają. Być może dlatego, że w ich przypadku zastosowano starą, sprawdzoną przez lata konstrukcję szpunta i dziurki, opartą na obserwacji anatomii ssaków naczelnych - ze szczególnym uwzględnieniem organów prokreacyjnych... Ale ja nie o tym...  Natomiast Apple zawsze musi iść swoją własną drogą "think different", więc wtyczka MagSafe, dzięki swej unikalnej konstrukcji miała łatwo odłączać się od MacBooka, aby uniknąć zerwania kabla czy wyłamania gniazdka zasilania. Sukces okazał się częściowy - teraz wtyczki MagSafe wypadają, palą się i łamią w o wiele bardziej elegancki, widowiskowy i zaawansowany sposób...           ...nierzadko przy okazji wyzwalając ukryte zasoby kreatywności u swych użytkowników:       Okazuje się jednak, że wypadająca przy byle okazji wtyczka zasilania nie wszystkim przypadła do gustu. O tym, jak cenione jest to genialne rozwiązanie Apple, świadczy mały gadżecik, który powstał, aby temu zapobiegać:       Jak możemy dowiedzieć się z filmiku, wtyczka MagSafe nieustannie wypada z gniazdka MacBooka, przyprawiając licznych makjuzerów o frustrację i rozpacz. I dzieje się tak niezależnie od tego, czy pracujesz cały na biało, czy w brązowych spodniach.  Ale od czego jest kreatywność? Tak właśnie powstał Snuglet - zaawansowany technologicznie zacieśniacz dziurki MagSafe, który ma ulepszyć najlepsze na świecie rozwiązanie Apple. Nie bardzo pojmuję zjawisko nieustannego poprawiania tysięcznych niedoróbek produktów Apple przez fanów, twierdzących równocześnie, że są to świetne urządzenia o najwyższym komforcie obsługi, ale zapewne w psychiatrii ma to swoją specjalistyczną nazwę.  Zrobienie zwykłej wkładki dystansowej, która będzie trzymała za pysk wypadającą wtyczkę MagSafe nie wydaje się rzeczą skomplikowaną, ale jako że chodzi o akcesorium do MacBooka, trzeba było posiłkować się współpracą z takim geniuszem designu i wynalazczości, jak Jerry Kuo. Kto zna - ręka do góry! Udział geniusza był niezbędny - trzeba było jeszcze do kompletu wymyślić specjalistyczne narzędzie do wyciągania Snugleta z dziurki...   Źródło: KickStarter    CHCESZ BYĆ NA BIEŻĄCO? DOŁĄCZ DO APPLEFOBII! 