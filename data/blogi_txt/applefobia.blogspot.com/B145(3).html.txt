4,5 miliarda dolarów rocznie wynosi aktualny, niedawno powiększony budżet Apple na tzw. badania i rozwój. To około 12 milionów dolarów dziennie. Tyle kasy Apple wydaje na swoje niewidzialne technologie i na twórczą adaptację starych wynalazków. Widzicie gdzieś jakieś efekty tego działania, hę? Po ostatnio przedstawionym sprawozdaniu finansowym dowiedzieliśmy się, że rocznie na sławetny dział R D (Research and Development) Apple wydaje 4,5 mld dolców. To relatywnie niewiele w stosunku do zarobków firmy, ale obiektywnie rzecz biorąc, to gigantyczna sterta forsy - gdybyście przez rok co sekundę wrzucali studolarowy banknot w błoto, nie przepuścilibyście tyle, ile Apple wydało na R D.  Za tę kasę można by wybudować 3 wieże Burj Khalifa. Za 60% tej kwoty możecie mieć codziennie do dyspozycji w pełni wyposażony i uzbrojony lotniskowiec. Różnica jest tylko taka, że w przeciwieństwie do Apple, lotniskowiec naprawdę może zmienić rzeczywistość...      Co można zrobić z budżetem 12 milionów dolarów dziennie? Jakich oszałamiających efektów można się spodziewać? Jeśli zrobić zestawienie tego, co Apple zaprezentowało w ostatnim roku, to oszałamiające efekty pracy działu R D wyglądają następująco:   Wbudowanie skanera linii papilarnych w telefon. Moja Toshiba G900 przewraca się ze śmiechu w grobie... Odchudzenie kolejnych ewolucyjnych generacji tabletu i laptopa o niedostrzegalne gołym okiem ułamki milimetrów Wsadzenie komputera do bańki po mleku i udawanie, że to stacja robocza Pokolorowanie iOS-a, aby podbić nowy rynek przedszkolny i pierwszokomunijny Zrobienie kolejnej nakładki na OS X, psującej komputery i dyski zewnętrzne Wymyślenie dwóch wersji komputera biurkowego - z nogą i bez   Tyle oficjalnie. Jeśli zapomniałem o jakiejś przełomowej technologii, wartej czteroipółmiliardowego budżetu, to mnie poprawcie. Natomiast jak wynika z tajnych wewnętrznych raportów księgowych, zdobytych przez borsuka zwiadowczego, pracującego incognito w Cupertino, rzeczywisty podział budżetu wyglądał zgoła inaczej...  Podobno ponad 2,3 miliarda dolców pochłonęło wymyślenie zestawu nowych słitaśnych kolorów dla iOS 7, z czego 1,8 mld kosztowały same ciastka i kawa dla Jonthana Ive i jego zespołu. Koszty były tak duże, ponieważ Ive cierpi na tetrachromię i widzi więcej kolorów niż przeciętny człowiek. Po prostu bardzo długo nie mógł się zdecydować...  Równy miliard poszedł na wymyślenie supermocnego kleju do przyklejania baterii w nierozbieralnych MacBookach i iPadach. Klej się udał, ale kolejne pół miliarda trzeba było wydać na wynalezienie jakiegoś skutecznego rozpuszczalnika dla uwolnienia inżynierów, przyklejonych na amen do amelinium. Chodziło o to, że strasznie hałasowali, grając w kosza na dziedzińcu kampusu pod oknami gabinetu TimKuka...  Następne 600 milionów poszło z dymem podczas badań nad chłodzeniem Maka Pro (w tym hospitalizacja, leczenie i rehabilitacja poparzeń trzeciego stopnia u laborantów-testerów). Reszta drobniaków rozeszła się na zakup prasy hydraulicznej do upchnięcia nadmiarowych 64-bitów w procesorze A7, dostosowanie położenia bieguna magnetycznego Ziemi do wskazań kompasu w iPhonach oraz patentowanie wszystkiego, co się nawinie, a samo się nie broni, nie gryzie, nie drapie i nie ucieka. To dlatego borsuk jeszcze jest totemicznym zwierzęciem Applefobii.  Aha... były też oszczędności - sterowniki do Mavericksa udało się pozyskać za darmo...  A teraz poważnie. Widzicie jakieś spektakularne efekty wydawania przez Apple 12 milionów dolarów dziennie na badania i rozwój?   Źródło: Apple Insider     CHCESZ BYĆ NA BIEŻĄCO? DOŁĄCZ DO APPLEFOBII! 