Pisałem już niedawno o protezach do Maka Pro, ale temat wciąż wraca jak bumerang z Alzheimerem. Wygląda na to, że podstawowym towarem pierwszej potrzeby i akcesorium must-have do lajfstajlowej stacji roboczej Apple są takie duże czarne skrzynki z gniazdami na karty rozszerzeń.  Od wirtualnej premiery Maka Pro minęło już sporo czasu, ale jak mawiał Kubuś Puchatek - im bardziej nie można go kupić, tym bardziej bezprecedensowe okazują się możliwości jego rozbudowy. I jak również zauważył Kubuś - nic nie wskazuje na to, żeby z czasem miało się to zmienić.  Dlatego też nie dziwi mnie wysyp urządzeń, których jedyną funkcją jest symulacja brakującej części płyty głównej Maka Pro, umożliwiającej podłączenie tego, co nie zmieściło się w środku przecudnie krągłej obudowy. Mac Pro jako żywo kojarzy mi się z ciasnym M2, gdzie na 18 metrach kwadratowych ktoś usiłował zmieścić trzypokoleniową rodzinę z bliźniakami chorymi na ADHD, puszczalską córką, kozą i przygłuchym dziadkiem z gorączką. Ale coś nie wyszło i bez przybudówki i werandy ani rusz...       Firma Sonnet przedstawiła właśnie swoją wersję przybudówki do Maka Pro, umożliwiającej podłączenie dwóch lub trzech kart PCIe i przypięcie tego wszystkiego plączącym się po biurku kablem Thunderbolt. Skrzynka ma bardzo profesjonalną cenę - odpowiednio 499 albo 979 dolarów. To sporo, zważywszy do czego służy. W realnym świecie stanowi odpowiednik mahoniowej, ozdobnie rzeźbionej rączki do drapania się w trzeci półdupek, wyhodowany na środku pleców. Byłaby całkowicie zbędna, gdyby Mac Pro był zbudowany jak należy.  Na dużej i przestronnej płycie głównej mojego skrzypiącego blaszaka, który nawet nie aspiruje do miana stacji roboczej, są trzy lub cztery sloty PCIe - gotowe do wykorzystania po odkręceniu dwóch śrubek i bez ryzyka zaplątania genitaliów w kabel Thunderbolt. Niewytłumaczalna rozrzutność i ułańska fantazja producenta sprawiły, że w cenie płyty dostałem coś, za co nabywcy kieszonkowej stacji roboczej Apple muszą bulnąć lekką rączką tysiąc dolców. No, ale ja nie jestem kreatywnym profesjonalistą... 