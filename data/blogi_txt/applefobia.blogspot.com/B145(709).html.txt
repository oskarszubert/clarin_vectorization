Niektórzy makjuzerzy postawili sobie za punkt honoru udowodnienie, że Mac Pro - wbrew hejterskim kpinom i podśmiechujkom - jest prawdziwą, normalną stacją roboczą. W sumie nie dziwię im się - gdybym umoczył tyle kasy, też bym wychodził ze skóry, żeby zagiąć rzeczywistość i nie popsuć sobie samopoczucia...  Pamiętacie zapewne pierwszy, sławetny film instruktażowy, pokazujący jak w ciągu jednej godziny uporać się z wymianą procesora w Maku Pro. Trend się rozszerza, więc kolejni posiadacze lajfstajlowej stacji roboczej Apple próbują swych sił w tej robiącej wrażenie, jednej z trzech możliwych modyfikacji Maka. Tą drugą jest personalizacja ameliniowej obudowy, a trzeciej jakoś nie mogę sobie przypomnieć...  Mamy więc kolejny film, którego autor, posługujący się oryginalną odmianą angielskiego, pokazuje nam, jakim potworem wydajności może stać się Mac Pro po wymianie procesora 6-rdzeniowego na 10-rdzeniowy. Nowy procesor pobiera 130 W mocy, więc jak sądzę, następny filmik tego autora będzie poświęcony wymianie sfajczonego zasilacza...       Wymiana procesora swoją drogą - już wiemy, że Mac Pro to prawdziwy komputer, ale zupełnie przy okazji możemy podziwiać imponujące i bezkompromisowe, sześciomonitorowe stanowisko pracy (zabawy?), które znamy już z wcześniejszej prezentacji gry Crysis 3 na Maku. Oczywiście uruchomionej pod Windą...  Ten wyposażony na bogato pokoik zapewne w mokrych snach będzie nawiedzać naszych rodzimych makjuzerów mieszkających z rodzicami i spłacających kredyt za MacBooka, ale pomijając wysmakowane detale wyposażenia wnętrz moją szczególną uwagę przykuła jedna rzecz, która niewątpliwie ustanawia nowe standardy w dziedzinie stylizacji osobistej. Jeśli obejrzycie film uważnie, to dostrzeżecie na nadgarstku tego człowieka niezwykle gustowny, otoczony diamentami sikor na grubym złotym kajdanie. Hmm... jak by to ująć... prawdziwie męska rzecz... 