To niesamowite, jak bardzo niedoróbki iOS-a wpływają na kreatywność producentów akcesoriów. Są płodni niczym worek chomików. Jak myślicie, co to jest "hardware mute switch" i pasuje do iPhona?     Dopiero co pisałem o programie, który za 4,49 euro zmienia rozdzielczość wyświetlacza Maka, choć można to bez trudu zrobić w ustawieniach ekranu, a już ktoś wpadł na równie genialny wynalazek "upraszczający życie" userom Apple. Najnowszy pomysł o nazwie Mutator polega na tym, że zamiast po bożemu wyciszyć telefon w ustawieniach systemowych, wtyka się w gniazdko słuchawkowe iPhona specjalną zaślepkę, która brutalnie odcina wszystkie dźwięki od głośnika.  Nie powiem - skuteczne aż do bólu, ale coś mi się wydaje, że iOS - podobno Najbardziej Zaawansowany Mobilny Systemem Operacyjny - powinien chyba mieć gdzieś opcję całkowitego wyciszenia iPhona. Naprawdę nie ma? RLY?      Pomysł, aby brakującą lub trudno dostępną opcję iOS-a zastąpić fikuśną protezką wtykaną w gniazdko słuchawkowe, uważam za godny tytułu "Absolutny Mistrz Think Different" i wciągnięcia do programu nauczania przedsiębiorczości dla gimnazjów.  Projekt możecie wesprzeć na KickStarterze, a autor Mutatora zapewne nie zasypia gruszek w popiele i pracuje już nad regulacją podświetlenia ekranu w postaci rajstop o różnej gęstości naciąganych na iPhona. Słyszałem też plotki, że podobno swój telewizor przycisza obkładając go poduszkami, światło wyłącza za pomocą worka po nawozach zarzucanego na żyrandol, a samochód gasi, wtykając kartofla w rurę wydechową.   Źródło: KickStarter 