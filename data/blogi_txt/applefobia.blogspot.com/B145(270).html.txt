Nie jest dobrze z bezpieczeństwem iOS. Można wierzyć w marketingowe bajki z Cupertino, ale fakty są nieubłagane. A ponieważ przedstawia je tak zasłużona firma jak Symantec, trudno im zarzucić dążenie do skandalu i szukania taniej popularności. Jak wynika z raportu Symanteca, hakerzy źle lokują swoje zainteresowania i niepotrzebnie męczą się, atakując nie ten system co trzeba. Android jest wprawdzie bardziej popularny i przez to częściej narażony na ataki, ale z technicznego punktu widzenia to iOS jest bezbronny i dziurawy jak sławojka po przejściu I Frontu Białoruskiego.  Symantec twierdzi, że na skromne 13 wykrytych dziur w Androidzie przypada aż 387 dziur w iOS-ie. To poniekąd potwierdza tezę kupertyńskich propagandzistów, że iOS jest Najbardziej Zaawansowanym Mobilnym Systemem Operacyjnym - zmieścić tyle dziur w jednym systemie to naprawdę duża sprawa...  Zagadkowe w tej sytuacji jest to, że hakerzy tyle czasu i energii poświęcają na włamywanie się do skrzypiącego, plebejskiego Androida, skoro mogliby jedną ręką, nie trudząc się zanadto, zrobić włam do elitarnego iOS-a. Hmm... może chodzi po prostu o zawodową ambicję? Widocznie o wiele bardziej zaszczytnie jest włamać się do dobrze zabezpieczonego kiosku Ruchu, niż do dziurawej, zamykanej na zasuwkę sławojki... Źródło: Cult of Android, sery: cheddar i ementaler 