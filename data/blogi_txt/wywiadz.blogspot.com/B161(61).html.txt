Ile kobiet wie o tym, że może mieć "swoją własną" położną? Ile kobiet wie, że usługi położnej środowiskowej - rodzinnej mogą i najczęściej są refundowane przez NFZ, czyli dla pacjentki bezpłatne? Ile dziewczyn wie, że położna środowiskowa sprawuje opiekę nie tylko nad kobietą w ciąży i po porodzie? Niestety, chyba jeszcze zbyt mało ...   Położna nie opiekuje się tylko kobietą w ciąży i po porodzie.  To kompleksowa opieka nad kobietą w każdym wieku, polegająca również na: opiece przedkoncepcyjnej, opiece w schorzeniach ginekologicznych i onkologicznych, opiece nad kobietą w każdym okresie jej życia. Do dobrej położnej środowiskowej warto się "zapisać" w każdym wieku, warto zapisać tam swoją córkę, polecić znajomej. Fakt, że "rynek medyczny" i zmieniające się prawo może każdego wyprowadzić z równowagi. To co było pięć lat temu nie zawsze jest aktualne w chwili obecnej. Wiele może rozjaśnić poniższa rozmowa....      Jak zrodził się pomysł na założenie Pro Familia, to nie tylko szkoła rodzenia?  Opieka środowiskowa na terenie miejsca naszej działalności sprawowana była niekoniecznie profesjonalnie, cóż można powiedzieć, że prawie w ogóle nie była sprawowana. Otrzymywałyśmy telefony od pacjentek z prośba o poradę, wizytę po porodzie, o konsultacje szczególnie podczas ciąży i po urodzeniu dziecka.     Oczywiście usługi te świadczyłyśmy za przysłowiowe "dziękuję", z biegiem czasu hobby zaczęło nas przerastać. Telefonów było już zbyt dużo. Pewnego razu dowiedziałyśmy się w Małopolskiej Izbie Pielęgniarek i Położnych, że nasze koleżanki po fachu wynegocjowały w NFZ dodatkowe pieniądze dla położnych m.in.: za wizyty poporodowe u matki i dziecka, za edukację przedporodową ciężarnych oraz za wizyty u pacjentek po zabiegach ginekologiczno - onkologicznych. Warto wspomnieć, że do tego momentu NFZ płacił tylko za deklaracje czyli za tzw. osobę, która się do danej położnej "zapisała" wypełniając odpowiednią deklarację. Dochodziło do sytuacji, gdzie położne miały sporą ilość deklaracji (na jedną położną ma przypadać max. 6600 kobiet i kobietek (bez względu na wiek). Paradoks polegał na tym, że nikt ich nie rozliczał czy robiły wizyty, ile wizyt, bo płacone "było od łebka" - ale to temat rzeka:)  Reasumując PRO FAMILIA to nie szkoła rodzenia, to kompleksowa opieka nad kobietą w każdym okresie jej życia. Oczywiście najwięcej koncentrujemy się nad kobietą w okresie ciąży i po porodzie, ale również służymy radą i pomocą wszystkim naszym pacjentkom i kobietom w każdym wieku.         Dlaczego akurat takie usługi w tym "szkoła rodzenia"?   gabinet do pobierania materiału cytologicznego   Szkoła Rodzenia to działalność dodatkowa. NFZ nie płaci za szkołę rodzenia, ponieważ programy poszczególnych szkół mogą być różne - w zależności od potrzeb rynku. Natomiast edukacja przedporodowa ma ściśle okresloną tematykę, ma edukować i przygotowywać pacjentki do porodu oraz rodzicielstwa i to właśnie jest finansowane przez NFZ. My realizujemy edukację przedporodową, oczywiście dodatkowo udzielamy informacji naszym pacjentom o różnych innych rzeczach - zgodnie z zapotrzebowaniem i trendami rynku. Nasza edukacja przedporodowa jest bezpłatna.     Korzystałyście Panie ze środków unijnych? Jaki aspekt starania się o środki unijne był najtrudniejszy?  Otrzymałyśmy środki unijne na wyposażenie gabinetu. Najtrudniejszy aspekt polegał na tym, czy osoby czytające nasz biznesplan zrozumieją specyfikę naszej pracy, co mamy zamiar robić i w jaki sposób planujemy rozwijać naszą działalność. W biznesplan wpisałyśmy również, że prócz podstawowych działań zwiazanych z kontraktem z NFZ pragniemy rozszerzać działalność o szkołę rodzenia, szkołę matek, gabinet pobrań materiału do badań cytologicznych. Dotację otrzymałyśmy i wywiązałyśmy się z naszych planów. W tej chwili naszym marzeniem, do czego gorąco namawiają nas pacjentki, jest stworzenie DOMU NARODZIN. To, niestety jest dużo trudniejsze niż się spodziewałyśmy, ze względu na przepisy prawa. Ustawodawca dał nam jako położnym duże uprawnienia, ale z różnych przyczyn nie stworzono już do nich rozporządzeń. Bez rozporządzeń do ustawy przepis jest ... martwy.    pacjentka podczas pomiaru tętna płodu KTG     Jakie usługi oferujecie? (za darmo), a jakie są płatne (jaki średnio jest ich koszt)  Jakie usługi oferujemy odpłatnie i bezpłatnie jest wyjaśnione na naszej stronie. Niestety cennik nie jest podany ze względu na konkurencję. Każda pacjentka dowie sie o tym, kontaktując się z nami np. telefonicznie. Ale zapewniam, że ceny usług są atrakcyjne. Dlaczego warto korzystać z usług "szkoły rodzenia"?  Każdej pacjentce i tej ubezpieczonej i nieubezpieczonej, na czas ciąży i porodu oraz do 6 tygodni po porodzie należy się opieka. Jest to wolny wybór i nikt nie jest w stanie narzucić kobiecie wybór położnej lub zmusić do skorzystania z takiej usługi. Jeśli kobieta nie ma położnej z wyboru to skazuje się na samotne rozwiązywanie problemów poporodowych, medycznych, psychicznych czy neonatologicznych. Oczywiście, prywatnie z problemami może udać się do lekarza - ale najczęściej takie usługi są już płatne. Zdarzają się również praktyki wynajmowania prywatnie położnej, płacąc jej za kąpiel dziecka oraz rozwiązanie bieżących problemów. Te panie, które nie wiedzą, jaka należy im się opieka wystarczy, że przed porodem zainteresują się głębiej tematem. Myślę, że łatwo znaleźć sporo informacji poprzez strony internetowe, ośrodek zdrowia do którego się uczęszcza, czy od znajomych.    przyrząd do pomiaru KTG     W jaki sposób można zostać Waszą klientką?  Nasza pacjentką można zostać, jeśli złoży się do nas "deklarację wyboru położnej". Oczywiście odleglość od nas nie może przekraczać 25 km, ponieważ wówczas nie jesteśmy w stanie zapewnić dobrej jakości usług. Przede wszystkim nie dotrzemy na czas do pacjentki, czyli wtedy kiedy najbardziej będzie nas potrzebować.    Uzupełnienie wpisu dzięki komentarzowi Renifer - kim jest doula i jakie ma zadania. Doula - to osoba, która pomaga kobiecie po porodzie, jest tylko i wyłącznie do jej dyspozycji, ale nie od strony medycznej. Pomaga jej w zorganizowaniu, że tak się wyrażę życia, w sytuacji dla niej nowej: np. pomaga w zajmowaniu się maleństwem, jego pielęgnacji, dba o to, żeby matka karmiąca miała przyrządzone posiłki, mogła wypocząć, miała chociażby z kim porozmawiać, jeśli całe dnie spędza sama z maleństwem. Dba o to, aby psychicznie kobieta po porodzie miała komfort i odciąża ją w domowych obowiązkach. Doula to ktoś ważny i na pewno spełnia ważną funkcję. Dzięki niej kobieta po porodzie nie czuje się taka osamotniona, zmęczona. Myślę, że zapotrzebowanie na tego rodzaju usługi mogą mieć kobiety z dużych miast, gdzie po porodzie zostają same i wyobcowane, w nowej dla nich sytuacji. W środowisku małomiasteczkowym i wiejskim rolę douli spełniają babcie i mamy, angażując swój czas (przez pierwszy miesiąc po porodzie) całe swoje doświadczenie i mądrość życiową, dając wsparcie "nowej mamie." Większość to rodziny wielopokoleniowe. Nawet jeśli "młode mamy" mieszkają osobno mogą liczyć na pomoc kogoś z rodziny. My, położne ogarniamy to od strony położniczo - psychologiczno - neonatologicznej, pokazując, ucząc, sugerując - reszta należy do kobiety, jej męża oraz jej otoczenia. O douli mówiono w DDTVN można posłuchać tutaj. W Polsce chyba jest to raczej nowe "zjawisko", ale zaczyna - jak wszystko toczyć się swoim życiem. Koszt "wynajęcia" albo lepiej brzmi - skorzystania z usług - to kwota rzędu 300 - 3000zł w zależności od ilości spotkań i innych ustaleń z rodzicami. Koszt wspierania kobiety podczas porodu to kwota w granicach 500zł.  Wiele ciekawych informacji można znaleźć - Fundacja Rodzić po Ludzku. 