Pewne miejsca odwiedzamy z konkretnego powodu, kierując się większą lub mniejszą potrzebą. Fryzjer, zakład kosmetyczny, kawiarnia, klub fitness czy solarium, poczekalnia na pociechę w Małpim Gaju. W niektórych miejscach musimy usiąść i chcąc nie chcąc czekać.   Właściciel odwiedzanych przez nas usług może je uatrakcyjnić poprzez zaoferowanie klientom czegoś czego nie ma konkurencja, a co zachęcałoby do odwiedzenia właśnie tego, a nie innego punktu.                  Wcale nie mam na myśli: "kup dwie pasty, a trzecią otrzymasz gratis".   Dobrze byłoby wymyślić coś co jest tanie i mogłoby posłużyć za reklamę, a zarazem oryginalne niepowtarzalne i proste.  Coś co odróżniłoby nasze usługi od innych z tej samej lub podobnej branży.  Takim "czymś" mogłaby być darmowa wymienialnia książek, literatury branżowej (np. związanej z dietetyką w klubie fitness). To miejsce, gdzie każdy zainteresowany może przyjść ze swoją książką, gazetą i wymienić ją na inną.   Proponując klientom taki punkt należałoby również stworzyć jego regulamin zawierający informacje jakie książki można wymieniać, a jakich do wymienialni nie przyjmujemy.       Po co? Zakładamy, że chcielibyśmy się ustrzec by na półkach nie zalegały nam nikomu nie potrzebne, zniszczone podręczniki z lat 90 tych. Przedsięwzięcie jest tanie. Koszt to zaledwie kilkadziesiąt książek (które być może prywatnie komuś zalegają na półkach) + wygospodarowanie miejsca. Książki można dostać/kupić po atrakcyjnych cenach - używane, a miejscem do tego przeznaczonym może być zwykły wiklinowy kosz.   Rzecz jasna wcale to nie musi być wymienialnia książek.   Może to być również wymienialnia nietrafionych prezentów gwiazdkowych, spodenek dresowych dla dzieci w rozmiarach 98-128, czy też torebek mieszczących a4. Pomysłów jest wiele, wszystko zależy od branży i zapotrzebowania oraz inwencji twórczej. 