zdjęcie zapożyczone   Praca w banku ... wydaje się łatwa, miła ale ... nie każdy się do niej nadaje. Szczerze na pytania odpowiadała osoba, która pięła się po szczeblach kariery w bankowości przez dobrych kilka lat, o bankowości wie sporo :) Jakie cechy charakteru trzeba mieć by móc pracować w banku? Przede wszystkim odporność na stres. To nie są puste slogany i czcze gadanie, trzeba od początku mieć świadomość, że w obecnych czasach praca w banku jest bardzo stresująca. Kolejna rzecz to asertywność, punktualność i dobra organizacja i nie chodzi tu o to, żeby się nie spóźniac do pracy bo o tym chyba nie trzeba mówić ale o to, że zlecone zadania muszą być wypełnione w terminie. Inne cechy to: nastawienie na realizację celów i determinacja  (nie jest to praca dla osób, którym wydaje się, że przyjdą "odfajkować" w pracy 8 godzin, podczas których wystarczy się jedynie uśmiechać), chęć nauki (cały czas wprowadzane są nowe produkty, do tego dochodzą szkolenia) oraz wysoka kultura osobista. Dlaczego trzeba mieć odporność na stres? Czy to uwarunkowanie zewnętrzne np. klienci czy wewnętrzna presja? Działa to niestety z dwóch stron - niezadowoleni i roszczeniowi klienci, niestety jest ich coraz więcej. Sprzedaje się inne produkty niż kiedyś: inwestycje, programy oszczędnościowe. Nie ma zapewnionego zysku, zysk jest oparty np. na giełdzie, inwestycjach w krajach rozwijających się, a przy obecnej sytuacji nic nie jest stabilne. Zdarza się, że klienci wpłacą oszczędności na inwestycje np. na 2 lata i nic nie zarobią, a średnioroczny przewidywany zysk był np. min 15 %. Druga strona to presja wewnętrzna - każdy pracownik ma nałożony plan indywidualny - musi go realizować. Jeśli go nie zrealizuje w pierwszym miesiącu, a następnie w drugim, dostaje plan naprawczy- jeśli w dalszym ciągu go nie zrealizuje dostaje ... wypowiedzenie. Nikogo nie interesuje to, że pies z kulawą nogą do banku nie zawitał. Jeśli nie ma klientów, musisz sobie ich jakoś ściągnąć. Druga strona medalu to np. w danej chwili jest bardzo dużo klientów, stoją w kolejce, denerwują się, a obowiązkiem pracownika jest dodatkowo proponowanie i sprzedawanie produktów bankowych. Nie da się wszystkiego opowiedzieć w kilku zdaniach.    Jakie są stanowiska (kasjer, doradca klienta, kto jeszcze? Czym się zajmują tacy ludzie) Stanowiska są bardzo zróżnicowane - nie ma określonych jasno stanowisk dla wszystkich banków. O tym jakie są stanowiska w tym lub w tym banku decyduje statut. Przeważnie jest to: Doradca Klienta - w większości banków (zwłaszcza komercyjnych) tzw. doradca klienta robi wszystko tzn. obsługuje klientów detalicznych, firmowych, zajmuje się sprawami kredytów, sprzedaje fundusze, programy oszczędnościowe, ubezpieczenia, obsługuje kasę, archiwizuje dokumenty.  W niektórych bankach jest stanowisko Kasjera - wtedy taka osoba zajmuje się tylko obsługą kasową klientów (wpłaty wypłaty itd). W chwili obecnej, w związku z dużą ilością sprzedawanych produktów, banki wprowadzają stanowiska, na których osoba zatrudniona zajmuje się tylko i wyłącznie obsługa klienta w zakresie:  Doradca Biznesowy (obsługa firm - konta, kredyty itd)  Doradca Hipoteczny (kredyty hipoteczne)  Doradca Kredytowy (kredyty gotówkowe)  Doradca Inwestycyjny (Fundusze inwestycyjne, inwestycje itd.)  Ostatnio pojawia się również stanowisko Asystenta - jest to osoba, która wita klientów już przy drzwiach, proponuje kawę, kieruje do odpowiednich doradców.   Praca na jakim stanowisku jest najtrudniejsza?  Obecnie praca w banku opiera się w większości na sprzedaży - jeśli ktoś lubi sprzedawać, czuje, że jest to jego powołaniem - nadaje się do tej pracy. Sprzedaż produktów bankowych jest bardzo trudna w fazie recesji jaką można zauważyć w chwili obecnej. Kryzys powoduje brak zaufania klientów do banków, małą chęć inwestowania swoich pieniędzy (a raczej lokowanie ich na terminowych depozytach). Trudno powiedzieć, na których stanowiskach praca jest najtrudniejsza, każda ma swoje plusy i minusy.   Jakie są stopnie awansu i w jaki sposób można awansować?  Stopnie awansu zależne są od danego banku - jeśli ktoś zaczyna jako Doradca, często następny stopień to Starszy Doradca - a następnie może awansować na Menedżera (dyrektora, kierownika) danej placówki (nazewnictwo jak i stopnie awansu zależą od danego banku).  Istnieje bardzo duża możliwość zmiany komórki organizacyjnej. Np. jeśli centrala danego banku znajduje się w tym mieście - chętniej do takiej centrali przyjmują doświadczonych i zaznajomionych ze strukturą banku własnych pracowników niż osoby z zewnątrz. Asystent może również awansować na którekolwiek stanowisko sprzedażowe - wszystko zależy od niego - jego pracy zaangażowania, umiejętności. W bankach jest bardzo duża rotacja - i stanowisko, o którym tylko marzymy może się zwolnić z dnia na dzień - wtedy jest szansa szybkiego awansu, ale uwaga i ... szybkiej degradacji.   Od kogo i czego zależy awans?  Awans zależy od pracownika. Jeśli jest dobrym pracownikmiem, realizuje plany sprzedażowe, stara się, wypada dobrze na ocenach miesięcznych, rocznych itd. ma duże szanse. Zazwyczaj o awans wnioskuje przełożony. Przykładowo, jeśli ktoś jest zastępcą menedżera, kierownika ma dużą szansę awansować na menedżera np. do placówki w innej miejscowości. W niektórych bankach awans na Starszego Doradcę związany jest ze zdaniem specjalnego egzaminu wewnętrznego (wiedza produktowa i ogólnie wiedza o finansach). Generalnie, każdy bank ma swoje zasady awansu, kariery, wynagrodzenia - decyduje o tym zarząd. Ile można zarobić? (w skali od ... do)  Od 1800 do nawet 10 000 netto! - skrajne przypadki nawet więcej. W jednych bankach jest wyższa podstawa i niższe premie, w innych - odwrotnie. Jeżeli mamy niską podstawę to często system premiowy jest bardzo rozbudowany. Premie otrzymujemy za sprzedaż produktów. Jeśli jest zrealizowany plan, który jest narzucony na początku miesiąca jest i szansa na zarobienie sporych pieniędzy. Średnia podstawa w bankach to ok. 2200 brutto + premia (tu nie da się określić ile, może to być 100zł, a może i 10 000 zł). Jeśli chodzi o system premiowy, to w każdym banku jest inaczej, premie mogą być miesięczne, kwartalne albo roczne - każdy bank ma swoje zasady.   Czy ukończenie studiów przygotowuje do pracy w banku (jeśli tak, to jakich)?   Oczywiście, zawsze wiedza, którą się nabędzie jest przydatna. Warto skończyć uczelnie ekonomiczne, szkoły bankowe - oczywiście wiele osób z całkowicie innym wykształceniem dzięki swojej pracy, determinacji, chęci nauki osiągnęło sukces w bankowości. Więc to nie jest reguła.   Czy uważasz jakiś bank za lepszy, a inny za gorszy? Czy wszystkie banki w chwili obecnej mają podobne produkty i zasady działania. Z punktu widzenia potencjalnego pracownika: chcesz dużo zarobić wybierz bank komercyjny. Tylko musisz mieć na uwadze fakt, że tam z Tobą niekoniecznie będą się liczyć. Dla nich - liczy się wynik. Banki mają bardzo podobne produkty - ważną rzeczą jest oczywiście oferta banku, oprocentowanie kredytów, depozytów, dostępność bankomatów, bankowość elektroniczna. Najlepiej wybrać bank, który ma dużo klientów - wtedy nie trzeba będzie martwić się tym, że przez 8 godzin będziemy mieli 2 klientów, a wtedy wyrobienie narzuconego pracownikowi planu graniczy z cudem.  Z mojego punktu widzenia (ale oczywiście to bardzo osobiste i prywatne zdanie, inna osoba może mieć inny pogląd więc proszę się nie sugerować) banki, które mają najgorszą opinię wśród pracowników (wywierają największa presję na pracowników) to: Citi Bank, Getin Noble Bank, BPH. 