AK74: Szerlok.pl to serwis z ofertami handlowymi. Dlaczego Allegro postanowiło go przejąć i dalej rozwijać? Nie warto po prostu kupić konkurencji, np. Gratka.pl, zamiast rozwijać pomysł od zera?  Tomek Drożdżyński: Gratka.pl istnieje już od dosyć długiego czasu jednak działa na innej zasadzie: grupy wertykalnych serwisów z ogłoszeniami w określonym temacie (np. moto). Tymczasem nasz serwis jest horyzontalny, to typowa lokalna tablica ogłoszeń gdzie można znaleźć wszystko. Powstał zaledwie w 2009 roku, a wszedł do Grupy Allegro już w 2010.  W tak krótkim czasie nasza firma uzyskała zaskakująco dobre wyniki, np. 1,5 mln użytkowników, którzy odwiedzają serwis w skali miesiąca. Kiedy wchodził do Grupy Allegro, obie strony dostrzegły możliwość rozwoju. Szerlok.pl zyskał spore szanse na ulepszanie portalu, a Allegro miało okazję naturalnie przedłużyć ogólnopolski biznes w swoim wydaniu o darmowy handel lokalny. AK74: Zaraz po premierze portalu Sprzedajemy.pl, Szerlok postanowił zmienić nazwę i wygląd strony. Dlaczego? Obawiacie się nowej konkurencji? Tomek Drożdżyński: Premiera serwisu Sprzedajemy.pl przypadkowo zbiegła się w czasie ze przemianowaniem Szerloka na Tablica.pl. Od samego początku nieustannie pracujemy nad koncepcją rozwoju naszego serwisu. Jedną ze zmian jest właśnie nazwa „Tablica.pl”, która ma łatwiej zapadać w pamięć użytkownika i kojarzyć się z tym co oferuje serwis, jesteśmy przecież miejscem na oferty sprzedaży lokalnej. Nadarzyła się okazja kupienia takiej domeny i stwierdziliśmy że świetnie nadaje się na określenie miejsca na lokalne oferty. Poza tym stara nazwa przysparzała problemów. Użytkownicy często mylą się używając oryginalnej angielskiej pisowni słowa Szerlok. To pewna przeszkoda w promocji serwisu.  AK74: Nie pobieracie prowizji – z czego zatem utrzymuje się serwis?  Tomek Drożdżyński:  Serwis utrzymuje się z nienachalnych reklam kontekstowych. Poza tym jesteśmy częścią większej strategii Grupy Allegro co wiąże się z inwestowaniem pieniędzy Grupy w segment ogłoszeń, nie tylko w Polsce. Nie mamy opłat za dodanie oferty, nie pobieramy też prowizji za sprzedaż. W przyszłości planujemy wprowadzenie opcjonalnych opłat za wyróżnienie ogłoszenia. AK74: Co zmieniliście w tej odsłonie? Czy pojawi się spięcie Szerloka z Facebookiem? A może Naszą-Klasą? Tomek Drożdżyński:  Nowa odsłona to dla użytkowników głównie zmiana w warstwie symboliki. Zmienia się nazwa, logo, adres strony itp. Wraz z rebrandingiem wprowadzamy kilka zmian funkcjonalnych, ale sposób korzystania z serwisu w zasadzie się nie zmienia. Układ strony będzie bardziej przejrzysty i czytelny, natomiast kolorystyka stylizowana na tablicę korkową, która jest bardziej „przytulna”, a jednocześnie wyraźna. W przyszłości zamierzamy również dodać do Tablicy kilka ciekawych funkcjonalności. Będziemy o nich informować na bieżąco.  Nie zmienia się natomiast nic w kwestii personaliów. Tablica.pl nadal będzie zarządzana przez dotychczasowy zespół.  Jeśli chodzi o Facebooka to nie mówimy „nie”, ale sceptycznie podchodzimy do idei sprzedawania towarów znajomym. Będziemy obserwowali ten segment handlu w sieci i być może wykorzystamy sieci społecznościowe, ale raczej w inny sposób. AK74: Jak zapatrujesz się na sprzedaż za pomocą Facebooka?  Czujecie zagrożenie ze strony platformy, która ma już prawie 10 milionów użytkowników w Polsce? E-commerce to dobry kierunek? Tomek Drożdżyński: Każdy widzi jaki jest potencjał Facebooka. Ja postrzegam go raczej jako szansę niż zagrożenie. Żeby wykorzystać ten potencjał trzeba jednak wyczucia w kwestiach e-commerce i social media. Uważam, że nasze wyniki pokazują, że akurat tego nam nie brakuje. Warto również zwrócić uwagę na potencjał Grupy Allegro, z którego również będziemy korzystać. Stanowimy naturalne uzupełnienie oferty Grupy. Allegro stawia na e-biznes w skali krajowej, my skupiamy się na lokalnym handlu. Chcemy, żeby użytkownicy, po spotkaniu na Tablicy, mogli dobić transakcji „face to face”. W tym kontekście postrzegam naszą przyszłość w jasnych barwach.   AK74: Jak według Ciebie będzie wyglądał rynek „darmowych ogłoszeń” w polskim Internecie za parę lat? Tomek Drożdżyński: Myślę, że na rynku zostaną najbardziej popularne portale z ofertami handlowymi, które będą w stanie dotrzymać kroku potrzebom internautów. My stawiamy na jakość naszych ofert i obsługi użytkowników, prosty mechanizm dodawania ogłoszeń, możliwość dotarcia do jak największej grupy odbiorców przy jak najniższych kosztach – na to liczą użytkownicy podobnych serwisów. Dlatego nasz serwis nie ma być innowacją, nie ma w nim niczego rewolucyjnego, oprócz tego, że każdego miesiąca odwiedza go ponad 1,5 mln osób zainteresowanych handlem lokalnym. Mamy ambitny plan, żeby ta grupa była dużo większa. I oficjalna informacja: „Szerlok odsłania tablicę – zmiana nazwy Szerlok.pl Serwis Szerlok.pl, ogólnopolska platforma prezentująca lokalne oferty handlowe, zmienia nazwę na Tablica.pl. Rebranding, który spowodowany jest rozwojem projektu, przejawia się w zmianie logotypu, szaty graficznej i modyfikacjach układu strony głównej.  Podstawowe funkcje serwisu pozostają bez zmian. Szerlok.pl, który przez 2 lata zdołał zbudować oglądalność na poziomie 1,5 mln unikalnych użytkowników miesięcznie, nadal będzie ułatwiał handel lokalny. Jednak nazwa Szerlok kojarzyła się z szukaniem, podczas gdy okazje (np. interesujący mebel, gustowna torebka itp.) dobrze zaprezentowane na tablicy, mają znajdować użytkowników same. – Nowa nazwa bardziej odpowiada charakterystyce naszej działalności – mówi Tomek Drożdżyński, dyrektor zarządzający Tablica.pl. –  Poza tym zaobserwowaliśmy, że wiele osób miało problem z pisownią starej wersji, co bardzo utrudniało promocję – dodaje.  Zmienia się również logo oraz szata graficzna, które w nowym wydaniu wzorowana jest na wyglądzie korkowej tablicy ogłoszeniowej. Na emeryturę odchodzi także dotychczasowa maskotka firmy – sympatyczny Szerlok.   Nie zmienia się natomiast zasada działania. Użytkownicy Tablica.pl będą mogli nadal umieszczać bez opłat i sprzedawać bez prowizji. Serwis nadal będzie pełnił rolę pośrednika, który umożliwia nawiązywanie kontaktów między stronami transakcji. Przekazanie przedmiotu ogłoszenia i finalizacja transakcji nadal należeć będą do kontrahentów. Wyróżnikiem Tablica.pl ma być nastawienie na lokalne społeczności. Wraz z nową wersją strony można dodawać ogłoszenia w każdym mieście powiatowym lub dzielnicy większego miasta. Jeśli użytkownik pochodzi z mniejszej miejscowości może wpisać jej nazwę podczas dodawania oferty. Dwa lata od startu serwis odwiedza miesięcznie ok. 1,5 mln. unikalnych użytkowników, generując ok. 20 mln odsłon. Obecnie na Tablica.pl umieszczonych jest ponad 170 tys. aktualnych ofert. Tablica.pl w swojej pierwotnej wersji istnieje od 2009 roku, a  projektem zarządza jego twórca Tomek Drożdżyński, znany m.in. jako autor sukcesu serwisu Wykop.pl.  Od początku 2010 roku Szerlok.pl funkcjonuje w ramach Grupy Allegro, uzupełniając ofertę największego w Polsce gracza branży e-commerce. Więcej informacji udziela: Daria Duszyńska dotPR tel. 604 085 624 daria.duszynska@dotpr.pl” 