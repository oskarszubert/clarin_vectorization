AK74 – Damianie co się zmieniło przez rok w Gametrade? Możesz powiedzieć ile teraz notujecie odwiedzin / odsłon / ile macie zarejestrowanych użytkowników?  Damian Legawiec – Obecnie Gametrade.pl to 600tys. odwiedzin i 10mln odsłon / mc oraz 100.000 zarejestrowanych użytkowników – w większości posiadaczy konsol obecnej generacji (PS3, Xbox360) co oznacza że co czwarty “konsolowiec” w Polsce korzysta z Gametrade.pl. Średni czas wizyty na stronie to ponad 14min. Moim zdaniem jednak takie serwisy jak Gametrade.pl powinno się mierzyć liczbą transakcji i ogłoszeń a nie odsłonami. Co miesiąc poprzez Gametrade.pl zawieranych jest 7tys. transakcji (ponad 99% kończy się pomyślnie). W swoich kolekcjach gracze mają już ponad 0.5mln gier, a prawie 100tys. jest na wymianę lub sprzedaż.  W ciągu ostatniego roku zwiększyliśmy bezpieczeństwo poprzez wprowadzenie weryfikacji tożsamości, stworzyliśmy nową prostszą wersję serwisu i dodatkowe płatne usługi,  umożliwiliśmy handel sprzętem dla graczy i grami w wersji cyfrowej, stworzyliśmy razem ze społecznością największą bazę gier w Polsce ze zwiastunami, ocenami i recenzjami (mamy ich już ponad 30tys.!). Najważniejszą zmianą jest to że wymiana nie jest już motorem napędowym serwisu – teraz jest to sprzedaż gier. Zwiększył się także udział Xboxa 360 który przegonił pod względem popularności PC w serwisie.  AK74 –  Jak z perspektywy czasu patrzysz na to – dobrze się stało, że podjąłeś decyzję o wpuszczeniu kogoś do swojego biznesu czy stało się to za późno a może za wcześnie? DL – Nie lubię patrzeć wstecz, wolę patrzeć w przyszłość. Rozmyślanie nad tym co by było gdyby pozostawiam ludziom posiadającym nadmiar wolnego czasu :) AK74 – Na co wydałeś kasę od inwestora? Zatrudniłeś nowe osoby, kupiłeś technologię, potrzebowałeś rozwijać zaplecze hostingowe?  DL – To była inwestycja w skali mikro ale pozwoliła na zwiększenie zatrudnienia. Jak w każdym startupie internetowym ludzie są najcenniejszym “aktywem”.  AK74 – Na czym planowałeś zarabiać a na czym zarabiasz dziś? Wykonałeś już magicznego „pivota”? Kasa z reklam daje zarobek? Hasło „wymiana gier za darmo” brzmi fajnie dla Twojego użytkownika ale Ty musisz zarobić na to „darmo”…  DL – Reklamy są jednym z kilku źródeł przychodu dla firmy. Rynek reklamy internetowej w Polsce jest strasznie trudny dla małego wydawcy jakim jest Gametrade.pl, dlatego wolę się skupiać na budowie i sprzedaży płatnych produktów dla graczy i sklepów.  AK74 – Jak w Twoim biznesie wygląda Facebook – jak wykorzystujesz tę platformę do swoich celów?  DL – Facebook jest dobrym kanałem pozyskiwania nowych użytkowników oraz komunikacji z obecnymi. Obydwie rzeczy trzeba jednak robić z wyczuciem. AK74 – Będzie kiedyś sklep na GameTrade? Nie chciałbyś zarabiać na sprzedaży nowych tytułów gier?  DL – Jest już sporo fajnych internetowych sklepów z grami w Polsce – chciałbym z nimi współpracować i dać dostęp do bazy 100tys. potencjalnych klientów którzy kupują oryginalne gry na konsole.  AK74 – Jak sądzisz w pojedynku Steam vs Chomikuj – kto wygra?:)  DL – Nikt, największe obroty w branży gier w Polsce generują naziemne sieci retailerów sprzedające gry premium na PS3/PC/Xboxa.  Steam nie jest taki duży, na pececie królują teraz gry Free 2 Play, gdzie kasa idzie bezpośrednio do twórcy przez mikotransakcje a nie stałą opłatę za “pudełko”. Pecet jako platforma sprzedaży gier premium nie jest zbyt atrakcyjna dla wydawców (patrz na sprzedaż gier konsole vs pc, nawet w Polsce konsole przodują). Polska jest jednym z nielicznych rynków gdzie gry na PC są tak popularne. AK74 – Wierzysz w takie pomysły jak OnLive? Zamiast trzech konsol, pięciu producentów telefonów i kilku systemów operacyjnych wszystko w chmurze gotowe do grania na ekranie Twojego wypasionego LCD?  DL – Za 10 lat pewnie LED wyprze LCD, albo będzie coś lepszego :) W samo OnLive nie wierzę, ale być może będziemy grać w chmurze czy to Microsoftu czy Sony. Ale trudno przewidzieć cokolwiek w tej branży, 2 lata temu niektórzy twierdzili że w 2011 będziemy mieć nową generację konsol a gry będą sprzedawać się tylko jako download. Za to bardzo wielu nie dostrzegło social i mobile gamingu.  Onlive  zmienił swój profil z platformy sprzedażowej na platformę wersji demonstracyjnych gier. W USA i Kanadzie jest problem providerów internetowych którzy limitują transfer klientom (paczki danych), a w Polsce – wyjedź po za większe miasto i zobacz jak działa internet. LTE raczej nie będzie się nadawało do ściągania kilku(nasto/dziesięcio) gigabajtowych obrazów gier.. Gry w pudełkach będą z nami jeszcze jakiś czas, tegoroczna awaria PlayStation Network czy kradzieże kont na Xbox Live pokazują że infrastruktura sieciowa producentów konsol jest daleka od ideału.  AK74 – Rok temu powiedziałeś „Konsekwentnie wprowadzamy kolejne płatne usługi do serwisu, zwiększamy bezpieczeństwo transakcji, pracujemy nad tym aby serwis był prostszy w obsłudze, zwiększamy zasięg oraz testujemy współpracę ze sklepami i dystrybutorami. Niedługo odpalamy kolejne serwisy dla graczy.” Ile z tych zapowiedzi udało się zrealizować? DL – Większość się udało, część nie. Rok temu serwis miał 20 tys. użytkowników, obecnie 100 tys. – to trochę inna skala.  AK74 – No to ja zapytam ponownie – czego mogę spodziewać się jeśli chodzi o zmiany w GameTrade do końca 2012 roku?  DL – Do końca 2012 jest sporo czasu :) Zmiany będą kosmetyczne, nic z ostatnich rewolucji – prostsze kupowanie/sprzedawanie gier, nowe funkcjonalności, oczywiście masa poprawek i mniejszych zmian. 