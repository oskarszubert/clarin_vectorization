Orange Polska zaprasza inżynierów, programistów, projektantów i przedsiębiorców do polskiej edycji Orange Fab – programu wspomagającego rozwój małych, innowacyjnych firm, tzw. start- up’ów. Uczestnicy mają szansę stworzyć wspólną ofertę produktową z Orange, zdobyć inwestora oraz wsparcie finansowe. Udział w programie można zgłaszać do 24 marca br. za pośrednictwem strony www.orangefab.pl.  Orange Fab to zaplanowany na dwanaście tygodni program umożliwiający start-up’om skupienie się na rozwoju, wdrażaniu usług oraz tworzeniu produktów doskonalących obecne rozwiązania telekomunikacyjne. Aby im to umożliwić, Orange łączy własne doświadczenie w branży telekomunikacyjnej z doświadczeniem mentorów wywodzących się z lokalnych ekosystemów technologicznych. Dostarcza start-up’om m. in. wsparcia finansowego i logistycznego oraz ułatwia kontakty z ekspertami mogącymi wesprzeć ich w rozwinięciu własnego biznesu. - Zagraniczne edycje Orange Fab udowodniły, że korzyści z takiej współpracy są obustronne – mówi Piotr Muszyński, Wiceprezes Zarządu Orange Polska ds. Operacyjnych – Dla wielu start-upów podstawowym problemem jest pozyskanie pierwszego inwestora i zbudowanie efektywnej sieci dystrybucji. Dzięki programowi przedsiębiorcy zyskują dostęp do całego ekosystemu Orange oraz niezbędne zasoby do niezależnego rozwoju swojej firmy. Z kolei Orange biorąc pod swoje skrzydła młode przedsiębiorstwa, otwiera się na potencjalnie przyszłościowe rozwiązania technologiczne, które powstały w odpowiedzi na zapotrzebowanie rynku, więc także klientów – dodaje. Orange poszukuje szerokiego spectrum rozwiązań, m.in. z kategorii: usługi dla domu (Connected Home), mobilny dostęp szerokopasmowy, dostęp bezprzewodowy, nowe media, e-commerce, płatności mobilne, usługi w chmurze i Big Data. W formularzu zgłoszeniowym należy zaprezentować swój produkt lub usługę, wizję jego rozwoju i uzasadnić zainteresowanie współpracą z Orange Polska. - Wierzymy, że dzięki naszemu programowi początkujące firmy będą mogły skoncentrować się na rozwijaniu swoich produktów i wypracowaniu wartościowych rozwiązań technologicznych, wnosząc świeże pomysły do naszej organizacji. Orange Fab pozwoli przenieść dotychczasowe relacje z polskim środowiskiem start-upów na kolejny poziom oraz nawiązać nowe kontakty biznesowe z firmami o największym potencjale rozwojowym w obszarach zgodnych z działalnością Orange. – przekonuje Piotr Muszyński. Firmy zaproszone do etapu akceleracji będą mogły czerpać z wiedzy eksperckiej Orange podczas wykładów, warsztatów i sesji panelowych z zakresu marketingu, reklamy, rozwoju produktu, projektowania, aspektów prawnych czy pozyskiwania funduszy. Z każdym start-upem będą pracowali mentorzy Orange – menadżerowie i liderzy opinii w obszarze doradztwa biznesowego, marketingu produktów i technologii, którzy pomogą rozwinąć produkt adekwatnie do potrzeb klientów Grupy.  W polskiej edycji do grona mentorów dołączyli m.in. profesor Mieczysław Muraszkiewicz z Politechniki Warszawskiej, profesor Witold Abramowicz z Uniwersytetu Ekonomicznego w Poznaniu, Maciej Hazubski z IQ Partners (inwestor i udziałowiec m.in. bloga Antyweb) oraz Agnieszka Lewandowska z Fundacji Startup School. W ramach programu firmy uzyskają dostęp do zasobów technicznych i marketingowych Orange Polska, kanałów komunikacji  (w tym mediów społecznościowych), kanałów dystrybucji Orange. Mogą otrzymać także dofinansowanie w wysokości do 40 tys.zł.  Zostanie im udostępniona do pracy przestrzeń biurowa w warszawskim Orange Labs – przyjazne i inspirujące środowisko pracy, sale konferencyjne oraz możliwość korzystania ze sprzętu biurowego. Jako zwieńczenie 12 tygodni akceleracji przedsiębiorcy zaprezentują rezultaty swojej pracy podczas Demo Days w Warszawie. Uruchamiając Orange Fab we Francji, USA i Japonii (dla regionu Południowo-Wschodniej Azji), a także w Polsce, Orange potwierdza swoją ambicję, by stać się inkubatorem przedsiębiorczości na skalę międzynarodową. 