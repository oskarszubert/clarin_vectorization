AK 74 – Czym jest po co powstał i jak obecnie wygląda serwis Siepomaga? Czy serwis jest non-profit czy utrzymuje się z pozyskanych datków? Patryk Urban – Siepomaga jest miejscem poprzez który ‘Pomagacze (użytkownicy Siepomaga.pl)’ łączą siły i razem na różne sposoby  wspierają potrzebujących ludzi i zwierzęta. Wystartowaliśmy w połowie kwietnia 2009 roku i w tej chwili współpracujemy już z ponad 300 organizacjami charytatywnymi. Przez ten czas Pomagacze przekazali przez serwis ponad 0,5 mln złotych.  Serwis nie utrzymuje się z pozyskiwanych datków. Budowa, rozwój i promocja serwisu od samego początku jego powstania (kwiecień 2009) jest finansowana przez założycieli. W 2010 roku  otrzymaliśmy dofinansowanie z programu 8.1 na jego rozwój. Pracujemy nad tym, aby serwis jak najszybciej sam zarabiał na siebie. Jego utrzymanie sporo kosztuje, a dotacje kończą się pod koniec roku. Dalsze jego finansowanie  chcemy oprzeć na współpracy ze sponsorami.  AK74 – Ile „akcji” zostało założonych i ilu osobom udało się otrzymać wsparcie? PU – Do tej pory organizacje pozarządowe przeprowadziły na Siepomaga około 200 celów.  Prawie 60 udało się zamknąć w 100%.  Pozostałe cele, zostały dofinansowane przez organizacje pieniędzmi pozyskanymi z innych źródeł. Należy doliczyć też wpłaty przekazane bezpośrednio na organizacje. Liczbę osób, którzy otrzymały pomoc szacuję na ponad setkę. Skala pomocy dla poszczególnych osób jest oczywiście różna. Należy też pamiętać o całej masie akcji dla zwierząt, które bardzo systematycznie są wspierane przez Pomagaczy.  AK74 – Weryfikujecie w jakiś sposób osoby tworzące zbiórki? Nie macie problemów z ludźmi, którzy próbują wykorzystać tego typu akcje do własnych celów? PU – Zbiórek nie trzeba weryfikować, za to cele jak najbardziej tak. Jednak czym są cele, a czym zbiórki na Siepomaga? Postaram się w miarę prosto wyjaśnić jak działa Siepomaga. Proponuję też rzucić okiem na schemat, który to ilustruje 1.      Siepomaga.pl łączy w jednym miejscu organizacje pozarządowe z Pomagaczami. 2.      Organizacja po zarejestrowaniu się w serwisie, jest sprawdzana przez nasz Zespół, który decyduje o przyjęciu ją do serwisu. 3. Organizacja, która jest już na serwisie, może organizować przez niego cele charytatywne na rzecz swoich podopiecznych. Tutaj mamy przykład takiego celu, zorganizowanego przez fundacje ‘Omnibus’. Fundacja we własnym zakresie jest zobowiązana sprawdzić każdy przypadek, który do nas trafia. Powinna również posiadać zgodę na zbiórkę publiczną od MSWiA z której musi się rozliczyć. 4.      Następnie Pomagacze oprócz przekazywania darowizn, mogą również założyć zbiórkę internetową na ten cel. Zbiórkę można więc założyć tylko na cel lub organizację, która jest dostępna (a więc była zweryfikowana) w serwisie. Przykład zbiórki urodzinowej na powyższy cel. Nie ma potrzeby weryfikacji zbiórek, ponieważ wszystkie wpłaty online i tak trafią do którejś organizacji. Uważamy oczywiście na to, czy nikt w opisie swojej zbiórki nie wpisuje np. numeru konta i nie prosi o wpłaty bezpośrednio na niego.  Zwracamy też uwagę na organizację pozarządowe. Na zgłaszane przez nich cele i sposób ich realizacji. Do tej pory mieliśmy pojedynczy incydent, gdy musieliśmy się pożegnać z jedną fundacją. Nie byliśmy zadowoleni z jej sposobu prowadzenia działalności. Podkreślam jednak, że to są incydentalne przypadki. Lwia większość organizacji robi wspaniałą pracę i świetnie nam się współpracuje. AK74 – Widzę, że w serwisie dominują zbiórki na leki, pomoc ludziom chorym chociaż kategorii na które można zbierać datki jest więcej (ślub, mecz, komunia). SiePomaga ma więc już ustaloną renomę czy chcecie aby jednak odbiór tego serwisu był inny? PU – Nastawiamy się przede wszystkim na cele charytatywne. Kategoria śluby, mecz, komunia nie są związane z rodzajami celów, które się pojawiają. To są rodzaje zbiórek okazjonalnych, które każdy Pomagacz może założyć, jak wcześniej wspomniałem, na dostępny w Siepomaga.pl cel lub organizację. Przykład takiej zbiórki ślubnej: http://siepomaga.pl/r/akcja  AK74 – Czy swój datek na SiePomaga mogę odpisać od podatku? PU – Niestety jeszcze nie. Urząd Skarbowy wymaga potwierdzenia wykonania przelewu z konta darczyńcy na konto organizacji pozarządowej. Używamy płatności internetowych i nie widzę rozwiązania, jak w obecnym modelu możemy sobie z tym poradzić. Mamy zaprojektowanie pewne rozwiązanie, które ma szansę poradzić sobie z tą niedogodnością, ale jego wdrożenie nie nastąpi raczej w najbliższych dwóch, trzech miesiącach.  AK74 – Jak zbierający na swój cel ludzie promują i zachęcają innych? Widzę, że mają do dyspozycji całą masę wtyczek do popularnych serwisów społecznościowych. Czy oprócz tego tworzą bandery, promują to w jakiś ciekawy i nie typowy sposób? PU – Tak jak zauważyłeś można użyć dostępnych wtyczek do promowania akcji w serwisach społecznościowych.  One są też najczęściej używane. Można także po prostu  wysłać link przez e-mail czy sms. Dla właścicieli serwisów, bloggerów są dostępne widgety do promowania celów i zbiórek: Przykład widgetu celu Przykład widgetu zbiórki AK74 – Wiecie kim są osoby tworzące akcje? Można ich jakoś scharakteryzować? Powoli się poznajemy. Muszę przyznać, że gdy zakładałem serwis, dość naiwnie wierzyłem, że „popyt” na taki serwis ze strony darczyńców będzie olbrzymi. Dopiero mój dobry znajomy Adam Gabryelów znany z prowadzenia psychologicznego bloga 3dno.pl, uświadomił mi, że to moja osobowość pcha mnie do założenia tego typu serwisu. A w konsekwencji, że błędnie przypisuje swoją wewnętrzną potrzebę pomagania na całe społeczeństwo. Zaczęliśmy wtedy zgłębiać profil psychologiczny polskich altruistów. Okazało się, że można ich podzielić na kilka grup. Są na przykład osoby, które nieświadomie czują się zawiedzione ludźmi i swoje wysiłki kierują w stronę zwierząt, czyli istot z gruntu dobrych i niewinnych. I faktycznie – pewni Pomagacze koncentrują się głównie na naszych mniejszych braciach, przedkładając ich problemy nad cierpienia ludzi. Podobnie da się wyróżnić inne grupy i dopiero takie podejście pozwala zrozumieć prawdziwe potrzeby i motywacje rodzimych altruistów. Dzięki temu Siepomaga coraz lepiej wypełnia swoją misję, jednocząc pod wspólnym dachem wszystkich ludzi wrażliwych na krzywdę innych. AK74 – Najbardziej niezwykła akcja do tej pory? PU – Było ich kilka i trudno je obiektywnie porównywać. Dla mnie samego, w wymiarze osobistym, spektakularnym najbardziej niezwykła była akcja dla Pawła Wyglądały. Była spektakularna, ponieważ zebraliśmy na nią rekordową kwotę.  Poruszyła mnóstwo ludzi, którzy wpłacali tyle, na ile mogli sobie pozwolić. Było mnóstwo wpłat po kilka złotych, w czym tkwi siła Siepomaga, ale były też przykładowo dwie wpłaty przekraczające 10 tyś zł. W wymiarze osobistym była mi bliska ponieważ, Paweł jest niewiele lat młodszy ode mnie. Któregoś dnia zobaczyłem reportaż o nim w wiadomościach regionalnych, które zawierały apel o pomoc na zakup wanny dla niego. Okazało się, że wannę szybko mu ktoś kupił, ale razem z Fundacją Miki Centrum postanowiliśmy pomóc uwolnić go od łóżka i ponad 500 Pomagaczy zrobiło to! Też mam w tym swój mały udział. Razem z moim przyjacielem akurat obchodziliśmy urodziny. Zorganizowaliśmy imprezę i zbiórkę dla Pawła „Wpłaty zamiast prezentów” AK74 – Jakie macie plany związane z serwisem na 2011 rok? PU – W tym roku musimy zacząć zarabiać na siebie. Utrzymanie kilkuosobowego zespołu redakcyjnego, rozwój oprogramowania, wynajem biura… łatwo policzyć, że to nie są małe koszty. Szukamy więc sponsorów, którzy mogą nas wesprzeć oraz budujemy usługi, które pomogą nam utrzymać się na rynku. 