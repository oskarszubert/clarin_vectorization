Informacja prasowa: 7 formatów, codzienne publikacje i obietnica niezanudzania widzów. Właśnie ruszyła telewizja dla przedsiębiorców i miłośników technologii StartupTV.pl…  Nowe medium oferuje internautom programy podzielone na kategorie: Startupy, Testy Telefonów, Aplikacje, Kobieta i biznes, Mentoring, Trendy. W wideocaście „Startup Kumite” młodzi biznesmeni opowiadają o swoich pomysłach, dotychczasowych doświadczeniach i współpracy z inwestorami.  Z kolei w „Damokracji” prezentowane są kobiety i ich nietuzinkowe, często bardziej rentowne niż męskie, sposoby na zarabianie. Oba są prowadzone przez aktorkę i pomysłodawczynię projektu, Aleksandrę Mikołajczyk. „Przy projektowaniu ramówki, przyświecała nam idea, stworzenia telewizji, w której silny akcent będzie położony na praktyczną edukację. Nasi goście opowiadają nie tyko o własnych sukcesach, ale i o porażkach. W biznesie nie ma nic tak cennego jak insiderskie porady. Lepiej bowiem uczyć się na cudzych błędach” – wyjaśnia Aleksandra Mikołajczyk. Silnie reprezentowany jest dział Mentoringu, w ramach którego powstaje format „Seria z AK74”. Jego gospodarzem jest bloger Artur Kurasiński. Do Business Linku AIP, gdzie realizowane są odcinki, zaprasza zarówno doświadczonych graczy na rynku nowych technologii, szefów dużych firm takich jak home.pl, Empik, Ganymede, jak i oryginalnych, bootstrapujących geeków. Każda odsłona programu trwa kilkadziesiąt minut i może stanowić dla odbiorców  inspirację w rozwoju własnych przedsięwzięć. W planach są także specjalne wydania na żywo z udziałem publiczności. Dla miłośników technologii mobilnych StartupTV.pl przygotował 2 programy: „Appgrade” to recenzje najciekawszych aplikacji na systemy Android i iOs, „Smart4” natomiast poświęcony jest testom telefonów w zupełnie nowej, niedostępnej dotychczas w polskiej sieci, formule.  Można znaleźć na YouTube sporo recenzji smartfonów, ale żadna z nich nie pokazuje telefonów pod kątem tego jakie potrzeby realizują w zależności od grup konsumenckich. Dlatego właśnie wymyśliliśmy 4. bohaterów: biznesmena, imprezowicza, frywolną dziewczynę i goryla, którzy sprawdzają na ile sprzęt  jest w zgodzie z ich trybem życia” – tłumaczy ideę Aleksandra Mikołajczyk. W luźniejszym biznesowo i technologiczne tonie utrzymany jest „I love original” wideocast tworzony wspólnie z vlogerką Szusz, której kanał na YT gromadzi kilkudziesięciotysięczną publiczność. Jego tematyka oscyluje wokół trendów w modzie, gastronomii i gadżetach. Sponsorem serii jest firma HP.  Twórcy StartupTV.pl przewidują w niedalekiej przyszłości poszerzenie zakresu tematycznego o kategorie związane z szołbiznesem, social media, ecommerce i prawem. —————— Partnerami przedsięwzięcia są AIP Seed Capital, inwestor projektu, AIP Business Link, gdzie realizowane są programy, Hostersi utrzymujący na swoich serwerach telewizję, a także zapewniające wsparcie medialne blogi oraz serwisy: antyweb.pl, ittechblog.pl, di.com.pl, telix.pl. Wydawcą StartupTV.pl jest firma producencka MoonMedia. Strona powstała we współpracy z justcreate.pl. 