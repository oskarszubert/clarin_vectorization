Przypadkiem podczas rozmów na kanale FB o fajnych i ważnych polskich startupach w 2010 roku pojawił się temat „a znacie Zadane.pl?”. Większość osób słyszała – prawie nikt nie wiedział jak duży ruch i potencjał ma ten serwis  Który dla większości komentujących wyglądał na totalnie wyeksploatowany. Poprosiłem jednego z pomysłodawców o opowiedzenie o kulisach powstania i wizji rozwoju żeby zweryfikować opinie o projektach z niszy „questions   answers”. AK74 – Zadane.pl to serwis, który urósł w ciągu roku do skali 3 mln UU (wg Waszego GA) co klasyfikuje go jako największa niespodzianka w branży – co prawda nie słychać na konferencjach czy barcampach. Nie chcecie PR i uwielbienia branży? Michał Borkowski – Pierwszy rok projektu był dla nas tak intensywny, że nie mieliśmy czasu na konferencje. W tym czasie skupialiśmy się nad zapewnieniem stabilnego działania serwisu, zajmowaliśmy się pozyskaniem finansowania oraz budowaniem zespołu. Celem nadrzędnym był i jest użytkownik, a nie PR. AK74 – Michale opowiedz kto wymyślił serwis, jakie mieliście doświadczenie i jak Wam się udało w tak krótkim czasie zyskać tylu użytkowników? Bo jeśli prawdą jest co widzę na stronie to macie 596 tys. zarejestrowanych kont, ponad 976 tys. rozwiązanych zadań (sic!)… MB – Pomysł na serwis pojawił się tuż po tym, gdy ostatecznie nie dogadaliśmy się z AWR Wprost co do sprzedaży Odpowiedz.pl. Zapytałem Łukasza Halucha oraz Tomka Krausa czy mają ochotę wziąć udział w nowej inicjatywie – tak powstał zespół założycieli. Pod koniec marca 2009 uruchomiliśmy pierwszy prototyp – sprawdzenie pomysłu. W wakacje 2009 ruszyliśmy pełną parą do pracy i we wrześniu 2009 nastąpił oficjalny start. Potem poszło już szybko: wrzesień 130 tys. uu, październik 407 tys. uu, listopad 820 tys. uu. W międzyczasie szukaliśmy finansowania projektu, a w listopadzie 2009 porozumieliśmy się z Marcinem Pytlem oraz dwoma innymi inwestorami, którzy zostali naszymi business angelami  obejmując 30% udziałów. AK74 – Czy pomylę się jeśli powiem, że Zadane.pl to serwis, który bazuje na treściach tworzonych przez samych użytkowników? Treściach związanych z nauką, pracami domowymi i zdobywanie wiedzy. Jest wiele takich serwisów (mi na myśl przychodzi choćby Ściąga). Dlaczego młodzież rzuciła się masowo do rejestrowania w Waszym serwisie? MB – Zadane.pl zdecydowanie bazuje na treściach od użytkowników. Udało nam się pokazać, że nastolatkowie nie są zgrają „ściągaczy” – zdecydowana większość zadań jest rozwiązywana przez użytkowników, którzy szukają pomocy również w swoich zadaniach. Chcieliśmy stworzyć miejsce, gdzie każdy będzie miał okazję dodać swoje zadanie domowe, z którym ma problem, aby uzyskać pomoc od innego użytkownika serwisu.  Jednak na nieszczęście leniuchów jest pewien haczyk. Każdy może dodać tylko jedno zadanie – aby uzyskać pomoc w kolejnych, trzeba pomóc innym co najmniej w 2 różnych zadaniach (wymusza to nasz system punktowy – wirtualna waluta). Nasi użytkownicy to nauczyciele, studenci, rodzice tłumaczący swoim dzieciom zawiłości matematyki –  zatem nie tylko uczniowie rzucili się, żeby rejestrować się na Zadane.pl ;). Nasz sekret to otwarta i silna społeczność motywowana przez system punktowy oraz bazująca na rywalizacji. Świetnie zauważyło to pismo Komputer Świat w jednym z pierwszych artykułów prasowych, które ukazały się na nasz temat: „Nauka może być świetną zabawą – wystarczy trochę inaczej na nią spojrzeć. To przecież świetna okazja do współzawodnictwa – jak w sporcie! – i ćwiczenia szarych komórek – jak podczas rozwiązywania zagadek.” AK74 – Na czym zarabiacie? Wydawało mi się, że powinniście zalać stronę reklamami tapet na komórki, doładowań pre-paid, dzwonków mp3 – tymczasem widzę raptem jeden boks z google’owymi reklamami. Nie chcecie zarabiać na swoich użytkownikach? MB – Nie narzekamy na brak reklam, choć serwisy edukacyjne cały czas są postrzegane w Polsce jako „te ze ściągami”. Staramy się to zmienić, choć nasz największy konkurent nie zawsze nam pomaga. Tapety na komórki, dzwonki mp3 nie konwertują już wśród nastolatków (tak było 5 lat temu ;). Ogólnie rzecz biorąc nasze główne źródła przychodu to - reklama agencyjna - reklama edukacyjna - płatności od użytkowników Już niedługo kolejnym filarem będą nowe usługi, w zupełnie innym – komplementarnym dla Zadane.pl – serwisie.   AK74 – Oprócz Zadane.pl, ZadajPytanie.pl prowadzisz także Ściagawa.com.pl i Dojrzewamy.pl. Dużo tego. W czym tkwi Twój sukces? Wydawało mi się, że o2 pozamiatało rynek na tym rynku stawiając kilkanaście serwisów Q A i nie ma co szukać nisz? MB – Obecnie rozwijamy dwa projekty: Zadane.pl oraz Dojrzewamy.pl, które jest prowadzone przez Mateusza Romanowskiego. Zdecydowaliśmy się stworzyć 2 niezależne zespoły, skupione na swoich projektach. Osobiście nie angażuję się w Dojrzewamy.pl poza podrzucaniem pomysłów. Mamy odmienną, niż O2, wizję serwisów Q A oraz bagaż doświadczeń wyniesionych z wcześniejszych projektów, które również bazowały na UGC. Jednak dokładnie o docelowej wizji nie mogę jeszcze mówić.  AK74 – Ciekaw jestem czy badacie albo macie jakieś narzędzia do sprawdzania jaki jest poziom merytoryczny udzielanych odpowiedzi? Co kieruje użytkownikami, że chce im się odpowiadać na takie pytania „Oblicz ile gramów 8-procentowego roztworu i 2procentiowego roztworu tej samej substancji należy zmieszać aby otrzymać 0,2kg 6-procentowego roztworu”? MB – Oczywiście dbamy o poziom merytoryczny treści w serwisie. Każdy kto otrzyma pomoc, może zgłosić nam, że nie jest ona satysfakcjonująca. Staramy się, aby nasi moderatorzy (współpracują z nami 92 osoby!) przejrzeli wszystkie zgłoszenia w przeciągu 24h. Motywatorem, do rozwiązywania zadań w naszym serwisie, są punkty. Jest to zarówno motywacja pozytywna (rywalizacja, rankingi, konkursy z nagrodami) jak i motywacja negatywna (aby dodać zadanie trzeba mieć odpowiednią liczbę punktów na koncie – bez punktów nie można nic zrobić). AK74 – Zadane.pl ma 3 mln UU jeśli dobrze pójdzie to urośniecie do 4-5 mln UU. A potem? Jakie macie plany? Chcecie stworzyć kilka kolejnych tego typu serwisów? Stać się liderem w Polsce? MB – Trafiłeś w sedno. Potencjał Zadane.pl w Polsce to 5-7 mln uu. Dlatego już teraz wychodzimy na zewnątrz i tworzymy serwisy obcojęzyczne. Pierwszy z serii to rosyjskojęzyczne Zadane.pl – Znanija.com, który już teraz możemy powiedzieć, że się zaaklimatyzował. W planach mamy również inne wersje językowe, jednak każde wdrożenie na nowy rynek wymaga jego znajomości oraz odpowiedniej osoby prowadzącej projekt – najlepiej pochodzącej z kraju. Obserwujemy podobne serwisy za granicą, jak na przykład francuski Devoirs.fr (który swoją drogą ma bardzo dobrą prasę i jest określany jako nowy sposób na edukację, a my musieliśmy walczyć z zarzutami, że psujemy edukację). Analizujemy, testujemy a dopiero na koniec wdrażamy. Staramy się również przekuć wzrost popularności Zadane.pl wśród grupy docelowej (ostatnio w rankingu Google Zeitgeist pojawiliśmy się na 4 miejscu w dziale nauka, oraz byliśmy jedyną domeną występującą w całości w tym rankingu), na wzrost biznesowy firmy (przychody, zyski) AK74 – Plany na 2011 rok. Co chcesz zrobić nowego, co poprawić? MB – Kolejny rok będzie okresem dalszego wzrostu zasięgu Zadane.pl wraz z wersjami obcojęzycznymi oraz czasem testowania idei naszego nowego projektu, o którym mam nadzieję Tobie jeszcze opowiedzieć po jego starcie 