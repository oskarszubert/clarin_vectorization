AK74 – I co tam Panie w polskim e-commerce? Słyszałem, że zamierzasz zrobić kolejny skok w Megapanelu i zagrozić pozycji Allegro?:) A tak na poważnie – gratulacje. Bazarek.pl i Sklepy Firmowe rozwijają się szybko i sprawnie. Ile zajęło Ci czasu doprowadzenie do takiego etapu rozwoju firmy? Rafath Khan – Na pomysł stworzenia platformy do prowadzeniu sklepów internetowych wpadłem w 2003 roku. Przelanie myśli na kod zajęło mi 3 miesiące i były to 3 miesiące ciężkiej pracy i nieprzespanych nocy (dodatkowo pracowałem na etacie, a Bazarek traktowałem jako swoją inwestycję na przyszłość :). W marcu 2004 udostępniłem pierwszą wersję serwisu i przez kolejne 3 lata zdobywałem wiedzę na temat e-commerce.  W tamtych czasach serwisy tego typu były nowością, Sprzedawcy z dużą ostrożnością podchodzili do „sklepów internetowych za darmo”- bo uważali, że darmowe = słabe… Postawiłem na jakość i dostępność funkcjonalności, chciałem pokazać, że może być coś darmowego i zarazem wartościowego. Z pasją rozwijałem swoje oprogramowanie, a każde zgłoszenie ze strony Sprzedawców traktowałem jako ważną wskazówkę, jak dalej udoskonalać platformę.  Żeby było ciekawiej, to nigdy nie prowadziłem sklepu internetowego, więc nie wiedziałem jak to jest od tej drugiej strony, ale to nie było przeszkodą, aby dojść do tego miejsca, w którym obecnie jestem, czyli spółki z udziałem Nokaut.pl. Praca nad własnym serwisem trwa latami – już nie pamiętam, kiedy byłem na urlopie, ale robię to co lubię i to jest moja pasja… W sumie to odpoczywam pracując, więc po co mi urlop :) AK74 – Jesteś związany kapitałowo z Nokautem. Na ile ich pomoc była cenna i jak się przełożyła na szybki wzrost Twoich projektów e-commercowych? R.K. – Gdy zadzwonił do mnie Wojtek Czernecki z pomysłem współpracy, nie musiałem długo się zastanawiać. Zależy mi na rozwoju „własnego dziecka” (jak żartobliwie nazywam Bazarek.pl) a mieć poparcie w postaci jednej z największych porównywarek, to dobra okazja do szybkiego rozwoju. Gdyby nie wsparcie kapitałowe i merytoryczne ze strony Nokaut.pl, nasza działalność nie byłaby tym, czym jest dzisiaj. Dodatkowo dzięki współpracy Nokaut.pl i SklepyFirmowe.pl, powstała jedyna w polskim Internecie usługa Marketing (www.sklepyfirmowe.pl/marketing.html ), poprzez którą sklep może zarządzać swoimi kampaniami reklamowymi w różnych porównywarkach. Sprzedawca w jednym miejscu, określa budżet kampanii oraz stawkę CPC jaką chce płacić i to wystarczy, aby jego produkty były promowane m.in. w Alejce, Nokaucie, Radarze czy Skąpcu.  Takie  rozwiązanie pozwala właścicielowi sklepu w prosty sposób kontrolować wydatki na promocję, a zebrane informacje, typu ilość płatnych przejść, ilość pozyskanych zamówień z Marketingu, pozwalają ocenić skuteczność tej formy promocji. AK74 – Mamy rok 2010. Kryzys w zależności od tego którą gazetę kupimy jest albo go już nie ma. Jak Ty odczułeś na swojej skórze dwa ostatnie lata i jak się przygotowujesz do kolejnych tąpnięć rynkowych? Masz jakąś receptę jak rozwijać biznes e-commerce w czasie kryzysu? R.K. – Praktycznie z początkiem kryzysu, w październiku 2008, wystartowała nasza spółka SklepyFirmowe.pl, zatrudniliśmy nowych pracowników, kompletnie przebudowaliśmy cały silnik serwisu, dodaliśmy nowe funkcjonalności i… zmieniliśmy również cennik. Mieliśmy pewne obawy, jak te zmiany przyjmą nasi klienci, ale – jak się okazało – większość z nich doceniła naszą pracę, jakość oprogramowania i została z nami.  Przez 2 lata działalności spółki zwiększyliśmy ilość sklepów ze 100 do ponad 600. Niskie bariery wejścia (minimalna wpłata to 19 zł netto) oraz brak abonamentu aż do drugiego zamówienia, pozwalają sprzedawcy zweryfikować, czy jego pomysł na biznes w sieci się opłaca. Na każdym etapie prowadzenia sklepu aktywnie wspieramy naszych klientów, promując ich produkty u naszych partnerów i w serwisie Bazarek.pl, Nasze oprogramowanie to nie tylko aplikacja do sprzedaży, ale też wsparcie w zakresie know-how oferowane każdemu sprzedawcy. Recepta na kryzys? – Słuchaj swoich klientów i im pomagaj.. AK74 – ShopCamp i podobne inicjatywy pokazują, że zainteresowanie sprzedawania w Internecie jest dość duże. Z drugiej strony przeciętny polski e-sklep to jedna osoba sprzedająca na swojej witrynie i na Allegro żeby wyjść na swoje. Jesteśmy jeszcze na początku drogi czy tak będzie wyglądał cały rynek za kilka lat? R.K. – Tu się z Tobą nie zgodzę. Przeciętny polski e-sklep, to już nie jedna osoba. To firmy, które zatrudniają pracowników i utrzymują się ze sprzedaży tylko przez Internet. Sprzedaż wciąż rośnie, a klienci chętniej kupują online. Serwisy aukcyjne wspomagają sprzedaż i sklepy będą z nich korzystały, dopóki będą tam klienci.  Niestety wciąż popularne jest przekonanie, że w takich serwisach jest najtaniej. Tymczasem najtańsze produkty łatwiej znaleźć korzystając z porównywarek cenowych, które skupiają większą liczbę sklepów w jednym miejscu i pozwalają na łatwiejsze porównanie ofert poszczególnych sklepów. AK74 – Kogo identyfikujesz na polskim rynku jako Twoją bezpośrednią konkurencję? Gdybyś miał wolne środki to kupiłbyś którą polską firmę? R.K. – w polskim Internecie jest sporo serwisów oferujących sklepy internetowe. Niektóre dopiero zaczynają, inne istnieją na rynku od wielu lat. My koncentrujemy się  na dostarczaniu naszym klientom coraz lepszych rozwiązań, poznajemy ich potrzeby, tworzymy odpowiednie rozwiązania i ułatwiamy pracę – to jest nasz cel.  Jeśli chodzi o potencjalną inwestycję, zamiast polskiej firmy kupiłbym raczej jakąś zagraniczną. Polski rynek e-commerce mimo wszystko jest jeszcze opóźniony o kilka lat w stosunku do zachodniego.   AK74 – Gdybyś miał się zabawić w jasnowidza – jak będzie wyglądał polski rynek e-commerce za 5 lat? R.K. – Sklepyfirmowe.pl będą posiadały co najmniej 10000 zadowolonych sprzedawców :) Jeśli chodzi o pozostały rynek, to klienci będą nadal zainteresowani aukcjami i porównywarkami, poza tym zaczniemy wykorzystywać serwisy społecznościowe jako nowy kanał sprzedaży. Sklepy internetowe będą coraz częściej otwierały swoje placówki offline, aby być bliżej klienta. Klienci docenią możliwość przeczytania o produkcie online, a w tradycyjnej placówce sprawdzą go na żywo, dotkną, przymierzą. Za 5 lat będzie już możliwość obejrzenia produktów w 3D, jednak technologia nie będzie jeszcze na tyle zaawansowana, aby pokazać w ten sposób pełną funkcjonalność produktu. AK74 – Merlin / Empik – jak byś skomentował połączenia tych dwóch podmiotów? Sensowna strategia? R.K. – Kupić konkurencje i zwiększyć swój zasięg, czemu nie?. Od strony właściciela sieci Empik, decyzja na pewno była przemyślana i odpowiednio wykalkulowana, a od strony klientów – niestety nie wiem, czy na tym nie stracą, jeśli dojdzie do podwyżek cen… AK74 – Jakiś czas temu ogłosiłeś konkurs z nagrodą 20 tys. pln dla najlepszego sklepu. Możesz powiedzieć coś więcej o nim i zachęcić do udziału? R.K. – Chcemy docenić pracę naszych sprzedawców i postanowiliśmy zorganizować konkurs w 3 kategoriach: Najlepszy Sklep 2010 roku, Najlepszy Katalog Produktów oraz Najlepsza Wygląd Sklepu. W konkursie można wygrać atrakcyjne nagrody, m.in. wspomniane 20 tys. zł, promowanie sklepu w Nokaut.pl, pozycjonowanie SEO oraz roczne abonamenty Platinum.  We wrześniu dołączyła do nas firma Ideacto, dokładając do nagród szkolenia z zakresu usability.  O główną nagrodę walczą sklepy, które zostały lub zostaną założone w 2010 roku. Chcemy przekonać nowych Sprzedawców, że założenie sklepu na naszej platformie jest bardzo proste, a nasza aktywna pomoc w promocji ich sklepu na pewno przełoży się na zamówienia. Jeśli ktoś nie założył jeszcze sklepu, to ma dobrą okazję, żeby zrobić pierwszy krok, wypełniając poniższy formularz: 