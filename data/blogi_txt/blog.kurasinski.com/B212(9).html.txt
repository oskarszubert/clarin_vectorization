Pod koniec kwietnia jak co roku będziemy (płakali i) płacili podatki. Jak co roku możemy zamiast oddać za frajer Urzędowi Skarbowemu (i państwu naszemu, które zapewne niezbyt mądrze zagospodaruje naszą krwawicę) przeznaczyć swój 1% na jakiś cel… O akcji wspomniał mi Dawid Szczepaniak z Pride Glory – szczerze powiedziawszy wcześniej nie miałem pojęcia o takiej inicjatywie i jej zapleczu. Polecam zapoznać się z inicjatywą Fundacji Batorego „Równe Szanse” w wyniku której powstał pomysł na przeznaczanie 1% ze swoich podatków na zniesienie nierówności szans edukacyjnych w Polsce. Inicjatywa ciekawa, słuszna i trafiająca w potrzeby dużej grupy osób (zapewne Wy również potraficie wskazać dzieci, które potrzebują takiego wsparcia). Jak opisane jest na stronie: „Od pięciu lat wszystkie wpłaty 1% przeznaczamy na wsparcie funduszy stypendialnych prowadzonych przez lokalne organizacje pozarządowe w 40 miejscowościach w Polsce. Z funduszy tych co roku ponad 1000 uczniów szkół ponadpodstawowych pochodzących z niezamożnych środowisk ze wsi i małych miast, otrzymuje stypendia umożliwiające im kontynuowanie nauki w szkole średniej i pójście na studia. Stypendia w wysokości 100-380 zł miesięcznie młodzi stypendyści przeznaczają na podręczniki i pomoce naukowe, opłacenie internatów, dodatkowe kursy, dojazdy do szkół, wyjazd do teatru, na koncert, itp. Dzięki otrzymanej pomocy wielu z nich dziś studiuje, a niektórzy skończyli już studia Od początku istnienia naszego programu 10 360 uczniów otrzymało stypendia warte 9 902 787 zł . W roku minionym z wpłat 1% podatku dochodowego zebraliśmy 521 885,91 zł . Środki te powiększone o fundusze zebrane lokalnie przez współpracujące z nami organizacje, pozwoliły sfinansować w bieżącym roku szkolnym 1137 stypendiów na sumę 1 350 271 zł.” Co prawda ja już w tym roku zdecydowałem się przekazać swój 1% innej organizacji ale może ktoś z Was jeszcze się waha i nie wie komu ofiarować swoje wsparcie? 