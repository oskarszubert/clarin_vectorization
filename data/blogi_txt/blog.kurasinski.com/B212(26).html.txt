15 czerwca odbyło się ósme i ostatnie przed przerwą wakacyjną zamknięte spotkanie przedstawicieli wiodących funduszy venture capital i aniołów biznesu z rynku nowych technologii z autorami projektów startup. W ośmiu edycjach wydarzenia wzięło udział 130 inwestorów, którzy obejrzeli prezentacje 63 startupów. Kilka projektów już pozyskało dofinansowanie i zaistnieje na rynkach międzynarodowych. Zamknięte spotkania Warsaw Pitch Rally organizowane są co miesiąc od października 2010 roku. Organizatorami przedsięwzięcia są fundusz VC early stage i seed HardGAMMA Ventures i firma doradcza UBIK Business Consulting. Inicjatywa ma na celu promowanie najlepszych startupów z Polski i krajów sąsiednich i pomoc im w uzyskaniu dostępu do inwestorów nie tylko na rynku lokalnym, ale również za granicą. Spotkania i prezentacje odbywają się w języku angielskim, co umożliwia integrację zagranicznych inwestorów z polskim rynkiem i włączenie się rodzimych firm w międzynarodowy system startupów. Gościem każdej edycji jest zagraniczny ekspert z rynku nowych technologii lub finansowego, jak np. Jani Byrne z IBM Venture Capital Group, Carlos Espinal z funduszu Seedcamp.com czy Jon Bradford z akceleratora Springboard.com.  – Naszym najważniejszym sukcesem jest to, że udało się stworzyć pierwszą w Polsce platformę wybijania się startupów na rynki międzynarodowe – mówi Krzysztof Kowalczyk, założyciel i partner zarządzający UBIK Business Consulting oraz partner w HardGAMMA Ventures. – Dodatkowo Pitch Rally stało się pierwszym punktem kontaktowym dla inwestorów z zagranicy, którzy są zainteresowani inwestycjami na rynku nowych technologii w Polsce – dodaje. Jak zauważa Piotr Sienkiewicz, drugi z partnerów w HardGAMMA Ventures, do popularności imprezy przyczynił się wysoki w porównaniu z innymi imprezami tego typu poziom prezentowanych projektów. – Konieczność posiadania gotowego, działającego prototypu oraz przedstawienia projektu w języku angielskim sprawia, że na Pitch Rally zgłaszają się najatrakcyjniejsi z punktu widzenia potencjalnych inwestycji przedsiębiorcy w Polsce, których projekty można od razu pokazać na świecie – mówi Sienkiewicz. – Cieszymy się też, że fundusze z zakresu nowych technologii w Polsce mogą współdziałać, co jest już od dawna standardem np. na rynku amerykańskim – dodaje Kowalczyk. W trakcie ośmiu edycji Pitch Rally zaprezentowały się 63 startupy. Ponad połowa z nich jest w trakcie rozmów z inwestorami, a kilka już wkrótce ogłosi inwestycje, również poza granicami Polski. Jednym z nich jest Fanpage Trender – narzędzie stworzone do mierzenia trendów na profilach instytucjonalnych na Facebooku. – Dzięki udziałowi w Pitch Rally zdobyliśmy bardzo ciekawe kontakty do inwestorów i partnerów biznesowych w Polsce, a także do osoby z zagranicy, która wprowadziła nas do firm, z którymi współpracuje – mówi dr Jan Zając, współtwórca narzędzia. – W efekcie nasze narzędzie – Fanpage Trender – zyskał klientów w Skandynawii, a także zapytania z innych państw – dodaje. Jednak nie tylko możliwość pozyskania inwestora czy ważnego kontaktu biznesowego jest ważną korzyścią dla przedsiębiorców biorących udział w przedsięwzięciu.  Uczestnicy zwracają uwagę, iż Pitch Rally to także istotne miejsce na uzyskanie opinii zwrotnej dotyczącej projektu i wskazówek dalszego rozwoju. – Po prezentacji naszego serwisu na trzeciej edycji Pitch Rally dostaliśmy kilka cennych rad, które przyczyniły się do naszego późniejszego sukcesu – mówi Jaromir Dzialo, twórca Topicmarks. Po pokazaniu się na Pitch Rally, Topimarks wyruszyło na podbój USA wygrywając kilka ważnych konkursów startup, m.in. Founder Showcase. Serwis zdobył inwestora w Dolinie Krzemowej w Stanach Zjednoczonych i przeniósł swoją siedzibę do San Francisco. Na pozyskanie wiedzy umożliwiającej wyjście poza granice Polski zwracają też uwagę inni przedsiębiorcy, jak Borys Musielak z Filmaster czy Jarek Sygitowicz ze Smartupz.  Po sukcesie spotkań Pitch Rally, twórcy uruchomili również akcelerator GammaRebels, który oferuje innowacyjnym startupom technologicznym wsparcie w postaci inwestycji do 20 tysięcy złotych w zamian za 10 procent udziału w spółce oraz stały kontakt i pomoc zespołu mentorów z bezcennym doświadczeniem w branży technologicznej i pasją do rozwoju startupów. GammaRebels bazuje na doświadczonym zespole zarządzającym hardGAMMA Ventures oraz kilkunastu mentorów, których pełna lista będzie wkrótce ogłoszona.  Do programu można zgłaszać się do 30 czerwca, sam akcelerator startuje 1 sierpnia i trwa do 31 października. Na koniec każdego programu odbędzie się Demo Day, czyli spotkanie startupów z przedstawicielami funduszy VC oraz aniołami biznesu. Więcej informacji na stronie internetowej Kolejna edycja spotkań Pitch Rally odbędzie się we wrześniu 2011, jednak już teraz można zgłaszać swoje projekty na stronie www.pitchrallycom. Warunkiem uczestnictwa w spotkaniu jest posiadanie działającego prototypu oraz przygotowanie trzyminutowej prezentacji projektu w języku angielskim.   *** O Pitch Rally: Pitch Rally to inicjatywa mająca na celu promowanie najlepszych startupów z Polski i krajów sąsiednich (docelowo z całej Europy) i pomoc im w uzyskaniu dostępu do inwestorów. Seria spotkań odbywa się w Warszawie, zamysłem organizatorów jest jednak rozszerzenie imprezy na inne miasta Polski oraz Europę Środkowo-Wschodnią. Warsaw Pitch Rally to zamknięte comiesięczne spotkania, które odbywają się w języku angielskim. Prezentacje projektów w tym języku dają możliwość zapoznania się z nimi zagranicznym inwestorom. Dodatkowo umożliwia to autorom pomysłów i lokalnym inwestorom włączenie się w międzynarodowy ekosystem startupów. Typowa agenda wydarzenia zawiera krótkie prezentacje kilku wybranych projektów start up, wystąpienie wcześniej zapowiedzianego gościa (zazwyczaj zagraniczny ekspert z branży venture capital i private equity nowych technologii) oraz tzw. „mixer” czyli czas na integrację młodych przedsiębiorców z inwestorami oraz rozmowy w kuluarach o projektach. Spotkania Pitch Rally organizowane są przez hardGAMMA Ventures oraz UBIK Business Consulting. Więcej informacji na www.pitchrally.com Więcej informacji udziela: Ilona Grzywińska Konsultant PR i Social Media igrzywinska@webkomunikacja.pl Tel: 502 218 214 