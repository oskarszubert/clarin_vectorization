AK74.pl – Mikropłatności to pomysł całkiem stary – nawet Onet parę ładnych lat temu miał „elektroniczną portmonetkę” i taki pomysł nie przyjął się. Skąd przekonanie, że teraz się uda? YetiPay – To jest właściwy czas. Mikropłatności elektroniczne to idealne narzędzie do płacenia za kontent elektroniczny – rynek sprzedaży produktów i usług elektronicznych w Polsce nie istniał parę lat temu. Dziś nikogo nie dziwi konieczność zapłacenia 49 centów za grę na iPhone, 1zł za gazetę elektroniczną, czy 0,5 zł za dostęp do artykułu.  Do tej pory nie było jednak bezpiecznego i szybkiego systemu, który byłby dedykowany lokalnemu użytkownikowi.   AK74.pl – Jak dokładnie działa Wasza usługa? YetiPay –  YetiPay pozwala posiadaczom poczty e-mail swobodnie przesyłać pieniądze w sieci. Każdy użytkownik posiada własny portfel elektroniczny (o unikalnym numerze rachunku bankowego), do którego może wpłacać pieniądze, a następnie korzystać z nich podczas zakupów internetowych i rozliczeń ze znajomymi. Posiadacze konta YetiPay mogą dokonywać kolejnych płatności w różnych serwisach, bez konieczności każdorazowego podawania danych osobowych, logowania do systemów bankowych czy przepisywania kodów z SMS. Płatność z YetiPay sprowadza się do dwóch kliknięć i jest realizowana w czasie rzeczywistym. Użytkownik wybiera formę płatności YetiPay na stronie internetowej sklepu, klika przycisk „zapłać z Yeti” i jeżeli jest zalogowany do konta YetiPay, klika przycisk „zatwierdź”, co kończy procedurę transakcji.  AK74.pl – Zabawa w bycie operatorem transakcji to poważna sprawa – jak chcecie zdobyć wiarygodność i przekonać do siebie użytkowników? Stoi za Wami bank albo operator kard kredytowych?  YetiPay –Istota naszego biznesu to małe, szybkie i wielokrotne transakcje. Dlatego bardziej niż na budowie wiarygodności przez „podpięcie” się pod stateczną organizację, zależy nam na pokazaniu  różnic między nami. To jest ważne zwłaszcza teraz, gdy ludzie zaczynają wyrabiać sobie opinie na temat tradycyjnych i rozwiązań oferowanych przez nas. Bycie w jednym klubie z systemami za pośrednictwem których można kupić np. telewizor za 2 000 złotych jest dla nas ryzykowne. Paradoksalnie fakt, że nasza portmonetka nie jest np. przypięta do konta, na które pracodawca przelewa nam pensję, znacznie obniża niepokój przed skorzystaniem. Na starcie mamy ograniczone ryzyko, więc jest łatwiej pozyskiwać klientów. AK74.pl – Sami napisaliście, że część problemu wynika ze zbyt wysokich prowizji pobieranych przez pośredników. Możecie zatem powiedzieć ile u Was będzie kosztowała opłata 1 pln? YetiPay – Możemy powiedzieć, że przy każdej transakcji, nawet znacznie poniżej 1 pln, będzie to marża wyrażona procentowo – bez żadnej stałej opłaty od transakcji. I będą to procenty zbliżone wysokością do e-przelewów, a nie SMS Premium. AK74.pl – Koncentrujecie się na płatnościach za dobra wirtualne (muzyka, filmy, ebooki). Jako jeden z pierwszych partnerów to Chomikuj.pl – nie boicie się tego, że wydawnictwa, które by nawet chciały przystąpić do Waszego systemu kiedy zobaczą, że wspieracie ten serwis to będą miały duże opory?  YetiPay – Jak każdy system płatności, chcemy być tam gdzie nasi klienci. W chomikuj.pl są wszystkie systemy płatności oraz większe banki i trudno sobie wyobrazić, żeby dla któregokolwiek wydawcy był to powód do nienawiązania lub zerwania współpracy. Dlatego nie widzę tutaj ryzyka, na końcu liczy się konwersja. A ta jest wyższa, jeśli zaoferujemy szeroko stosowany system do płacenia za dobra wirtualne, dopasowany do profilu potencjalnego klienta.  AK74.pl – Jak małe sumy można będzie przelać dzięki YetiPay? 1 grosz? I w takim razie jak ściągacie swoją prowizję przy tak niskich kwotach?  YetiPay – 1 grosz to minimalna transakcja pomiędzy użytkownikami – te przelewy są bezpłatne. Jeżeli chodzi o transakcję zakupu to minimalna prowizja jaką pobieramy to jeden grosz. Tak więc, od transakcji 2 grosze i 10 groszy pobierzemy taką samą prowizję, w wysokości 1 grosza.   AK74.pl – Gwarantowanie wypłacalności, bezpieczeństwo transakcji – kto będzie to kontrolował i jak zamierzacie rekompensować fraudy? YetiPay – Dyrektywa unijna, którą nasz rząd powinien zaimplementować do kwietnia 2011, bardzo precyzyjnie definiuje zasady działania i organy nadzoru dla portmonetek internetowych. Mimo braku przepisów będziemy działać w 100% zgodnie z tą dyrektywą niecierpliwie oczekując na jej odzwierciedlenie w polskim ustawodawstwie. Jeżeli chodzi o fraudy to oczywiście przed użytkownikami odpowiadamy naszym kapitałem i oczywiście ubezpieczeniami. AK74.pl – Na Waszej stronie firmowej napisaliście: ” Każda transmisja danych pomiędzy Użytkownikiem a serwerem YetiPay jest szyfrowana z zastosowaniem certyfikatów SSL VeriSign. SSL „. Której dokładnie wersji używacie bo VeriSign oferuje kilka wersji SSL?  YetiPay – Używamy VeriSign Class 3 Extended Validation SSL Certificates AK74.pl – Podczas rejestrowania się niestety nie mogłem uciec przed koniecznością wyrażenia zgody na przetwarzanie moich danych w celach marketingowych. Zgaduję, że to może być jeden z kanałów dodatkowych przychodów dla Was?  YetiPay – Zdecydowanie nie. Musimy uzyskać zgodę na komunikację ze względu na duże przywiązanie naszej usługi do adresu email użytkownika.  AK74.pl – Gdybyście mieli się pozycjonować w stosunku do konkurencji to najbliżej Wam do kogo? Paypal a może SkyCash?  YetiPay – Nie mamy naturalnego konkurenta. Rynek mikropłatności dopiero powstaje. Naszym największym wyzwaniem jest edukacja użytkowników z jednej strony, z drugiej zaś nawiązanie partnerstw z możliwie największą liczbą serwisów. AK74.pl – Jakie plany na ten rok? Ile planujecie pozyskać aktywnych użytkowników? YetiPay – Chcemy się skupić na budowie relacji z partnerami. Wzorem  NK i Facebooka wiele serwisów buduje własne systemy mikropłatności – nawet jeżeli tego tak nie nazywają. YetiPay może funkcjonować jako alternatywa, ważne żeby użytkownicy mieli wybór. Jeżeli chodzi o użytkowników to oni „płacą z Yeti” niezwykle chętnie – transakcje YetiPay są tak przyjazne i szybkie, że nie da się ich nie polubić ;-) Dodatkowo mamy zapewnione wsparcie takich partnerów jak np. Interia w pozyskiwaniu użytkowników. 