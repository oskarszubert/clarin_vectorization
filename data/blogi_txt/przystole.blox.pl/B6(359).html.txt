Jak co roku cukinie w naszym ogródku obrodziły i jak co roku wyszukuję nowe pomysły na ich wykorzystanie. Zamroziłam już sporo kremu cukiniowego, dodaję cukinię do zupek gotowanych dla Michasia, kotleciki cukiniowo-kurczakowe też już w tym roku jedliśmy, tak samo jak czekoladowe ciasto z cukinią. Mogłabym wymieniać jeszcze tak długo, ale nie będę Was zamęczać ;) Jeśli macie ochotę na coś cukiniowego, po prostu zajrzyjcie TUTAJ, a znajdziecie wszystkie przepisy z tym warzywem w roli głównej lub drugoplanowej. Kiedy zobaczyłam przepis na ketchup z cukinii od razu wiedziałam, że muszę go zrobić. Od decyzji do wykonania jednak sporo czasu mięło, ale udało się i jest :) Składniki dodawałam w takiej ilości jak w przepisie i keczup wyszedł bardzo ostry, dlatego niestety starszak nie będzie mógł go jeść. Jeśli więc macie dzieci, albo nie lubicie pikantnych potraw znacznie zmniejszcie ilość przyprawy cayenne!      Składniki: 1,5 kg obranej i oczyszczonej z nasion cukinii 0,5 kg cebuli garść soli 2 szklanki cukru 1 szklanka octu 400 g koncentratu pomidorowego 1 łyżeczka pieprzu 1 łyżeczka cayenne (płaska łyżeczka, albo jedynie pół) 1 słodkiej papryki    Cukinię i cebulę zetrzeć na tarce o dużych oczkach, całość zasypać garścią soli, wymieszać dokładnie i odstawić na 6 godzin (nie odciskać). Najlepiej warzywa przygotować wieczorem i odstawić na całą noc. Po tym czasie warzywa gotować bez przykrycia do momentu, aż się rozgotują i zrobi się z nich papka. Wtedy dodać cukier i ocet i gotować przez 20 minut. Następnie dodać koncentrat i przyprawy i gotować przez kolejne 20 minut. Należy pamiętać, aby wszystko mieszać od czasu do czasu, żeby się nie przypaliło! Całość zmiksować, przełożyć do słoiczków i pasteryzować przez 10 minut. ﻿ 