Kiedy w sklepie zobaczyłam świeży szpinak, po prostu musiałam go kupić. Zaraz po powrocie ze starszakiem z przedszkola zabrałam się za przygotowanie niezwykle szybkiego obiadu ze szpinakiem w roli głównej. Przygotowanie tego dania trwa praktycznie tyle czasu, ile gotuje się makaron. Jeśli użyjecie fety już pokrojonej w kostkę, zajmie Wam to jeszcze mniej czasu. Przepis znalazłam w miesięczniku "moje Gotowanie" nr 6/2010. Składniki (na 4 -duże- porcje):  500 g świeżego szpinaku 2 łyżki masła 2 ząbki czosnku 300 g sera feta 300 g makaronu (u mnie świderki razowe i zwykłe) 4 jajka sól, biały pieprz, gałka muszkatołowa    Makaron wrzucić do garnka z osolonym wrzątkiem z odrobiną oleju. Ugotować al dente, odcedzić. W czasie, kiedy makaron się gotuje z liści szpinaku usunąć ogonki, opłukać, osuszyć i zblanszować w osolonym wrzątku. Osączyć, lekko przestudzić i pokroić na mniejsze kawałki. Na patelni rozgrzać łyżkę masła, zeszklić posiekany czosnek, dodać szpinak, smażyć przez chwilę, następnie wsypać połowę pokruszonej fety i mieszając jeszcze chwilę podgrzewać. Doprawić do smaku odrobiną soli (lub w ogóle z niej zrezygnować, bo feta jest słona), białym pieprzem i szczyptą gałki muszkatołowej. Na patelnię ze szpinakiem przełożyć osączony makaron, dobrze wymieszać. Na innej patelni usmażyć na pozostałej łyżce masła 4 jajka sadzone. Na talerze nałożyć porcje makaronu ze szpinakiem, posypać drugą połową fety. Na każdej porcji ułożyć jajko sadzone. Podawać od razu. 