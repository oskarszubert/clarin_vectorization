Przepis na ciasto drożdżowe idealne na drożdżówki znalazłam na forum cincin. Za pierwszym razem zrobiłam takie, jak w oryginale - z serem i kształt też chciałam zachować oryginalny. Niestety nie wyszły mi takie ładne łódeczki. Ponieważ się nie poddaję, miałam zamiar zrobić te bułki jeszcze raz. W międzyczasie jednak naszła mnie ochota na bułki z kremem czekoladowym i właśnie takie zrobiłam. Nie łódki, a okrągłe. Wyszły idealnie miękkie, puszyste i przepyszne, takie jak chciałam. Nie wiem, czy wersję z twarogiem jeszcze zrobię, chyba nie. Zostaję przy czekoladzie. Składniki (na 14 bułek):  500 g mąki pszennej 30 g drożdży szczypta soli 250 ml letniego mleka 1/4 szklanki oleju 1/2 szklanki cukru pudru (może być mniej) 1 jajko + 1 do posmarowania  na krem:  1,5 tabliczki gorzkiej czekolady 1/2 małego kubka kwaśnej śmietany    Mąkę wsypać do miski, na środku zrobić dołek, wkruszyć do niego drożdże, posypać łyżeczką cukru, polać niewielką ilością letniego mleka i palcami wyrobić zaczyn. Miskę przykryć ściereczką i odstawić na 10 minut. Kiedy zaczyn podrośnie dodać resztę cukru, sól oraz jajko i zacząć miksowanie (lub wyrabianie ręczne). W czasie wyrabiania stopniowo dolewać olej oraz letnie mleko. Wyrobić gładkie, elastyczne ciasto. Uformować je w kulę, pozostawić w misce i ponownie odstawić do wyrośnięcia na około godzinę lub do podwojenia objętości.   W tym czasie przygotować krem:czekoladę połamać na kawałki, przełożyć do garnuszka. Dodać śmietanę. Garnuszek postawić na małym ogniu i podgrzewać, cały czas mieszając. Kiedy czekolada się rozpuści i połączy ze śmietaną, krem będzie gotowy. Garnuszek zdjąć z ognia i odstawić krem do ostygnięcia. Od czasu do czasu pomieszać.   Wyrośnięte ciasto podzielić na 14 równych części. Każdą rozpłaszczyć na dłoni, na środek nałożyć porcję kremu. Zlepić brzegi, uformować okrągłą bułeczkę. Ułożyć na blachach wyłożonych papierem lub matą do pieczenia. Ponownie przykryć i odstawić do wyrośnięcia na około 30 minut. Wyrośnięte bułki posmarować roztrzepanym jajkiem.Piec w piekarniku nagrzanym do 190 st.C przez 20-30 minut, do zarumienienia. 