Łatwe do zrobienia ciasteczka. Bardzo maślane. Piekę je dla dzieci, ale smakują również nam, dorosłym. Można je udekorować polewą czekoladową i kolorową posypką, ale ja ze względu na młodszego synka pozostawiłam je bez żadnych ozdób. Starszak zawsze pomaga mi w wycinaniu ciastek i układaniu na blasze. To doskonały sposób na wspólne spędzanie czasu. Niedługo i młodszy synek będzie mi w kuchni pomagał. Oj będzie się wtedy działo! ;) Po upieczeniu bardzo kruche i nieco kruszące, ale zamknięte w pojemniku miękną.      Składniki:  325 g mąki pszennej 100 g cukru pudru 100 g masła 1 duże jajko szczypta soli 2 łyżki cukru z prawdziwą wanilią 1 łyżeczka proszku do pieczenia  Masło utrzeć z cukrem, stale ucierając dodać jajko, cukier waniliowy i szczyptę soli. Mąkę przesiać z proszkiem do pieczenia i stopniowo dodawać do masy, wyrabiając (rękami bądź mikserem). Z ciasta uformować kulę (może wydawać się nieco zbyt miękkie, ale schłodzone w lodówce stwardnieje). Zawinąć w folię i włożyć do lodówki na 1-2 godziny. Schłodzone ciasto rozwałkować na posypanym mąką blacie na grubość około 3 mm. Wykrawać ciasteczka, układać je na wyłożonej papierem lub matą do pieczenia blasze (można je układać dość blisko siebie, bo rosną w górę nie na boki). Piec w piekarniku nagrzanym do 180 st.C przez 12-15 minut, do lekkiego zarumienienia.     Sesja zdjęciowa zakończyła się porwaniem ciasteczka :) 