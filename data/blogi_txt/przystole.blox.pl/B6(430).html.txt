Fantastyczne, mięciutkie rogaliki. Niestety nadzienie z dyni i całej pomarańczy nie zostało zbyt entuzjastycznie przyjęte przez dzieci, ale dorosłym bardzo smakowało. Dlatego na pewno jeszcze skorzystam z tego przepisu na ciasto, ale nadzieję je dżemem lub prażonymi jabłkami, żeby i dzieci ze smakiem zjadły. Przepis znalazłam u Ani, ale nadzienia było tak dużo, że musiałam zrobić drugą porcję ciasta, żeby je wykorzystać. Dlatego podaję proporcje już zmniejszone. Nie odstawiałam też wyrobionego ciasta do wyrastania (rogaliki wyrosną podczas pieczenia) i zmieniłam drożdże suszone na świeże.      Składniki (na około 32 małe rogaliki) - wszystkie w temperaturze pokojowej na ciasto: 35 g drożdży 1 kopiasta łyżka gęstej śmietany 18% 2 łyżki cukru 2 szklanki mąki pszennej 125 g masła 2 żółtka skórka otarta z pomarańczy (za drugim razem pominęłam)  na nadzienie:  1 szklanka dyni startej na dużych oczkach połowa pomarańczy (razem z sokiem i skórką, bez pestek) 1 łyżka soku z cytryny 2 łyżki cukru kardamon mielony do smaku  ponadto:  białko do posmarowania cukier puder do posypania    Najpierw przygotować nadzienie:dynię, oraz zmieloną razem z sokiem i skórką pomarańczę smażyć do miękkości (przez około 30 minut) z dodatkiem cukru, soku z cytryny oraz kardamonu. W razie potrzeby można podlać wodą, żeby nadzienie nie przywierało do dna patelni (woda odparuje). Nadzienie ostudzić. Następnie przygotować ciasto:drożdże wkruszyć do szklanki, zasypać cukrem, polać śmietaną. Mieszać, aż drożdże się rozpuszczą. Przykryć folią lub spodeczkiem i odstawić na około 10 minut. Do miski wsypać mąkę, skórkę z pomarańczy, dodać masło i żółtka. Przełożyć zawartość szklanki i wyrobić gładkie ciasto (ja do tego używam miksera). Gotowe ciasto podzielić na 4 części. Każdą rozwałkować na okrągły, cienki placek. Każdy placek podzielić na 8 trójkątów, na każdym ułożyć łyżeczkę nadzienia. Zwinąć i uformować rogaliki. Ułożyć je na blachach wyłożonych papierem lub matą do pieczenia. Przykryć czystą ścierką i odstawić na około 30 minut. Przed pieczeniem posmarować roztrzepanym białkiem. Piec w piekarniku nagrzanym do 180 st.C przez około 18-20 minut. Przed podaniem posypać cukrem pudrem. 