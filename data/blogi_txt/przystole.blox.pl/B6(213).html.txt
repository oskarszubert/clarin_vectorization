Po upieczeniu babki herbacianej zostały mi dwa białka, które chciałam jakoś wykorzystać. Szukałam pomysłu na coś niedużego i szybkiego do zrobienia. Od razu pomyślałam, że idealne będą jakieś ciasteczka. I zrobiłam - cynamonowe kule. Szybkie do zrobienia i pomimo tego, że są pieczone, w smaku ciasteczek nie przypominają. Są bardziej jak trufelki. Bardzo cynamonowe, nie przesłodzone. Smakowały mi tak, że gdybym się nie powstrzymywała, zjadłabym wszystkie na raz. Starszak zresztą też - w końcu cynamon to jego ulubiona przyprawa :)Będą się pięknie prezentowały na bożonarodzeniowym stole, ale od razu podwoję porcję składników, a może i potroję? Będą idealne do podjadania pod choinką...      Przepis z blogu Moje wypieki.   Składniki (na około 16 kulek):  175 g zmielonych migdałów + około 50 g (czy trzeba będzie dodawać więcej, zależy od wielkości białek) 70 g cukru pudru 1 łyżka cynamonu 2 białka   cukier puder do obtoczenia    Wymieszać migdały (175g), cukier i cynamon. Białka ubić na sztywno i za pomocą łyżki połączyć z wymieszanymi suchymi składnikami. Jeśli masa będzie zbyt rzadka, żeby dała się formować w kulki, dosypać więcej mielonych migdałów. Zmoczonymi w wodzie rękami formować z masy niewielkie kulki. Układać na blasze wyłożonej papierem do pieczenia. Piec przez około 15 minut w piekarniku nagrzanym do 180 st.C.Zdejmować z blachy po lekkim przestudzeniu, delikatnie podważając szpatułką. Zimne kulki obtoczyć w cukrze. Ja obtoczyłam połowę, a druga połowę zostawiłam bez obtaczania. Przechowywać w szczelnym pojemniku, można zamrażać. ﻿ 