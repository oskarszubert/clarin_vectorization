Kalarepę często o tej porze roku jadłam na surowo. Taką z własnego ogródka. Bardzo lubiłam sobie kawałek pochrupać. Tak samo jak głąby z kapusty. Duszoną mama zrobiła raz czy dwa, ale potem przepis odszedł w zapomnienie na kilka, czy nawet kilkanaście lat. Ja sama też już od kilku lat planowałam ją zrobić, ale zawsze znalazło się coś pilniejszego. W tym roku nie odpuściłam i jak spróbowałam, to zrobiłam ją już kolejne dwa razy :) Dzięki temu, że jest duszona w mleku, kalarepa ma bardzo łagodny smak, a nawet można powiedzieć, że słodkawy, więc będzie smakować nie tylko dorosłym, ale i dzieciom.      Składniki:  1 duża kalarepa lub 2 mniejsze (520 g po obraniu) 1/2 szklanki mleka 1/2 łyżeczki soli 1 łyżeczka cukru 1 łyżka masła 1 łyżka mąki 1/3 szklanki jogurtu naturalnego 3 łyżki posiekanego koperku  Kalarepę obrać z liści i skórki. Pokroić w kostkę.W garnku zagotować mleko z cukrem, dodać sól i kalarepę. Dołożyć masło i dusić pod przykryciem, aż kalarepa zmięknie (około 30 minut). Mąkę rozprowadzić w jogurcie i wlać do uduszonej kalarepy. Wymieszać i jeszcze chwilę dusić mieszając. Dodać koperek i wymieszać. Ewentualnie doprawić jeszcze do smaku. Podawać na ciepło, jako jarzynkę do obiadu. 