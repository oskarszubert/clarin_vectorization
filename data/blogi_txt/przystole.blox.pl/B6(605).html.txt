Dopóki jeszcze jest, korzystam z czosnku niedźwiedziego. A że najbardziej smakuje mi w wypiekach, to właśnie takie przepisy będą się tutaj pojawiać. Bułeczki są nieduże, miękkie i bardzo aromatyczne. Czy muszę wspominać jak pięknie pachniały w czasie pieczenia i po wyjęciu z piekarnika? Zajadaliśmy się nimi wszyscy, bez wyjątku. Można je jeść zarówno na ciepło, jak na zimno.         Przepis z blogu Ziołowy zakątek, a oryginał z Pracowni wypieków. Podaję z moimi modyfikacjami.   Składniki (na 10 sztuk):  20 g świeżych drożdży 1 łyżeczka cukru 2 łyżki mleka w proszku 150 ml ciepłej wody 350 g mąki pszennej 2 – 3 łyżki otrąb pszennych (u mnie mieszanka różnych) 60 g białego kremowego serka 2 łyżki chrzanu ze słoiczka łyżeczka soli 10 posiekanych liści czosnku niedźwiedziego    Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól, mleko w proszku, otręby, serek i chrzan oraz pozostałą letnią wodę. Na końcu wsypać posiekany czosnek niedźwiedzi. Wyrobić na gładkie ciasto (może się trochę lepić do rąk, ale nie powinno być wodniste). Uformować je w kulę i położyć w misce. Ponownie przykryć ściereczką i odstawić w ciepłe miejsce do wyrośnięcia na około 1 godzinę, aż podwoi swoją objętość.  Wyrośnięte ciasto podzielić na 10 równych części i z każdej uformować niedużą bułeczkę. Ułożyć na blasze wyłożonej papierem lub matą do pieczenia. Ponownie przykryć ściereczką i odstawić do napuszenia na około 30 minut. Piec w piekarniku nagrzanym do 180 st.C przez około 15-20 minut.    ﻿ 