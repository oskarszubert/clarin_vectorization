Ten przepis już od dawna miałam w planie ale czekałam z nim na jesień, bo to właśnie ta pora roku kojarzy mi się z jabłkami i wszelkiego rodzaju szarlotkami jak żadna inna. Dodatkowo kiedy Szarlotek zaprosiła nas do udziału we wspaniałej Różowej akcji od razu wiedziałam że upiekę właśnie to ciasto. Jednak okazało się, że jesienią nie zdążyłam go upiec tak jak chciałam, bo spadł śnieg i mamy zimę ;)Ciasto jest rewelacyjne: proste do zrobienia, przepyszne i ładnie się prezentuje. W smaku przypomina troszkę dymek z truskawkami, a kto go upiekł, ten wie, że temu ciastu nie da się oprzeć. Tak samo jest z tym jabłecznikiem. Jest idealny do kawy lub herbaty i jest świetnym sposobem na wprowadzenie odrobiny koloru do naszego świata kiedy za oknem mamy biały zaśnieżony krajobraz.Składniki:- 3 szklanki mąki pszennej- 5 jajek- 1 kostka (250 g) masła lub margaryny- 2 łyżeczki proszku do pieczenia- 1 kg kwaskowatych jabłek- 1 szklanka drobnego cukru- 1 torebka kisielu wiśniowegoMąkę z proszkiem do pieczenia przesiać na stolnicę. Masło pokroić w kostkę i posiekać nożem razem z mąką. Dodać żółtka i 4 łyżki cukru. Szybko zagnieść gładkie ciasto. Zawinąć w folię spożywczą i schładzać 30 minut.Jabłka obrać, usunąć gniazda nasienne i pokroić w niedużą kostkę. Przełożyć na patelnię razem z pozostałym cukrem i smażyć na małym ogniu często mieszając, aż powstały sok wyparuje. Ostudzić.Formę o wymiarach 21x25 cm (może też być tortownica o średnicy 26 cm) wysmarować masłem. 2/3 ciasta rozwałkować na wielkość formy i wylepić nim jej spód. Na cieście w formie rozłożyć przygotowane jabłka.Białka ubić ze szczyptą soli na sztywną pianę, pod koniec ubijania wsypać kisiel (ja miałam kisiel bez cukru, więc dodałam jeszcze 4 łyżki drobnego cukru). Ubić. Piankę wyłożyć na jabłka.Resztę ciasta z lodówki zetrzeć na dużych oczkach na piankę.Formę wstawić do nagrzanego do 180 st.C piekarnika i piec 50-60 minut. Kiedy ciasto wystygnie, można posypać je cukrem pudrem.To ciasto bierze też udział w konkursie Ciasto na niedzielę zorganizowanym przez Mikser Kulinarny. 