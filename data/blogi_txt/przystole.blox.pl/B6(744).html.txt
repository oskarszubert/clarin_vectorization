Podczas przeglądania folderu z blogowymi zdjęciami znalazłam te bułki i przypomniałam sobie, że jeszcze nie opublikowałam na nie przepisu. Okazało się, że te drożdżówki upiekłam jeszcze w zeszłym roku. Najwyższy już czas, żeby nadrobić zaległości, bo to bułki raczej na zimę, niż wiosnę. Chociaż były takie dobre, że niedługo upiekę je znowu, bo mam jeszcze słoiczek domowej kandyzowanej skórki pomarańczowej. Bułeczki gorąco polecam, bo są na prawdę puszyste i bardzo dobre.      Przepis z blogu Brulion z przepisami podaję z moimi zmianami.   Składniki (na 12 sztuk):  500 g mąki pszennej 42 g świeżych drożdży 200 ml letniego mleka 70 g cukru pudru 50 g masła stopionego i przestudzonego 1 jajko, roztrzepane szczypta soli  na nadzienie: 250 g kremowego twarożku 3-5 łyżek soku wyciśniętego z pomarańczy skórka otarta z 1 pomarańczy 3-5 łyżek cukru pudru na wierzch:  cukier puder i woda na lukier kandyzowana skórka pomarańczowa    Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól, stopione masło, roztrzepane jajko oraz pozostałe letnie mleko i cukier. Wyrobić na gładkie, nie lepiące się do rąk ciasto. Uformować je w kulę i położyć w misce. Ponownie przykryć ściereczką i odstawić w ciepłe miejsce do wyrośnięcia na około 1,5 godziny.﻿﻿﻿  Kiedy ciasto wyrasta, przygotować nadzienie:serek rozetrzeć z cukrem pudrem i sokiem z pomarańczy. Dodać startą skórkę pomarańczową i jeszcze raz wymieszać.   Wyrośnięte ciasto jeszcze raz krótko wyrobić, a następnie rozwałkować na prostokąt o wymiarach 35 x 50 cm. Posmarować nadzieniem zostawiając jeden brzeg nie posmarowany, żeby zwinięte ciasto się skleiło. Ciasto zwinąć w rulon zaczynając od dłuższego boku. Pokroić na 12 równych plastrów. W prostokątnej formie o wymiarach 40 x 25 cm wyłożonej papierem do pieczenia ułożyć plastry ciasta przecięciem do góry. Formę przykryć ściereczką i odstawić do napuszenia na około 30 minut. Po tym czasie bułki odkryć i formę wstawić do piekarnika nagrzanego do 180 st.C. i piec przez około 30-40 minut. Upieczone bułki pozostawić w formie przez 15 minut, a potem ostudzić na kratce. Zimne bułki polać lukrem przygotowanym z cukru pudru i wody, posypać kandyzowaną skórką pomarańczową. 