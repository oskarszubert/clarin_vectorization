Jeśli w piątki nie jadacie mięsa mam dla Was propozycję na piątkowy obiad :)Podaję go wcześniej, żebyście zdążyli się zastanowić nad zrobieniem takich paluszków i zrobić odpowiednie zakupy ;)Stosunkowo szybkie do przygotowania i łatwe, na pewno zasmakują dzieciom. Planuję niedługo zrobić powtórkę, ale spróbuję ze zmieloną surową rybą zamiast tuńczyka z puszki, żeby uzyskać zdrowszą wersję tych paluszków.      Przepis z blogu Brulion z przepisami.   Składniki:  240 g tuńczyka w sosie własnym z puszki (mogą być sardynki) 6-8 łyżek ziemniaczanego puree (może być z poprzedniego dnia 2 łyżki majonezu 1 łyżka musztardy z gorczycą lub zwykłej sól, pieprz, suszone zioła panierka:  1 roztrzepane jajko 2-3 kopiaste łyżki bułki tartej 8-10 garści pokruszonych płatków kukurydzianych    Rybę osączyć z zalewy, przełożyć do miski. Dodać ziemniaczane puree (przygotowane z ziemniaków, mleka i masła). Wymieszać z majonezem, musztardą i doprawić solą, pieprzem oraz ziołami takimi jak pietruszka czy koperek. Z powstałej masy rybno- ziemniaczanej formować wałeczki i układać je na desce (jeśli macie czas, schłodźcie je w lodówce, wtedy będą się łatwiej panierowały). W misce wymieszać bułkę tartą z płatkami kukurydzianymi.   Uformowane paluszki obtaczać najpierw w jajku, a potem w bułce z płatkami i układać na blasze do pieczenia. Piec przez około 20-30 minut w 200 st.C. 