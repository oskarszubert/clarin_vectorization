Przekąska dla małych i dużych. Dla dzieci i dorosłych. Dzieciaki zajadają wersje z sezamem, makiem lub bez dodatków, a my z gruboziarnistą solą morską. Czyli dla każdego coś dobrego, a pracy przy nich niedużo.        Przepis z książeczki "kuchnia malucha".   Składniki:  20 g świeżych drożdży 5 łyżek ciepłego mleka 200 g mąki pszennej 50 g stopionego masła szczypta soli żółtko i odrobina mleka do posmarowania mak, sezam, gruboziarnista sól, lub kminek do posypania    Do ciepłego mleka w garnuszku wkruszyć drożdże. Mieszać, aż się rozpuszczą. Przelać do miski, dodać mąkę, sól i stopione masło. Wyrobić na gładkie ciasto. Nie odstawiać do wyrośnięcia, ale od razu rozwałkować. na placek grubości ok. 3-4 mm. Pokroić nożem lub radełkiem na paski o szerokości ok. 5 mm. Jeśli paluszki będą za długie, można przekroić je na pół (ja tak zrobiłam). Paluszki ułożyć na blasze wyłożonej papierem lub matą do pieczenia zachowując odstępy (ciasto podczas pieczenia rośnie). Każdy posmarować jajkiem roztrzepanym z odrobiną mleka i posypać ziarnami lub solą. Piec w piekarniku nagrzanym do 180 st.C przez ok. 10-15 minut, do zarumienienia (czas pieczenia zależy od tego, jak twarde chcecie uzyskać paluszki - im dłużej pieczone, tym twardsze będą). 