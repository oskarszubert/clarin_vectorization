Skoro obchodziliśmy urodziny męża, to i ciasto musiało być specjalnie   dla niego. Wiele razy już wspominałam tutaj, że mąż uwielbia rodzynki,   więc mu rodzynkowca upiekłam :))Przepis mam już od kilku lat i   do tej pory tylko raz z niego skorzystałam. Wydaje mi się, że też z   okazji urodzin męża i wtedy to ciasto pełniło rolę tortu, bo wtedy   jeszcze bałam się samodzielnie piec torty. Było to tak dawno temu, że   zdążyłam już zapomnieć jak to ciasto wyglądało i smakowało, więc teraz   mogłam odświeżyć sobie pamięć. Wyszło na to, że rodzynkowiec   przebił tort chałwowy. Smakował wszystkim bez wyjątku, a najbardziej oczywiście mężowi. Ach te rodzynki w alkoholu... :))Nawet na wynos musiałam go gościom spakować ;)   Składniki i wykonanie: - dwa dni przed pieczeniem ciasta należy namoczyć 400 g rodzynek w 1   szklance wódki lub rumu (mniej więcej dwa razy dziennie rodzynki   przemieszać, żeby wszystkie mogły wchłonąć alkohol) biszkopt:  - 9 jajek (oddzielnie białka i żółtka)  - szczypta soli  - 1 szklanka cukru pudru  - 1,5 szklanki mąki pszennej  - 1,5 łyżki mąki ziemniaczanej   Białka ubić na sztywną pianę ze szczyptą soli, nadal ubijając wsypywać   stopniowo cukier, a potem dodawać po jednym żółtku mieszając dość   szybko, żeby żółtka nie zdążyły opaść na dno. Następnie powoli dosypywać przesiane (koniecznie) obydwa rodzaje mąki i mieszać delikatnie łyżką.   Ciasto wyłożyć do dużej prostokątnej formy (40x25 cm) wysmarowanej   tłuszczem. Wstawić do piekarnika rozgrzanego do 180 st.C i piec przez   25-30 minut.   krem budyniowy:  - 600 ml mleka  - 2 opakowania budyniu czekoladowego z cukrem  - 1/2 kostki masła  - 1/2 kostki margaryny   Budyń ugotować wg przepisu na opakowaniu, w 600 ml mleka. Garnek przykryć folią spożywczą i zostawić do wystygnięcia.   Miękkie masło i margarynę dobrze utrzeć na puch, a następnie dodawać po łyżce zimny budyń.   krem rodzynkowy:  - tabliczka czekolady mlecznej - tabliczka czekolady gorzkiej  - 1/2 kostki masła (margaryny) - wcześniej namoczone w wódce rodzynki (jeśli nie wchłonęły całej wódki, należy je osączyć)   Czekolady połamać na kawałki i razem z masłem stopić w rondelku. Dodać rodzynki, dobrze wymieszać i lekko przestudzić.   dodatkowo:  - słoiczek dżemu z czarnej porzeczki   Przygotowanie ciasta:  biszkopt przekroić wzdłuż na dwie części.   Na dolną nałożyć dżem z czarnej porzeczki, na nim rozsmarować połowę   kremu budyniowego, przykryć drugim ciastem. Na nim rozsmarować drugą   połowę kremu budyniowego, a na wierzch wyłożyć krem rodzynkowy   (najlepiej nakładać go na ciasto kiedy jest jeszcze letni). Ciasto schłodzić w lodówce. 