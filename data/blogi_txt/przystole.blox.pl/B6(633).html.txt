Lubicie oglądać programy kulinarne? Ja bardzo lubię. Dlatego też z dużym zainteresowaniem oglądałam "Rewolucję na talerzu" na tvn Style. I właśnie z tego programu pochodzi ten przepis. Pasztet zrobiłam do tej pory tylko jeden raz, nie pamiętam już z jakiego przepisu. Nie pamiętam pewnie dlatego, że nie smakował nam za bardzo i nie było chętnych na jedzenie. Po obejrzeniu jednego z odcinków programu postanowiłam dać pasztetowi jeszcze jedną szansę. I bardzo dobrze zrobiłam - pasztet wyszedł bardzo dobry (no, może odrobinę za suchy, ale to dlatego, że dodałam za mało rosołu, następnym razem będę wiedzieć co poprawić). Zioła i mielone migdały użyte zamiast bułki tartej nadały pasztetowi wspaniały smak i aromat. Wszyscy się nim zajadaliśmy, a synek wręcz wołał, że "to jest pyszne" i "zawsze takie rób" :)) Polecam i wam taką odchudzoną wersję pasztetu - w końcu na wiosnę wypada bardziej zadbać o linię, prawda?Pozostały po gotowaniu mięs z warzywami i ziołami rosół był bardzo aromatyczny i również smakował synkowi  - a musicie wiedzieć, że rosół to jego ulubiona zupa ;)  Składniki:- 500 g udźca indyka bez skóry- 500 g udźca wołowego- 200 g wątróbki drobiowej- 2 marchewki- 1 mały seler- 1 pietruszka- 1 gałązka rozmarynu- 4 gałązki tymianku- 5 gałązek majeranku- 3 liście laurowe- 6 ziaren jałowca- 1 łyżeczka płatków chili (pokruszyłam 2 suszone małe papryczki)- 3 jajka- 1 szklanka mielonych migdałów bez skórki- sól i pieprzWarzywa obrać. Mięso z indyka i wołowe oraz warzywa umyć, włożyć do garnka i zalać zimną wodą. Dodać gałązkę rozmarynu, 2 gałązki tymianku i 3 gałązki majeranku, ziarna jałowca, liście laurowe i sól. Gotować około 1,5 godziny pod przykryciem.  Odstawić wywar, ostudzić mięso i warzywa. Wątróbkę podsmażyć na odrobinie oliwy (nie solić, bo będzie twarda! - posolić dopiero podsmażoną). Ostudzić.Ostudzone mięsa pokroić na kawałki, wrzucić do malaksera razem z podsmażoną wątróbką, warzywami, resztą drobno posiekanych ziół, przyprawami, migdałami i jajkami. Podlać niewielką ilością wywaru. Zmiksować na gładką masę. Doprawić do smaku.Keksówkę wyłożyć papierem do pieczenia, aby woda nie dostawała się do środka i nałożyć masę. Przykryć folią aluminiową, nożem zrobić w folii niewielką dziurkę, żeby umożliwić odparowanie i piec w kąpieli wodnej przez około 45 minut w 180 st.C. 