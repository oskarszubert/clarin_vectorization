Danie warzywne, bardzo pikantne. W oryginalnym przepisie były dwie ostre papryczki, ja dałam jedną malutką (taką jak na zdjęciu), a i tak bardzo ostre wyszło. Według przepisu Jamiego Olivera, z książki "15 minut w kuchni". Przepis nieco musiałam zmienić, dostosowując do składników, które miałam w domu. Przepis wybrany przez Karolinę w ramach wspólnego gotowania z Malwiną i ze mną. Dziewczyny dziękuję za kolejne smaczne spotkanie w kuchni :)      Składniki:  1 mała suszona papryczka 1 czerwona cebula 1 łyżeczka słodkiej wędzonej papryki 1/2 łyżeczki kminu rzymskiego 1-2 ząbki czosnku 1 płaska łyżka suszonych liści kolendry oliwa z oliwek 2 czerwone papryki 1 puszka ciecierzycy (400 g) 1 puszka czerwonej fasoli 250 g przecieru pomidorowego 1 puszka krojonych pomidorów (400 g) sól, pieprz ryż ugotowany na sypko gęsty jogurt naturalny do podania Suszoną papryczkę przekroić na pół, usunąć ziarenka, przełożyć do malaksera. Dodać obraną i pokrojoną w ćwiartki czerwoną cebulę, wsypać wędzoną paprykę, kmin i kolendrę, dodać obrane ząbki czosnku. Polać dwiema łyżkami oliwy i wszystko razem zmiksować. Otrzymaną masę przełożyć do rondla, wrzucić pokrojone papryki oczyszczone z gniazd nasiennych, dodać osączoną i opłukaną ciecierzycę i fasolę. Doprawić solą oraz pieprzem, wlać przecier i pomidory razem z zalewą. Dobrze wymieszać, dusić pod przykryciem przez około 10 minut, od czasu do czasu mieszając. Następnie zdjąć przykrywkę i gotować jeszcze około 3 minuty. Podawać z ryżem i kleksem jogurtu. 