Wczoraj minęły już dwa lata od kiedy zaczęłam pisać tego bloga. Pamiętam z jakimi emocjami i drżeniem rąk zamieszczałam swój pierwszy wpis z przepisem na placuszki ryżowe. Potem zastanawiałam się czy ktokolwiek tutaj zajrzy, odezwie się, wypróbuje przepis...Od tego czasu zmieniłam się ja - trochę się ośmieliłam i stałam się bardziej otwarta, no i  robię troszkę lepsze zdjęcia niż na początku; urósł mój synek, który coraz chętniej w kuchni mi pomaga; zmieniał się też mój blog. Kilka razy zmieniałam szablon, bo nie czułam się do żadnego z nich przywiązana aż do chwili kiedy trafiłam na ten który jest teraz. I chociaż przed Bożym Narodzeniem miałam ochotę na coś świątecznego, nie zmieniałam szablonu, bo żaden nie podbił mojego serca. I tak już pewnie zostanie, bo ten szablon jest już taki "mój". Z moimi niewielkimi zmianami, z moim zdjęciem bajaderek, które jest moim ulubionym i było pierwszym ze wszystkich zrobionych przeze mnie do tamtej pory, które na prawdę mi się spodobało.Poza tym przetestowałam mnóstwo nowych przepisów, poznałam nowe składniki i kombinacje smakowe i wiem, że wiele jeszcze przede mną.Przede wszystkim jednak poznałam wiele przemiłych osób, blogujących i nie, z niektórymi przegadałam już wiele godzin na tematy nie tylko kulinarne ;) Cieszę się też z każdej nowej osoby która zaczyna do mnie zaglądać, lub dopiero po jakimś czasie  odzywa się po raz pierwszy. No i to jest dla mnie najważniejsze: że jesteście, że piszecie, komentujecie i korzystacie z przepisów, bo to właśnie było moim celem kiedy zaczynałam tą blogową przygodę. Dziękuję Wam za to że jesteście :*Na koniec malutkie podsumowanie tych dwóch lat w migawkach: 