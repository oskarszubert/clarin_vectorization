Kwiecień to miesiąc, w którym zaczynam wiosenne porządki. W domu i kuchni. Zawsze się okazuje, że kuchenne szafki kryją prawdziwe skarby. Na przykład orzechy nerkowca. W trakcie poszukiwań przepisów z ich wykorzystaniem trafiałam głównie na propozycje słodkie. Ale znalazłam też ten. Na mięsne curry z dodatkiem orzechów. Musiałam spróbować. Tym bardziej, że znalazłam też puszkę zielonego groszku, a w lodówce akurat miałam otwartą śmietankę kremówkę. Byłam bardzo ciekawa smaku tej potrawy i właściwie nie wiedziałam, czego się spodziewać. W końcu wieprzowiny z curry jeszcze nie łączyłam, chociaż na słodko już jadłam - tutaj znajdziecie przepis na wieprzowinę z morelami. Okazało się, że takie połączenie jest bardzo smaczne. Mięso podałam z kuskusem, chociaż z pieczywem też byłoby dobre. Nawet starszak zjadł ze smakiem, a z wiekiem coraz trudniej trafić w jego kulinarny gust, bo co rusz okazuje się, że czegoś nowego nie lubi ;)          Przepis z tej strony podaję z moimi zmianami.   Składniki (na 3-4 porcje):  500 g łopatki wieprzowej 3 cebule 1 zielona ostra papryczka 3 płaskie łyżki przyprawy curry 400 ml wody 50 g groszku konserwowego 100 ml słodkiej śmietanki 30% sól, pieprz łyżka soku z cytryny 30 g orzechów nerkowca    Mięso opłukać, osuszyć i pokroić na małe kawałki. Cebule obrać, jedną pokroić w krążki, pozostałe dwie w kostkę. Papryczkę pokroić w cienkie krążki i usunąć nasiona. Na głębokiej patelni rozgrzać 2 łyżki oleju. Włożyć mięso, podsmażyć. Dodać pokrojoną w kostkę cebulę i papryczkę, posypać curry i smażyć, aż cebula się zeszkli. Następnie wlać 400 ml gorącej wody, przykryć patelnię i całość dusić przez około 45 minut, aż mięso zmięknie. Po 30 minutach duszenia dodać groszek i śmietankę. Doprawić do smaku solą, pieprzem i sokiem z cytryny. Orzechy podprażyć na suchej patelni, dodać do potrawy, wymieszać. Krążki cebuli podsmażyć na łyżce masła. Po nałożeniu potrawy na talerze, na każdej porcji ułożyć kilka krążków cebuli. 