W mojej kuchni przed weekendem zapachniało już świętami. Upiekłam krajankę piernikową. W czasie pieczenia unosił się w domu piękny aromat korzennych przypraw. Ciasto bardzo smaczne, jest dość miękkie, można je jeść od razu, nie trzeba czekać aż zmięknie, jak to bywa z niektórymi piernikami. Chociaż im dłużej się je przechowuje, tym bardziej miękkie się robi, więc można je przygotować zarówno kilka dni wcześniej, jak i zaraz przed Bożym Narodzeniem.Tylko polewę może zamieniłabym na taką z czekolady gorzkiej i masła, bo ta, którą zrobiłam wg przepisu następnego dnia po nałożeniu robi się dość twarda i po kilku dniach przechowywania pod przykryciem odbarwiła się w niektórych miejscach tworząc jasne łatki. W smaku to nic nie zmieniło. Przepis z książki "Domowe wypieki" wyd. Olesiejuk podaję z moimi zmianami.  Składniki:  200 g miodu 100 g masła 125 g cukru 2 jajka 1 łyżka ciemnego kakao 2 łyżeczki mielonego cynamonu 2 łyżeczki mielonych goździków 1 łyżeczka mielonego imbiru 380 g mąki pszennej 2 łyżeczki proszku do pieczenia 50 g tartej czekolady 25 g rodzynek 25 g suszonej żurawiny 50 g kandyzowanej skórki pomarańczowej  na lukier:  200 g cukru pudru 1 czubata łyżka ciemnego kakao 3-5 łyżek wrzątku płatki migdałowe do posypania  * lukier można zastąpić czekoladą gorzką (100 g) stopioną z masłem (50 g)   Miód, masło i cukier włożyć do garnuszka i wymieszać, podgrzewając na małym ogniu. Kiedy składniki utworzą gładką, błyszczącą masę, garnuszek zdjąć z ognia i nieco ostudzić. Ostudzoną masę przelać do miski miksera, dodać jajka, kakao i wszystkie przyprawy korzenne i wymieszać mikserem.  Mąkę połączyć z proszkiem do pieczenia i, nadal miksując, wsypać ją powoli do ciasta. Czekoladę wymieszać z rodzynkami, żurawiną oraz skórką pomarańczową i za pomocą łyżki wymieszać z ciastem. Prostokątną blachę do pieczenia o wymiarach 40x25 cm (mierzone u góry) posmarować masłem i posypać mąką. Nałożyć ciasto, wyrównać powierzchnię (ciasto jest dość lepiące). Blachę z ciastem wstawić do piekarnika nagrzanego do 180 st.C i piec przez 25-30 minut. Po ok. 15-20 minutach od wyjęcia ciasta z piekarnika pokroić je na kwadraty, a potem na trójkąty. Zostawić do całkowitego ostygnięcia.   Przygotować lukier:cukier puder i kakao połączyć z wrzątkiem (w razie potrzeby, gdyby masa była zbyt gęsta, należy wrzątku dolać do uzyskania odpowiedniej konsystencji). Tak przygotowanym lukrem smarować trójkąty ciasta, posypać płatkami migdałowymi i zostawić do zastygnięcia. 