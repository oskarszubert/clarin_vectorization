Tort urodzinowy dla mojego męża. Dziś obchodzi urodziny, więc tort obowiązkowo musiał być ;) Mąż był bardzo zadowolony, ponieważ bardzo lubi winogrona, a dawno ich nie jadł. Pewnie dlatego, że ja za nimi nie przepadam. Teraz chyba jednak zmienię zdanie, bo rozsmakowałam się w winogronach w czekoladzie ;) Tort smakował wszystkim gościom, bez wyjątku. Piekłam go po raz pierwszy i szczerze mogę go polecić, zwłaszcza tym, którzy nie lubią ciast z ciężkimi, bardzo słodkimi kremami.  Przepis pochodzi z gazety "Życie na gorąco", zmieniłam go minimalnie. Składniki: - 7 jajek - 25 dag cukru pudru - 15 dag mąki pszennej - 3 łyżki mąki ziemniaczanej - 3 łyżki kakao - 3 łyżki oleju - 10 dag dżemu morelowego - 20 dag jasnych winogron +winogrona do dekoracji - 1 galaretka cytrynowa - 500 ml śmietany kremówki - 1 łyżka cukru pudru + 2 opakowania cukru wanilinowego - 1/2 tabliczki czekolady dodatkowo użyłam:- 1 łyżeczka proszku do pieczenia - 2 łyżeczki żelatyny - 3/4 szklanki mleka - 1 opakowanie śnieżki - tarta czekolada   Czekoladę połamać na kawałki, rozpuścić w kąpieli wodnej. Winogrona zanurzać do połowy w czekoladzie, nabijać na wykałaczki, odstawić do zastygnięcia (wbijałam je do styropianu).  Jajka utrzeć z cukrem. Mąkę wymieszać z mąką ziemniaczaną, kakao i proszkiem do pieczenia, dodać do masy jajecznej. Pod koniec ucierania wlać olej. Ciasto przelać do tortownicy posmarowanej margaryną i posypanej mąką. Wstawić do piekarnika rozgrzanego do 160ºC i piec ok.50 minut (ja w połowie pieczenia podwyższyłam temperaturę do 180ºC).   Zimne ciasto przekroić na trzy krążki. Spód posmarować dżemem morelowym, na nim ułożyć winogrona, zalać tężejącą galaretką, wstawić do lodówki. Żelatynę rozpuścić w gorącej wodzie, ostudzić. Kiedy galaretka zastygnie, śmietanę kremówkę ubić na sztywno z cukrem i cukrem wanilinowym. Na końcu ubijania wlać letnią żelatynę i zmiksować. Połową śmietany posmarować galaretkę z winogronami, przykryć drugim krążkiem ciasta i rozsmarować resztę śmietany. Nałożyć trzeci krążek, wstawić do lodówki na około 30 minut.  Mleko ubić ze śnieżką, posmarować boki i wierzch tortu, posypać tartą gorzką czekoladą, ułożyć winogrona w czekoladzie. Wstawić do lodówki. 