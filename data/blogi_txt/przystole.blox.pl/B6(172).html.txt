Propozycja dla osób na diecie bezglutenowej, chociaż nie tylko. W naszym domu nikt glutenu nie musi unikać, a ciasto wszystkim smakowało (oprócz młodszego synka oczywiście, bo on na ciasta z dodatkiem kawy jest stanowczo za mały). Ciasto upiekłam z mąki kukurydzianej. I tak jak wypieki z kaszą kukurydzianą nam niezbyt smakują, tak tutaj kukurydziana mąka nam nie przeszkadzała. Takim ciastem można z powodzeniem poczęstować gości, bo nie dość, że dobrze smakuje, to i dobrze wygląda. Dodatkowo jest bardzo proste do zrobienia, a składniki ciasta wystarczy wymieszać łyżką.      Przepis z magazynu "Sól i Pieprz" nr 6/2012 podaję z moimi zmianami. ﻿ Składniki (na formę o wymiarach spodu 20x20 cm): na ciasto:  150 g mąki kukurydzianej 2 łyżeczki proszku do pieczenia 75 g cukru pudru 2 łyżki kawy rozpuszczalnej 90 ml oleju 2 jajka  na krem:  1 opakowanie budyniu czekoladowego 300 ml mleka 60 g miękkiego masła  dodatkowo:  2 łyżki powideł śliwkowych 3 kostki gorzkiej czekolady    Przygotować ciasto:w dużej misce wymieszać mąkę kukurydzianą, proszek do pieczenia, cukier i kawę. W drugiej misce roztrzepać jajka z olejem.Mokre składniki wlać do suchych i wymieszać łyżką do połączenia składników. Tak przygotowane ciasto przełożyć do wyłożonej natłuszczonym papierem do pieczenia formy. Wyrównać wierzch. Wstawić do piekarnika nagrzanego do 180 st.C i piec przez 25-30 minut. Ciasto wyjąć i ostudzić.   Przygotować krem:budyń ugotować wg instrukcji na opakowaniu, ale w 300 ml mleka. Przykryć i zostawić do ostygnięcia od czasu do czasu mieszając. W misce zmiksować masło na puch, zmniejszyć obroty miksera i dodawać po łyżce budyniu. Ostudzone ciasto posmarować powidłami, a na wierzch wyłożyć krem. Wyrównać wierzch, posypać startą czekoladą. Włożyć do lodówki i schłodzić (najlepiej przez całą noc). 