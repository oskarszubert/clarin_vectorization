Wiem, klopsiki w sosie pomidorowym już były, ale te są inne. Gdybym miała wybierać te, które są smaczniejsze, to chyba wygrały by te. Nie wiem sama czy to zasługa parmezanu i sporej ilości ziół w klopsikach, czy gęstego sosu, który składa się wyłącznie z pomidorów z przyprawami, a może jednego i drugiego? Spróbujcie, a sami się przekonacie ;)  Składniki (na 4 porcje):- 2 duże cebule- 2 ząbki czosnku- 4 łyżki oliwy- 2 puszki krojonych pomidorów (800 g)- 400 g mieszanego mielonego mięsa- 4 łyżki bułki tartej- 1 jajko- 2 łyżki startego parmezanu- 3 łyżki posiekanej natki pietruszki- sól, pieprz, ostra papryka- 3 łyżki posiekanych ziół (dałam 3 łyżeczki suszonego tymianku i oregano)Cebule oraz czosnek obrać, drobno posiekać i zeszklić na 2 łyżkach oliwy. Połowę usmażonych warzyw wyjąć i przełożyć na talerzyk. Do pozostałych na patelni dodać pomidory z puszki razem z zalewą i gotować przez około 30 minut bez przykrycia aż odparuje nadmiar płynu i powstanie gęsty sos. Doprawić do smaku solą i pieprzem oraz papryką, ewentualnie szczyptą cukru i kilkoma kroplami octu balsamicznego.Mielone mięso przełożyć do miski, dodać odłożoną cebulę z czosnkiem, bułkę tartą, roztrzepane jajko, parmezan i zioła. Doprawić solą i pieprzem, wyrobić na jednolitą masę. Formować spore klopsiki i obsmażyć je ze wszystkich stron na pozostałej oliwie. Przełożyć do sosu pomidorowego i podgrzewać na małym ogniu przez 10 minut (ja nie wkładałam klopsików do sosu, tylko usmażyłam je na oliwie, a potem ułożyłam na sosie).Ryż ugotować na sypko, ułożyć na talerzach, polać sosem pomidorowym z klopsikami. Przed podaniem posypać tartym parmezanem i natką pietruszki. 