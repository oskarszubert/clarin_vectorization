Ostatni zebrany z ogródka szpinak wykorzystałam do zrobienia ciasta. Podchodziłam do niego z niepewnością, ale i zaciekawieniem, jak też będzie smakować.  Efekt? Bardzo smaczny. Ciasto smakowało wszystkim, nawet Starszakowi, który ostatnio zrobił się bardzo wybredny. Szpinak można było wyczuć, ale delikatnie. Konsystencją ciasto przypominało brownie, bo było ciężkie i mokre, ale też nie zbite. Cieszę się, że poszłam w ślady Natalii i dodałam polewę, bo dzięki niej ciasto było jeszcze lepsze. Nie mogę też nie wspomnieć o kolorze - piękna, głęboka zieleń.       Przepis z blogu Trochę inna cukiernia podaję z moimi zmianami.   Składniki (na tortownicę o średnicy 20 cm):  1 szklanka mąki pszennej 1 szklanka wiórków kokosowych 0,5 szklanki cukru brązowego (w tym 1 łyżka cukru z wanilią) 1 łyżeczka sody 1/3 szklanki oleju 1,5 łyżeczki octu balsamicznego 1 szklanka rozdrobnionego mrożonego szpinaku (lub zblanszowanego i posiekanego jak u mnie) 1/2 szklanki mleka  na polewę:  1 tabliczka gorzkiej czekolady 1 czubata łyżka masła   płatki migdałowe do posypania    Szpinak rozmrozić, odlać wodę, która wycieknie podczas rozmrażania. Odmierzyć szklankę, po czym odcisnąć na sitku, ale nie przesadnie do sucha. Ja swój szpinak zblanszowałam, odcisnęłam, posiekałam i odmierzyłam szklankę. Przygotowany szpinak dodać do zmieszanych suchych składników, dodać wymieszane składniki płynne i wymieszać. Tak przygotowaną masę wylać do tortownicy z wyłożonym papierem dnem. Piec w piekarniku nagrzanym do 180 st.C przez około 40 minut, do suchego patyczka (piekłam 50 minut).   Ostudzone ciasto posmarować polewą przygotowaną z czekolady rozpuszczonej z masłem w gorącej kąpieli wodnej i posypać płatkami migdałowymi. Odstawić do zastygnięcia polewy. 