Przepis pochodzi ze znanej sporej części z Was książki "Przepyszne ziemniaki" wydawnictwa Reader's Digest. Ku mojemu zaskoczeniu ziemniaki po upieczeniu wyglądały dokładnie tak jak w książce, co nie często mi się zdarza szczerze mówiąc ;) Za ich przygotowanie zabrałam się pod wpływem chwili i męża, który wpadł na przerwie do domu, zobaczył te ziemniaki w książce i stwierdził że ma akurat tyle czasu ile potrzeba na ich zrobienie. Zabrałam się wiec do roboty i mąż miał pyszny ciepły obiad na wynos :) Takie pieczone ziemniaki bardzo nam smakowały i pewnie jeszcze będę do tego przepisu wracać, a tą książkę chyba polubię ;)  Składniki:- 1 kg ziemniaków jednakowej wielkości- 2 łyżki oleju słonecznikowego- 2 łyżki mąki- 1 łyżeczka słodkiej mielonej papryki- 1/2 łyżeczki mielonego kminku rzymskiego- 1 szczypta pieprzu cayenne- 1 łyżeczka suszonego tymianku- sól i pieprzRozgrzać piekarnik do temperatury 220ºC.Blachę do pieczenia wyłożyć papierem do pieczenia.Ziemniaki obrać (jeśli są młode, wyszorować dokładnie pod bieżącą wodą), wytrzeć papierowym ręcznikiem i pokroić wzdłuż na ósemki. Wsypać je do miski, wlać olej i mieszać dwoma widelcami aż olej pokryje całą powierzchnię każdego z nich.W małej miseczce wymieszać mąkę, mieloną paprykę, kminek, pieprz cayenne, tymianek, sól i pieprz. W tak przygotowanej panierce obtaczać kawałki ziemniaków (ja musiałam dorobić drugą taką samą ilość panierki żeby obtoczyć wszystkie ziemniaki). Słupki ziemniaczane układać na przygotowanej blasze, tak żeby nie były posklejane. Blachę wstawić do piekarnika i piec ziemniaki ok 35-45 minut, aż będą złocistobrązowe i chrupiące.Podawać na gorąco. 