Gruszki są co prawda owocami kojarzącymi się z jesienią, ale jeśli ma się w spiżarni kilka zaprawionych słoików z gruszkami, można z nich korzystać przez cały rok. Dlatego też niedawno upiekłam to ciasto. Przepis wypróbowałam już kilka lat temu i od tego czasu czekał na powtórkę. Okazuje się, że prowadzenie bloga kulinarnego jest świetną okazją do powrotu do zapomnianych smaków i przepisów.Oryginalny przepis wycięłam kiedyś z kalendarza dołączonego do "poradnika domowego". Zmniejszyłam jednak ilość cukru, bo pamiętałam że poprzednio ciasto było trochę za słodkie i mleczną czekoladę zamieniłam na gorzką. Poniżej podaję przepis z moimi zmianami. Składniki:- 20 dag mąki pszennej- 1 łyżeczka proszku do pieczenia- 14 dag cukru pudru- 17,5 dag margaryny lub masła- 4 jajka- 10 dag migdałów- 12,5 dag orzechów- 5 dag gorzkiej czekolady- 4 gruszki (świeże lub ze słoika)- sok z cytrynyCzekoladę zetrzeć na grubej tarce. Orzechy posiekać. Migdały sparzyć, obrać z nich skórkę, drobno pokroić.Gruszki obrać, przepołowić, wyjąć gniazda nasienne, miąższ pokroić w kostkę i natychmiast skropić sokiem z cytryny. Owoce z kompotu osączyć i pokroić.Masło utrzeć z cukrem na puszystą masę. Nie przerywając ucierania dodawać po jednym żółtka, następnie stopniowo dosypywać mąkę wymieszaną z proszkiem do pieczenia. Do masy dodać startą czekoladę, rozdrobnione migdały o orzechy. Białka ubić na sztywną pianę i delikatnie łyżką wmieszać ją do ciasta.Gruszki odsączyć, dodać do masy i delikatnie wymieszać.Ciasto przełożyć do natłuszczonej i posypanej mąką tortownicy o średnicy 26 cm. Wstawić na 50-60 minut do piekarnika nagrzanego do 180°C. 