Największą popularnością wśród sałatek i surówek zamieszczonych na blogu cieszą się te z czerwonej kapusty: czerwona kapusta na gorąco, duszona czerwona kapusta i surówka z czerwonej kapusty. Ja też bardzo je lubię i kilkakrotnie każdą z wersji zrobiłam, ale nadeszła już chyba pora, by spróbować czegoś nowego. W tych przepisach kapusta występowała solo, ewentualnie z cebulą i przyprawami. Tym razem dodane do niej zostały marchewka i jabłko, które dobrze się z nią komponują i dodatkowo oprócz smaku dodają jeszcze surówce kolorytu. U nas ta surówka sprawdziła się doskonale nie tylko jako dodatek do obiadu, ale też i w innym daniu, do którego składniki i przepisy na ich domowe wersje będę podawać przez kolejne dni.    Polecam zrobić tą surówkę dzień przed podaniem, lub na prawdę bardzo dobrze ubić kapustę z solą i oliwą, żeby wystarczająco zmiękła. Przepis z blogu Sojaturobie (pominęłam słonecznik).   Składniki: ok. 400 g czerwonej kapusty (1 mała główka) 1 czerwone jabłko 1 duża lub 2 małe marchewki 3 łyżki soku z cytryny 4 łyżki oliwy czubata łyżeczka musztardy sól    Kapustę oczyścić z zewnętrznych liści, opłukać osuszyć i drobno poszatkować. Wsypać do miski, posypać szczyptą soli, wymieszać z 2 łyżkami oliwy i ubijać drewnianą pałką do momentu, aż kapusta zmięknie, a białe części zmienią kolor na fioletowy. Obrane jabłko i marchewkę zetrzeć na dużych oczkach, wymieszać z sokiem z cytryny i połączyć z kapustą. Dodać pozostałą oliwę i musztardę, wymieszać, doprawić do smaku solą. 