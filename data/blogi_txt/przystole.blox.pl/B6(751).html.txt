Po prostu musiałam je zrobić, innego wyjścia nie było. Po pierwsze dlatego, że w opróżnianym zamrażalniku znalazł się odpowiedni kawałek wędzonego boczku, po drugie dlatego, że przepis był następny w kolejce do wypróbowania. Moje przepisy w segregatorach są albo przepisane na kartkę, albo wycięte z gazet i przyklejone. Wypróbowane przepisy zaznaczam gwiazdką, a od kiedy piszę bloga, te przepisy które są już tutaj, oznaczam gwiazdką w nawiasie. Wszystkie wypróbowane przepisy i te które są już na blogu,są wpięte na początku segregatora i pozostałe staram się w miarę możliwości wypróbowywać po kolei.Przepis na racuchy jest na kartce pomiędzy tym na placuszki z groszkiem i tym na węgierskie knedle, więc trzeba było go wykorzystać. Wycięłam go kiedyś ze starego wydania Claudii. Racuchy smakują rewelacyjnie,w smaku przypominają trochę muffinki z szynką i serem.  Najlepiej podawać je kiedy są jeszcze ciepłe, ale już nie gorące z lampką wina (tak jak jedliśmy je my) lub z piwem. Według przepisu możne je też podawać z surówką lub sosem pieczarkowym, my jednak zostaniemy przy wersji z alkoholem ;) Składniki:- 20 dag chudego wędzonego boczku- 20 dag sera gouda- 4 jajka- 20 dag mąki- 1/2 łyżeczki proszku do pieczenia- 6 dag masła- sól i cukier- 1/2 l oleju do smażeniaMasło zagotować z 1/4 litra wody, łyżeczką soli i szczyptą cukru. Dodać mąkę z proszkiem do pieczenia i mieszać nie zdejmując z ognia, aż ciasto zacznie odstawać od brzegów rondla.Do ostudzonego ciasta wlewać stopniowo rozkłócone jajka i mieszać aż jajka dokładnie połączą się z ciastem (ja najpierw użyłam miksera, a potem wyrobiłam ciasto ręcznie). Wędlinę i ser pokroić w drobną kostkę. Dodać do ciasta i wymieszać dokładnie łyżką. Olej mocno rozgrzać w głębokim garnku. Z ciasta za pomocą dwóch łyżek formować owalne racuchy (najpierw trzeba zanurzyć łyżki w gorącym oleju, wtedy ciasto nie będzie się do nich przyklejało) i kłaść je kolejno w rozgrzanym tłuszczu. Racuchy smażyć porcjami z obu stron na złoty kolor. Usmażone odkładać na papier do osączenia z tłuszczu. 