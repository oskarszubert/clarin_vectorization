Na pomysł zrobienia takich roladek wpadłam po upieczeniu bułeczek z suszonymi pomidorami. Zostało mi po prostu kilka sztuk w słoiczku i chciałam od razu je wykorzystać. Ponieważ lubię wszelkiego rodzaju zawijaski mięsna, zrobiłam roladki z mięsa drobiowego z dodatkiem sera żółtego i pomidorów. Roladki były bardzo aromatyczne, nie tylko dzięki zawartości suszonych pomidorów w środku, ale też oliwie z zalewy której dodałam trochę do smażenia. Na pewno jeszcze będę taką wersję roladek powtarzać, a wtedy dodam jeszcze do środka świeżą bazylię. Składniki (na 4 mini roladki, dla 2 osób):- 2 filety z piersi kurczaka- 4 plasterki żółtego sera- 4 większe kawałki suszonych pomidorów- sól, pieprz- masło i oliwa z zalewy pomidorów do smażeniaFilety rozkroić w poprzek tak, żeby otrzymać 4 płaty mięsa. Każdy rozbić delikatnie z każdej strony, przyprawić solą i pieprzem. Na każdym kawałku mięsa ułożyć po plasterku sera żółtego i kawałku pomidora, zwinąć ciasno w roladki, obwiązać bawełnianą nicią.Smażyć na rozgrzanym maśle z dodatkiem oliwy którą zalane były pomidory, z każdej strony do miękkości i zarumienienia.  Ponieważ do potrawy zużyłam resztkę pomidorów i oliwę z zalewy, dodaję ją do akcji Doroty Nie marnuj żywności, oraz do akcji Kurczak na 1000 sposobów. 