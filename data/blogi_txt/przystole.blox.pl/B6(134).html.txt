To najlepsze ciastka jakie do tej pory upiekłam. Chrupkie z zewnątrz, ciągliwe w środku, pełne czekolady, z dodatkiem zdrowych płatków owsianych.  Z podanych składników wychodzi ich dość dużo i są sycące, dlatego nie da się ich zjeść dużo na raz, więc i starczają na dłużej, nie tracąc przy tym na smaku. Wszyscy domownicy byli nimi zachwyceni i upominali się o powtórkę, więc w środę będę piekła je po raz drugi.Przepis ze "Złotej księgi czekolady" podaję z moimi niewielkimi zmianami (płatki czekoladowe zamieniłam na pokrojoną czekoladę i zmieniłam też trochę nazwę).Składniki (na 45 sztuk):- 300 g mąki pszennej- 1 łyżeczka proszku do pieczenia- 1 łyżeczka sody oczyszczonej- 1/4 łyżeczki soli- 250 g miękkiego masła- 200 g drobnego cukru- 200 g ciemnego brązowego cukru- 2 duże jajka- 1 łyżeczka esencji waniliowej- 375 g płatków owsianych błyskawicznych- 100 g grubo pokrojonych orzechów włoskich- 180 g gorzkiej czekolady- 90 g białej czekoladyW średniej wielkości miseczce wymieszać mąkę, proszek do pieczenia, sodę i sól. Mikserem na dużych obrotach utrzeć w dużej misce masło i obydwa rodzaje cukru na gładką masę. Dodać kolejno jajka i starannie wmieszać je w masę. Nadal miksując dodać ekstrakt waniliowy i przygotowaną wcześniej mąkę oraz płatki owsiane. Następnie ręcznie wmieszać pokrojone niezbyt drobno czekolady i orzechy. Z masy formować kuleczki wielkości niedużych orzechów włoskich  i układać je na wyłożonych papierem do pieczenia blachach  w odległości 7 cm od siebie (jeśli masa jest zbyt lepiąca, przed formowaniem kuleczek należy wstawić ją na około 30 minut do lodówki). Blachy wstawić do piekarnika nagrzanego do 180 st.C i piec do uzyskania jasnobrązowej barwy, przez 10-15 minut. Po wyjęciu z pieca zostawić ciastka na blachach na około 10 minut, a potem przełożyć na kratkę do całkowitego ostygnięcia.Przepis dodaję do Festiwalu płatków owsianych. 