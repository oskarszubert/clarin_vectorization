Są takie produkty, które zawsze znajdują się w mojej lodówce. Są to mleko, ser żółty, jajka oraz drożdże. Te ostatnie na stałe zagościły tam całkiem niedawno. A to dlatego, że bardzo wciągnęło mnie pieczenie chlebów i bułeczek. Mam już kilka zaległych przepisów na pieczywo, które czekają na swoją kolej. Dzisiaj jednak pokażę coś bardzo aktualnego, czyli chlebek, który właśnie się kończy. Nieco ciężki, niezbyt puszysty, a raczej zbity, ale bardzo smakowity. Pachnący kminkiem i czarnuszką.      Opierałam się na przepisie z książki "Domowe wypieki" wyd. Olesiejuk, ale sporo zmieniłam.   Składniki (na 2 małe bochenki):  500 g mąki żytniej razowej 200 g mąki pszennej (+4 ewentualnie 4 łyżki) 40 g świeżych drożdży 1 łyżeczka cukru 330 ml letniej wody (w oryginalnym przepisie było 400 ml) 200 g białego sera 1 łyżeczka soli 1 łyżka kminku 1 łyżka ziaren czarnuszki    Obydwa rodzaje mąki wsypać do miski, na środku zrobić wgłębienie, wkruszyć do niego drożdże, posypać łyżką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿﻿ Dodać pokruszony ser, sól, kminek oraz czarnuszkę i dolewając stopniowo letnią wodę wyrabiać ciasto (można mikserem). Dodać tyle wody, żeby ciasto było gładkie i elastyczne, ewentualnie dosypać trochę mąki. Wyrobione ciasto uformować w kulę, położyć w obsypanej mąką misce, przykryć czystą ściereczką i zostawić w ciepłym miejscu do wyrośnięcia na około 1 godzinę. Po tym czasie (lub gdy ciasto podwoi swoją objętość) przełożyć ciasto na posypaną mąką stolnicę i jeszcze raz wyrobić. Podzielić na dwie równe części i z każdej uformować okrągły bochenek. Każdy z nich obsypać mąką, przykryć ściereczką i zostawić do wyrośnięcia na 40-50 minut. Wyrośnięte chlebki wstawić do nagrzanego do 190 st.C piekarnika i piec przez około 50 minut.Ostudzić na kratce. 