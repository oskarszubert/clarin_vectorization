Półtorej pojemności zamrażalnika w mojej lodówce zajmuje aronia. Muszę więc wyszukiwać sposoby na jej wykorzystanie, żeby zrobić choć trochę miejsca. Na pierwszy rzut poszedł chutney. Z podanych składników wyszło go mało, bo trzy słoiczki po 180 ml, ale najpierw musiałam sprawdzić, czy będzie nam smakować. Smakuje bardzo dobrze, więc zrobię więcej. Chutney jest słodko- słono-pikantny. Przypomina nieco żurawinę. Pasuje jako dodatek do serów i mięs.      Przepis z blogu Cukiernicze kreacje Charlotte podaję z moimi zmianami.   Składniki (na trzy słoiczki poj. 180 ml):  300 g aronii 3 małe gruszki 150 g cukru trzcinowego 1 mała gałązka świeżego rozmarynu lub łyżeczka suszonego 2 goździki 2 jagody ziela angielskiego lub ziarna jałowca 80 g czerwonej cebuli (1 sztuka) 0, 5 łyżki oleju 50 ml ciemnego octu winnego 1 łyżeczka posiekanego kandyzowanego imbiru ewentualnie kilka ziaren gorczycy Sól, pieprz do smaku Aronię włożyć do garnka i lekko rozgnieść tłuczkiem do ziemniaków. Gruszki obrać, wyciąć gniazda nasienne, pokroić w drobną kostkę i dodać do aronii. Cebulę obrać i pokroić w drobną kostkę. Na patelni rozgrzać olej, wrzucić cebulę i mieszając smażyć, aż stanie się szklista. Przyprawy utrzeć na proszek, wsypać do cebuli, chwilkę razem smażyć, żeby uwolniły swój aromat. Do aronii wymieszanej z gruszkami dodać cukier i podgrzewać mieszając, aż cukier się rozpuści. Dodać cebulę z przyprawami oraz imbir, wlać ocet i gotować na średnim ogniu przez około 45 minut, od czasu do czasu mieszając. Po 30 minutach można dodać kilka ziaren gorczycy. Gotowy chutney doprawić do smaku solą i pieprzem.Gorący przełożyć do wyparzonych słoiczków, mocno zakręcić i postawić do góry dnem. Zostawić tak do ostygnięcia. ﻿ 