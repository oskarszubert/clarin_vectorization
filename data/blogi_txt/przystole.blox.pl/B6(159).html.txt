Właściwie powinnam to ciasto nazwać "niesfornym ciastem czekoladowym", bo chociaż przepis jest dość prosty, to jego przygotowanie wcale nie poszło mi łatwo z kilku powodów. Po pierwsze specjalnie do tego ciasta kupiłam sobie formę cwibakówkę, a po zmiksowaniu wszystkich składników okazało się, że jest ona za mała i surowe ciasto wypełniłoby ją po brzegi. Musiałam je więc upiec w większej,  keksowej formie. Po drugie biszkopty nie chciały siedzieć w środku tak jak je ułożyłam, tylko się poprzesuwały kiedy ciasto wyrastało. Po trzecie chciałam zrobić polewę z roztopionej czekolady, ale mi nie wyszła, bo dodałam do niej troszkę śmietany kremówki. Skorzystałam więc z mojego sprawdzonego przepisu na polewę czekoladową. Mimo wszystko ciasto wyszło wspaniałe: bardzo czekoladowe, wilgotne i puszyste, a przy tym wcale nie za słodkie. Polecam wszystkim wielbicielom czekoladowych słodkości :)Składniki:- 20 dag gorzkiej czekolady- 18 dag masła- 3 jajka- 20 dag cukru pudru- 1 torebka cukru wanilinowego- szczypta soli- 12 dag śmietany kremówki- 20 dag mąki pszennej- 2 łyżeczki proszku do pieczenia- 6 podłużnych biszkoptów- 8 łyżek likieru migdałowego (amaretto)- polewa czekoladowa- 2 małe kostki białej czekolady do dekoracjiCzekoladę gorzką połamać na kawałki i razem z masłem stopić w kąpieli wodnej, przestudzić. Jajka ubić mikserem z cukrem i cukrem wanilinowym. Wlać stopioną czekoladę i nadal miksując wlać śmietanę, a potem wsypać mąkę wymieszaną z proszkiem do pieczenia i solą. Całość wymieszać na gładką masę. Biszkopty nasączyć likierem. Formę keksówkę wysmarować tłuszczem, przełożyć do niej połowę ciasta. Na cieście ułożyć dwa rzędy biszkoptów. Przykryć pozostałym ciastem. Wierzch gładko wyrównać.Wstawić do nagrzanego piekarnika i piec 50 minut w temperaturze 180C.Ostudzone ciasto polać przygotowaną wg przepisu polewą czekoladową, środek posypać startą na dużych oczkach białą czekoladą. 