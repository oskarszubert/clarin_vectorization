Lubię ciasta ze skórką cytrynową lub pomarańczową. Mają taki cytrusowy, świeży smak. W tym cieście jest skórka z pomarańczy. Do tego pyszna czekolada. Gorzka, moja ulubiona. I lukier, a lukrowane wypieki też lubię. Czyli wychodzi na to, że to ciasto powinno być moim ulubionym, albo jednym z ulubionych. W każdym razie będę do tego przepisu wracać :)       Składniki:  250 g masła 180 g cukru pudru 4 jajka skórka otarta z 1 pomarańczy 100 ml mleka 320 g mąki pszennej 2 łyżeczki proszku do pieczenia 150 g startej na dużych oczkach gorzkiej czekolady  na lukier:  220 g cukru pudru sok z 1/2 pomarańczy    Miękkie masło utrzeć z cukrem na gładki puszysty krem. Kolejno wbijać do masy jajka. Dodać skórkę z pomarańczy, dokładnie wymieszać. Powoli małymi porcjami wlewać mleko na zmianę z mąką wymieszaną z proszkiem do pieczenia. Wszystkie składniki miksować do uzyskania gładkiej masy. Ciasto podzielić na dwie części i do jednej z nich wsypać tartą czekoladę i dokładnie wymieszać. Blachę o wymiarach 24x28 cm natłuścić lub wyłożyć papierem do pieczenia. Przełożyć ciemne, a potem jasne ciasto nie wyrównując warstw i przemieszać nożem, żeby powstały fale. Wstawić do nagrzanego do 180 st.C piekarnika i piec przez około 30 minut. Wyjąć z pieca, wystudzić. Przygotować lukier: cukier rozetrzeć z sokiem pomarańczowym i polać ciasto. Zostawić do zastygnięcia. 