Bardzo aromatyczne bułki. Smak suszonych pomidorów jest dobrze wyczuwalny, więc na pewno zasmakują tym, którzy takie pomidory lubią nie tylko w sałatkach. Najlepiej smakują świeżo upieczone i ostudzone z dodatkiem masła. Właściwie niczego więcej im wtedy nie potrzeba.      Przepis z Pracowni Wypieków.   Składniki (na 10 bułek):  500 g mąki pszennej 1,5-2 łyżeczki soli 3/4 łyżki cukru 20 g świeżych drożdży 280 ml letniej wody 2 łyżki oliwy z oliwek lub stopionego i ostudzonego masła 30 g pestek słonecznika 50 g suszonych pomidorów (osączonych z zalewy) ok. 2 łyżek posiekanych listków świeżej bazylii (zastąpiłam 1 łyżką suszonej)    Mąkę wsypać do miski, na środku zrobić wgłębienie, wkruszyć do niego drożdże, posypać cukrem, polać niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól, oliwę lub masło, ziarna oraz pozostałą letnią wodę. Kiedy ciasto będzie prawie gotowe, dodać pokrojone suszone pomidory i bazylię. Wyrobić na gładkie, nie lepiące się do rąk ciasto. Uformować je w kulę i położyć w posmarowanej oliwą misce. Ponownie przykryć ściereczką i odstawić w ciepłe miejsce do wyrośnięcia na około 1 godzinę.Wyrośnięte ciasto jeszcze raz wyrobić, podzielić na 10 równych części. Z każdej uformować okrągłą bułeczkę i ułożyć na wyłożonej papierem do pieczenia lub matą silikonową blasze.Przykryć i odstawić w ciepłe miejsce jeszcze na 30-40 minut. Przed pieczeniem można posmarować wierzch bułek mlekiem. Piec w piekarniku nagrzanym do 200 st.C przez około 20 minut, aż bułeczki się zarumienią.    ﻿ 