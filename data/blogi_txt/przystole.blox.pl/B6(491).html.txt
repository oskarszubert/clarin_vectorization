Prosty przepis na sycące danie dla całej rodziny. Jeśli jednak nie wszyscy w Waszym domu przepadają za szpinakiem możecie go pominąć, bo nie jest go tutaj zbyt dużo, albo ułożyć pokrojone kawałki szpinaku na połowie zapiekanki.     Przepis z czasopisma "Sól i Pieprz" nr 7/2010.   Składniki:  300 g makaronu (świderki, rurki) 3 filety z kurczaka (po ok. 160 g) garść szpinaku (może być mrożony, wcześniej rozmrożony) 1 ząbek czosnku 50 g suszonych pomidorów w oleju 3 jajka 100 g śmietanki kremówki 30% 2 łyżki gęstej kwaśnej śmietany 18% szczypta gałki muszkatołowej sól, pieprz 3-4 łyżki startego na dużych oczkach twardego żółtego sera    Makaron ugotować al dente w osolonym wrzątku, odcedzić.Mięso umyć, osuszyć, pokroić w niedużą kostkę. Szpinak (jeśli używamy świeżego) umyć, zblanszować we wrzątku, odsączyć, odcisnąć, pokroić. Czosnek obrać i posiekać, suszone pomidory osączyć z oleju i pokroić w kostkę. Jajka roztrzepać ze słodką i kwaśną śmietaną, doprawić do smaku solą, pieprzem i gałką muszkatołową. Dodać czosnek, 2 łyżki sera i dokładnie wymieszać.   Piekarnik nagrzać do temperatury 180 st.C (z termoobiegiem do 160 st.C). Formę o wymiarach 30x40 cm posmarować olejem, włożyć makaron, mięso, szpinak oraz suszone pomidory i wymieszać. Całość polać równomiernie przygotowanym sosem i posypać tartym serem. Wstawić do piekarnika i zapiekać przez około 40-50 minut, aż ser się stopi, a wierzch zarumieni. 