We wtorek Michaś skończył miesiąc :) Jeśli ma się w domu maleńkie dziecko i chęć na coś słodkiego własnej roboty, to trzeba wybierać przepisy które nie wymagają dużych nakładów pracy i czasu. Dlatego w najbliższym czasie właśnie takie szybkie i bezproblemowe ciasta będą się na blogu pojawiały ;) Ciasto bananowe które pokażę Wam dzisiaj zachwyciło mnie. Jest banalnie proste do wykonania - wystarczy łyżką wymieszać składniki, lekkie i puszyste - czym mnie zaskoczyło, oraz pięknie pachnie bananami. W dodatku jest tak dobre, że długo miejsca na naszym kuchennym stole nie zagrzało. Jeśli więc zdarza się Wam kupić czasem za dużo bananów, które potem za bardzo dojrzewają i trzeba je pilnie wykorzystać, albo chcecie zjeść coś słodkiego a nie macie ochoty na długie stanie w kuchni, gorąco polecam Wam to ciasto.      Przepis znalazłam na blogu Wino i oliwki. Składniki:  2 jajka 0,5 szklanki kwaśnej śmietany 18% (może być maślanka) 0,5 szklanki oleju 1 łyżeczka ekstraktu z wanilii lub 16 g cukru waniliowego 3 banany średniej wielkości, dojrzałe i rozgniecione widelcem (lub tłuczkiem do ziemniaków) 2 szklanki mąki pszennej, przesianej 1,5 szklanki cukru pudru 1 łyżeczka sody oczyszczonej 1 łyżeczka proszku do pieczenia szczypta soli    Piekarnik rozgrzać do 170 st.C. W jednej misce roztrzepać jajka z olejem, śmietaną, ekstraktem waniliowym i rozgniecionymi bananami. W drugiej misce wymieszać mąkę, cukier, sodę, proszek do pieczenia oraz sól. Masę jajeczną wlać do suchych składników i dokładnie wymieszać do połączenia (przez ok. 1 minutę). Keksową formę o wymiarach 31x13 cm wysmarować tłuszczem i obsypać bułką tartą. Wyłożyć ciasto, wyrównać powierzchnię i wstawić do nagrzanego do 170 st.C piekarnika. Piec przez około 60-65 minut. 