Kolejna potrawa, którą przygotowałyśmy we trójkę: ja, Malwina i Karolina.Tym razem przepis losowo wybrałam ja. Kotleciki dobre, chociaż bardziej smakowały dorosłym, niż dzieciom. I nie jestem pewna, czy pomidory tak dobrze do nich pasują, jak było to zamierzone w przepisie. Następnym razem chyba jednak bym je pominęła, albo dodała je bez pieczenia, jako sałatkę, najlepiej z cebulką zamiast szczypiorku dla zaostrzenia smaku. Przepis z książki "Przepyszne ziemniaki" wyd. Reader's Digest podaję z moimi zmianami.   Składniki (na 8 sztuk):  500 g mączystych ziemniaków 400 g filetów rybnych, np. z dorsza 125 ml mleka 3 cebulki dymki (można zastąpić małą cebulką i szczypiorkiem) starta skórka z 1 cytryny sól i pieprz  do panierowania:  3 czubate łyżki mąki pszennej 1 jajko 80 g bułki tartej 40 g tartego parmezanu  poza tym:  8 małych lub 4 duże pomidory    Ziemniaki obrać, pokroić w kostkę. Wrzucić do osolonego wrzątku i gotować przez około 15 minut, aż zmiękną. Odlać, odparować i jeszcze ciepłe rozgnieść tłuczkiem do ziemniaków. Rybę umyć, ułożyć na teflonowej patelni. Zalać mlekiem, zagotować, zmniejszyć ogień i gotować przez 5-6 minut. Rybę wyjąć z patelni, a mleko zachować. Rybę rozgnieść widelcem. W misce wymieszać ziemniaki, rybę, drobno posiekane cebulki i skórkę z cytryny. Dodać 2-3 łyżki mleka z patelni i wymieszać wszystko dokładnie. W razie potrzeby dolać jeszcze trochę mleka. Doprawić do smaku solą i pieprzem. Z otrzymanej masy uformować 8 okrągłych kotlecików i odłożyć na około 10 minut w chłodne miejsce. Piekarnik rozgrzać do 190 st.C. Blachę posmarować olejem lub wyłożyć papierem do pieczenia. Schłodzone kotleciki panierować w mące, jajku i bułce tartej wymieszanej z parmezanem. Ułożyć je w formie. Między kotlecikami ułożyć połówki lub ćwiartki pomidorów. Pomidory posypać solą i pieprzem. Zapiekać przez około 20 minut. W połowie pieczenia kotleciki odwrócić przy pomocy łopatki. 