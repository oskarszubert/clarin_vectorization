Przyprawę zrobiłam przed świętami, kiedy wszyscy piekący pierniki z takich przypraw korzystali, ale i teraz ten przepis może się przydać, bo pieniki i pierniczki nie tylko w Boże Narodzenie się zjada. Zwłaszcza, jeśli lubi się korzenne smaki. Swoją przyprawę zrobiłam w blenderze, ale jednak nie polecam tej metody. Lepiej przyprawy zmielić w młynku do kawy. Przy dodawaniu takiej domowej przyprawy piernikowej do wypieków należy pamiętać, żeby dać jej mniej niż jest to zaznaczone w przepisie, bo ta przyprawa jest znacznie bardziej intensywna niż kupiona w sklepie. Pierwsze pierniczki upieczone z przyprawą do piernika dodaną w ilości podanej w przepisie wyszły wręcz pikantne. Nam dorosłym smakowały, ale dla dzieci, zwłaszcza małych się nie nadawały. Skorzystałam z przepisu Karoliny, ale nie dodałam nasion kopru włoskiego i zielonego pieprzu i bez tych składników przepis podaję.        Składniki:  50 g kory cynamonu 1 cała gałka muszkatołowa 10 strączków zielonego kardamonu 1 łyżeczka całych goździków 2 gwiazdy anyżu 2 łyżeczki nasion kolendry 1/2 łyżeczki pieprzu białego 1/2 łyżeczki pieprzu różowego 1/2 łyżeczki pieprzu czarnego 1 łyżeczka ziela angielskiego 30 g mielonego imbiru    Wszystkie składniki poza imbirem podprażyć na suchej patelni na niewielkim ogniu przez kilka minut, aż zacznie się unosić piękny zapach. Korę cynamonu i gałkę muszkatołową przełożyć do moździerza i rozbić na mniejsze kawałki. Gwiazdki anyżu lekko rozbić w moździerzu i wyjąć ziarenka. Tak samo rozbić ziarna kardamonu i wyjąć ziarenka. Uprażone przyprawy mielić partiami w młynku lub blenderze.Każdą partię przesiewać, a nie zmielone kawałki ponownie włożyć do młynka razem z następną partią przypraw. Wszystkie zmielone dobrze przyprawy połączyć z mielonym imbirem. Przechowywać w szczelnie zamykanym słoiczku.        ﻿ 