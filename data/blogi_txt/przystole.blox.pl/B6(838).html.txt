Tak lekkiego, kremowego i puszystego sernika jeszcze nie jadłam. Wprost rozpływa się w ustach. To dlatego, że w masie nie ma mąki. Ani pszennej, ani ziemniaczanej. Poza tym jest przepyszny - delikatny, niezbyt słodki i delikatnie korzenny.      Przepis z blogu Every Cake You Bake podaję z niewielkimi zmianami, a pomysł z dodaniem przyprawy do piernika do spodu znalazłam u Mirabelki.   Składniki (na tortownicę o średnicy 21 cm) na spód: 100 g herbatników kakaowych 50 g herbatników razowych (Digestive) 1 łyżeczka przyprawy do piernika 60 g stopionego masła  na masę serową:  145 g jasnego cukru brązowego 1/2 łyżeczki cynamonu 1/4 łyżeczki mielonego imbiru 1/8 łyżeczki mielonych goździków (pominęłam) 1/8 łyżeczki mielonej gałki muszkatołowej 1/4 łyżeczki soli 450 g kremowego twarogu 3 duże jajka 1 łyżeczka ekstraktu z wanilii 1 szklanka puree z dyni  na polewę:  180 g (mały kubek) gęstej kwaśnej śmietany 18% 1 łyżeczka ekstraktu z wanilii 45 g cukru pudru    Herbatniki kakaowe i razowe zmielić z przyprawą do piernika. Wymieszać ze stopionym masłem. Wsypać do tortownicy wyłożonej papierem do pieczenia i wylepić dno. Wstawić do lodówki. Przygotować masę serową:cukier, sól i przyprawy wymieszać. W oddzielnej misce utrzeć ser, stopniowo dodając cukier z przyprawami. Ucierać, aż cukier się rozpuści. Następnie dodawać po jednym jajku - uwaga, masa jest rzadka i pryska! Na końcu dodać puree z dyni oraz ekstrakt z wanilii i dokładnie wymieszać. Masę serową wylać na schłodzony spód. Formę wstawić do piekarnika nagrzanego do 180 st.C i piec sernik przez 35 minut. Zmniejszyć temperaturę w piekarniku do 165 st.C i piec przez kolejne 10-20 minut (piekłam przez 20). W tym czasie za pomocą rózgi dokładnie wymieszać śmietanę z cukrem i ekstraktem waniliowym. Polewę rozsmarować na serniku i od razu formę ponownie wstawić do piekarnika. Piec jeszcze przez 15-20 minut, lub do momentu, kiedy polewa się zetnie. Wyjęte z piekarnika ciasto zostawić w formie do całkowitego ostygnięcia. Jak pisze Komarka, można delikatnie okroić brzegi ciasta, żeby wierzch nie pękał podczas studzenia i ja tak zrobiłam, a wierzch i tak popękał. Schłodzić w lodówce. 