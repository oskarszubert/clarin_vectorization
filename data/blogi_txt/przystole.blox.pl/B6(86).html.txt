Sezon na śliwki w pełni, a jeśli śliwki, to oczywistym wypiekiem wydaje się ciasto. Sama upiekłam już dwa, ale teraz, dla odmiany upiekłam  bułeczki. Są bardziej poręczne, więc starszak może zabrać je do szkoły, a mąż do pracy. Zrobiłam małe odstępstwo od przepisu i zamiast wkładać do bułek puste śliwki, miejsce po pestkach zapełniłam czekoladą. To był bardzo dobry pomysł, bo śliwki i czekolada do duet doskonale dobrany. Ponieważ użyłam czekolady mlecznej, w czasie pieczenia się rozpuściła i nie było jej widać, ale dobrze wyczuwało się ją podczas jedzenia śliwek. Bułeczki są leciutkie, puszyste, nie przesadnie słodkie. Ciasto dobrze się wyrabia (ja robię to mikserem) i dobrze formuje. Jeśli dobrze się ciasto na śliwkach zalepi, podczas pieczenia sok ze śliwek nie wycieknie, więc należy o tym pamiętać. Najlepsze są świeże, zaraz po upieczeniu, jeszcze lekko ciepłe. Wczoraj tak szybko znikały, że z trudem udało mi się ocalić zawartość jednej blachy do zdjęć. A i z tym musiałam się spieszyć, tak nam smakowały. Dzisiaj też są pyszne, ale jak smakowałyby jutro już się pewnie nie dowiem.        Przepis z książki "Drożdżowe bułeczki i rogaliki" Z. Prokopczuka podaję z moimi zmianami.   Składniki (na 15 bułeczek):  500 g mąki pszennej 100 ml ciepłej wody 25 g świeżych drożdży 3 łyżki cukru pudru 1/2 łyżeczki soli 100 ml letniego mleka 1 jajko 6 łyżek masła (stopić i przestudzić)  na kruszonkę:  60 g mąki pszennej 30 g masła 30 g cukru brązowego 1 łyżeczka cynamonu  ponadto: 15 śliwek węgierek ok. 5 kostek czekolady mlecznej (można zastąpić gorzką) 1 jajko do posmarowania bułek    Przygotować ciasto:do miski wsypać mąkę, na środku zrobić wgłębienie, wkruszyć do niego drożdże, posypać łyżką cukru i zalać 100 ml letniej wody. Palcami wyrobić zaczyn. Miskę przykryć czystą ściereczką i odstawić w ciepłe miejsce na 10-15 minut. Po tym czasie dodać resztę cukru, sól, roztrzepane jajko, mleko i masło. wszystko wyrobić na gładkie, elastyczne ciasto. Uformować z niego kulę, umieścić z powrotem w misce, ponownie przykryć i odstawić na 1 godzinę do wyrośnięcia.   Kostki czekolady pokroić na 15 pasków.Śliwki umyć, osuszyć, każdą naciąć nie rozcinając do końca, tylko tak, żeby usunąć pestkę. W jej miejsce włożyć pasek czekolady.  W małej misce palcami rozgnieść wszystkie składniki do powstania kruszonki.   Przygotować bułeczki:Wyrośnięte ciasto jeszcze raz wyrobić, żeby usunąć z niego powietrze. Podzielić na 15 równych części. Każdą spłaszczać na dłoni tak, żeby powstał placek. Na środku ułożyć śliwkę z czekoladą, zlepić brzegi ciasta i uformować kulkę. Ułożyć na wyłożonej papierem do pieczenia blasze zlepieniem do dołu. Bułeczki przykryć i odstawić na kolejne 30 minut do napuszenia.   Wyrośnięte bułeczki posmarować przed pieczeniem roztrzepanym jajkiem i posypać kruszonką.   Piec w piekarniku nagrzanym do 180 st.C przez około 30 minut. 