Lubicie makaron? Bo ja tak. Dlatego chętnie włączyłam się do październikowej akcji Makaron Rządzi Zdrowo. Kampania ta ma na celu zachęcenie wszystkich do jedzenia makaronu. Bo makaron jest zdrowy i dobrze wpływa na nasz organizm. Czy wiecie, na przykład, że jedząc makaron poprawiamy sobie samopoczucie? Otóż makaron zawiera tryptofan, który jest niezbędnym dla organizmu człowieka składnikiem do produkcji serotoniny - hormonu szczęścia :)Nam się buzie śmiały już na sam widok tego, co tym razem zaserwowałam na niedzielny obiad - wystarczyło popatrzeć na wypełnione samymi dobrociami makaronowe gniazdka. W czasie jedzenia i po obiedzie uśmiechy nam z buzi nie zniknęły, więc ten makaron chyba rzeczywiście działa ;)Jeśli chcecie podać makaron w innej formie niż jako dodatek do zupy, mięsa czy sałatki, wypróbujcie ten przepis, polecam! Nam bardzo smakowało. Składniki (na 4 gniazdka):- 250 g makaronu spaghetti- 4 łyżki tartego parmezanu (zastąpiłam goudą)- 4 łyżki bułki tartej- 3 pomidory- 200 g szynki (u mnie 100 g szynki + 100 g cienkiej kiełbasy)- 200 g mozzarelli (kupiłam mozzarellę do pizzy)- 4 jajka- 2 łyżki kwaśnej śmietany 18%- sól, pieprz, suszone zioła prowansalskie- szczypiorek do posypaniaMakaron ugotować według instrukcji na opakowaniu, dodając do gotowania łyżkę oleju. Odcedzić i lekko przestudzić. Wymieszać z bułką tartą i parmezanem.Dużą blachę do pieczenia (tą z piekarnika) wyłożyć papierem do pieczenia. Z przygotowanego makaronu formować na blasze cztery równej wielkości gniazdka tak, żeby na środku było wgłębienie. Pomidory sparzyć i obrać ze skórki. Jeden pokroić na 4 grube plastry, pozostałe dwa razem z szynką i mozzarellą pokroić w kostkę. Wymieszać z rozbełtanymi ze śmietaną jajkami. Doprawić do smaku solą i pieprzem (najlepiej białym). Farszem napełnić makaronowe gniazdka, masą jajeczną polać też delikatnie makaron. Na każdą porcję położyć plaster pomidora i posypać roztartymi w palcach ziołami prowansalskimi.Blachę wstawić do nagrzanego do 200 st.C piekarnika i piec przez 20 minut. Upieczone gniazdka przełożyć na talerze za pomocą łopatki i posypać drobno pokrojonym szczypiorkiem.   Jak widać na załączonym wyżej zdjęciu, chętnych na takie gniazdko było wielu i nie mogli się doczekać, kiedy będą mogli je zjeść ;) Tak się kończy asystowanie synka przy robieniu zdjęć :))) 