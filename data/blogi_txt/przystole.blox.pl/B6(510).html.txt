Robiąc porządki w kuchennych szafkach znalazłam spory zapas suszonych śliwek. Zazwyczaj dodaję je do bigosu, ale teraz nie pora na jego gotowanie. Musiałam znaleźć inny sposób na wykorzystanie chociaż części śliwek. I znalazłam ten przepis na ciasto. W końcu nie wszystkie wypieki latem muszą być ze świeżymi owocami, a kawałek takiego ciasta z cynamonem wspaniale smakuje podane w chłodny letni wieczór z filiżanką herbaty. Przepis z blogu Wypieki z Pasją (zmieniłam jedynie to, że dodałam więcej śliwek).   Składniki:  2 szklanki mąki 0,5 szklanki cukru+ 2 łyżki 1 łyżka proszku do pieczenia 0,5 łyżeczki soli 120g masła 1 łyżeczka cynamonu 1 duże jajko 3/4 szklanki mleka łyżka ekstraktu waniliowego 2 łyżki rozpuszczonego masła 170g suszonych śliwek    Mąkę, cukier, sól i proszek do pieczenia posiekać z masłem aż powstanie kruszonka (można użyć do tego malaksera). Odłożyć pół szklanki, dodać do niej 2 łyżki cukru i cynamon, wymieszać. Do reszty suchych składników dodać jajko roztrzepane z ekstraktem waniliowym i mlekiem, wymieszać trzepaczką lub łopatką do chwili uzyskania gładkiej konsystencji. Ciasto przełożyć do kwadratowej formy o wymiarach 20x20 cm, obsypać równomiernie posiekanymi śliwkami, zalać rozpuszczonym masłem i posypać odłożoną kruszonką. Piec w piekarniku nagrzanym do 180 st.C przez 35-40 minut. ﻿ 