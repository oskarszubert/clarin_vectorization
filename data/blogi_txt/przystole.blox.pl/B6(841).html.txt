Mój pierwszy sernik bez spodu. Początkowo miałam zamiar upiec taki zwykły, klasyczny, biały bez dodatków, ale ostatecznie trochę namieszałam. Efekt okazał się bardzo ładny i smaczny. Wczoraj wieczorem upieczony, dziś nie ma już połowy. Nie wiem, czy dotrwa do wieczora...      Składniki (ważne, by były w temperaturze pokojowej):  1 kg białego sera (półtłustego) 125 g masła 150 g cukru pudru 2 łyżki Cukru z prawdziwą wanilią i nutą kardamonu Kamis﻿ 4 jajka (oddzielnie białka i żółtka) 4 łyżki kaszy manny 2 łyżeczki proszku do pieczenia 2 łyżki ekstraktu waniliowego 4 łyżki ciemnego kakao szczypta soli    Twaróg należy przepuścić dwu-trzykrotnie przez maszynkę, lub przecisnąć przez praskę do ziemniaków (jednak wtedy ser nie będzie kremowy, a taki jak mój, nieco cięższy). Masło utrzeć na puszystą masę, wciąż ucierając stopniowo wsypywać cukier wymieszany z cukrem z wanilią, a potem dodawać po jednym żółtku. Następnie dodawać po łyżce twarogu, oraz kaszę, proszek do pieczenia i ekstrakt waniliowy. W innej misce ubić na sztywną pianę białka ze szczyptą soli. Pianę przełożyć do miski z masą serową i delikatnie wymieszać przy pomocy łyżki lub łopatki. Połowę masy nałożyć łyżką do tortownicy o średnicy 21 cm wyłożonej papierem do pieczenia natłuszczonym i obsypanym bułką tartą, tworząc "ciapki", zostawiając wolne miejsce. Resztę masy serowej wymieszać z kakao i nałożyć do formy w wolne miejsca. Widelcem przemieszać masę w formie, tworząc marmurek. Można delikatnie przycisnąć wierzch, żeby go wyrównać, ale może zostać nierówny, wyrówna się podczas pieczenia. Formę wstawić do piekarnika nagrzanego do 200 st.C i piec przez około 60 minut.      WPIS KOMERCYJNY 