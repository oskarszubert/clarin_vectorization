W czasie ubiegłorocznej ziemniaczanej akcji upiekłam drożdżową babkę z rodzynkami i ziemniakami, więc i w tym roku postanowiłam zrobić z tym warzywem coś na słodko. Wybór padł na bułeczki, a przepis znalazłam w książce "Przepyszne ziemniaki" wyd. Reader's Digest która była nagrodą w poprzedniej edycji. Bułeczki nie są bardzo słodkie, więc świetnie nadają się na przykład do posmarowania dżemem. Są niezwykle puszyste i mięciutkie, więc mój synek zajada je ze smakiem, najchętniej oczywiście z moją nutellą ze śliwek. Ponieważ składniki w oryginalnym przepisie były podane aż na 45 bułeczek, a tyle na raz nie dalibyśmy rady zjeść bułeczki upiekłam z połowy porcji. Moje bułeczki były też nieco większe od tych w książce.Przepis oczywiście dodaję do Ziemniaczanego Sezonu 2009.Składniki (na 45 sztuk)- 500 g mączystych ziemniaków- 120 g cukru pudru- 150 g margaryny- 2 i 1/2 łyżeczki soli- 2 jajka- 14 g suchych drożdży- 320 ml ciepłej wody- około 350 g mąki pszennej- 1 łyżka oleju słonecznikowegoZiemniaki obrać, ugotować, wystudzić. Następnie przepuścić je przez praskę.W dużej misce wymieszać cukier ze 120 g stopionej margaryny. Dodać rozgniecione ziemniaki, sól oraz jajka, wymieszać.Rozpuścić drożdże w połowie ciepłej wody i dodać do masy ziemniaczano-jajecznej. Dodać 300 g mąki i resztę ciepłej wody, wymieszać i wyrabiać rękami stopniowo dosypując mąki aż powstanie elastyczne ciasto.Uformować z niego kulę, nie ugniatając. Wysmarować miskę olejem, włożyć do niej ciasto i poobracać tak, żeby pokryło się z wierzchu tłuszczem i odstawić pod przykryciem w ciepłe miejsce do wyrośnięcia na około 1 godzinę (w tym czasie ciasto powinno podwoić soją objętość).Wysmarować resztą margaryny 3 okrągłe formy do pieczenia. Podzielić ciasto na trzy równe części i z każdej uformować po 15 okrągłych bułeczek. Ułożyć w formach, przykryć ściereczką i ponownie odstawić do wyrośnięcia.Rozgrzać piekarnik do 180 st.C. Wstawić blachy z bułeczkami i piec ok. 20-25 minut aż się ładnie zarumienią. Studzić na kratce. 