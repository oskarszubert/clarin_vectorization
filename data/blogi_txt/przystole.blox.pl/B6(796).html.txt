Taka sałatka obowiązkowo pojawiała się w moim rodzinnym domu na każde święta, czy uroczystości rodzinne. Muszę się przyznać, że przez jakiś czas miałam jej dość i kiedy zaczęłam sama gotować dla swojej rodziny szukałam nowych przepisów na sałatki, byle tylko nie zrobić tej. Teraz wracam do tradycji i doceniam ją. Sama na każde święta taką sałatkę przygotowuję. Tylko wbrew domowej tradycji nie dodaję do niej groszku ani kukurydzy, jak to robi moja mama.      Składniki (na duży garnek):  3 marchewki 3 pietruszki 3 ziemniaki 1 duży seler korzeniowy 3 jajka 2 jabłka 4 ogórki kiszone majonez sól i pieprz    Marchewki, pietruszki, ziemniaki i seler umyć dokładnie, włożyć do dużego garnka. Zalać zimną wodą, przykryć i gotować do miękkości. Ostudzić. Obrać. Jajka ugotować na twardo, obrać.Jabłka obrać ze skórki i usunąć gniazda nasienne. Warzywa, jajka, jabłka i ogórki kiszone pokroić w niedużą kostkę. Wymieszać z majonezem (ilość wg uznania, u nas ok. 3 czubatych łyżek), doprawić do smaku solą i pieprzem. 