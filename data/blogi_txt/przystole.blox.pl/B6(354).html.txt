Kiedy nie mam czasu na pieczenie ciasta, a mam chęć na coś słodkiego, albo nagle dowiaduję się, że wpadną do nas niezapowiedziani goście sięgam po wafle i przekładam je kremem. To doskonały pomysł na szybki i smaczny deser. Pierwszą wersję przełożenia pokazałam tutaj, ale ta kawowa masa zdecydowanie wygrywa. Ostatnio dwa razy z rzędu robiłam wafelki kawowe i za każdym razem tak samo trudno było mi się oprzeć pokusie sięgnięcia po kolejnego i kolejnego... :)      Składniki: puszka skondensowanego mleka słodzonego 1-2 łyżki kawy rozpuszczalnej kostka masła w temperaturze pokojowej opakowanie suchych wafli    Puszkę wstawić do wysokiego garnka, zalać wodą i gotować przez 1 - 1,5 godziny (od momentu zagotowania). W trakcie gotowania należy pamiętać, aby puszka była przykryta wodą i w razie potrzeby dolewać nowej. Puszkę wyjąć z garnka i zostawić do ostygnięcia. W misce zmiksować masło na puszystą masę, wsypać kawę, a następnie wciąż ucierając stopniowo dodawać masę karmelową. Gotowym kremem przełożyć wafle. Całość obciążyć (np. grubą deską do krojenia) i wstawić do lodówki na kilka godzin, po czym pokroić na wafelki. 