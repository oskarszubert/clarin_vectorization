Jak co roku cukinie w naszym ogródku hojnie obrodziły, więc gotuję leczo, cukiniowe kremy (zrobiłam już zapas takiej zupy w zamrażalniku), piekę ciasta, a teraz dodałam je do wytrawnych muffinek. W kolejce czeka jeszcze jeden przepis na potrawę z cukinią do wypróbowania, może jutro uda mi się z niego skorzystać. Na razie jednak wróćmy do muffin. Wersja zdrowa, bo z mąką pełnoziarnistą i żytnią, a do tego warzywa. Jedliśmy je na kolację i najlepiej smakowały na ciepło, więc te, które zostały na następny dzień odgrzewałam w piekarniku.      Przepis własny Składniki (na 12 sztuk): suche:  1 szklanka mąki pszennej pełnoziarnistej 1 szklanka mąki żytniej 1 łyżeczka proszku do pieczenia 1/2 łyżeczki sody oczyszczonej szczypta mielonej słodkiej papryki 1 biała papryka 1/2 małej cukinii 100 g sera żółtego pokrojonego w niedużą kostkę natka pietruszki, koperek i szczypiorek (wedle uznania)  mokre:  2 jajka 1/2 szklanki oleju 1 szklanka mleka 1 łyżeczka musztardy z ziarenkami gorczycy Paprykę i cukinię umyć, osuszyć i pokroić w kostkę, zieleninę drobno pokroić.W dużej misce wymieszać wszystkie suche składniki, dodać warzywa, ser i zieleninę, wymieszać.W drugiej misce wymieszać mokre składniki, wlać je do składników suchych, wymieszać łyżką tylko do połączenia składników.Formę do pieczenia muffinów wyłożyć papilotkami i nałożyć ciasto.Piec w 200 st.C przez 20-25 minut, do zarumienienia. Po upieczeniu muffiny zostawić w formie przez ok 5-10 minut, dopiero potem wyjąć.      Wszystkie przepisy z cukinią znajdujące się na blogu znajdziecie TUTAJ. 