Długo się zbierałam do zrobienia swojej pierwszej lazanii. Od czasu do czasu kusiła mnie na różnych blogach, ale aż do dzisiaj się opierałam. Dziś na obiad zjedliśmy lazanię i już wiem, że niedługo znów pojawi się na naszym stole, chociaż może poszukam jeszcze innego przepisu. Może dodam inne warzywa, a może zrezygnuję z mięsa i zrobię lazanię warzywną? Tego jeszcze nie wiem, ale na pewno długo nie będę czekać, skoro zużyłam tylko połowę opakowania makaronu ;)W każdym razie ta wersja jest pyszna, polecam!Kończę tym wpisem kampanię Makaron rządzi zdrowo, ale z makaronem w mojej kuchni rozstawać się nie mam zamiaru i w związku z tym mam do Was pytanie: czy macie jakieś ulubione potrawy z makaronem w roli głównej i chcielibyście się nimi zemną podzielić? Jeśli tak, to wpiszcie je w komentarzach do tego wpisu, a ja na pewno skorzystam :)  Składniki (na 6 porcji):- 12 płatów makaronu do lazanii- 150 g tartego żółtego sera do posypaniasos boloński:- 1 kg mielonego mięsa- puszka krojonych pomidorów- 1 cebula- 1 duża marchew- 1 łyżka oleju do smażenia- 3 łyżki (mała puszka) koncentratu pomidorowego- 4 ząbki czosnku- słodka papryka w proszku (1/2 łyżeczki)- oregano (1-1,5 łyżeczki)- sól i pieprzbeszamel:- 25 g masła- 500 ml mleka- 2 łyżki mąki pszennej- 2 surowe żółtka- gałka muszkatołowa- sól i pieprzPrzygotowanie sosu bolońskiego:cebulę pokroić w drobną kostkę, marchew zetrzeć na dużych oczkach i razem smażyć na oleju przez 10 minut. Następnie dodać mielone mięso, drobno posiekany czosnek i przyprawy. Gdy mięso będzie gotowe (ok. 10-15 minut) dodać pomidory z zalewą i koncentrat. Wszystko razem wymieszać i gotować jeszcze około 10 minut.Przygotowanie beszamelu:w rondlu na małym ogniu rozgrzać masło i dodać mleko. Następnie wsypać mąkę i po dokładnym wymieszaniu rózgą dodać żółtka. Dokładnie rozmieszać i na końcu wsypać przyprawy. Mieszając zagotować, a potem gotować jeszcze przez 5 minut.Na dno formy do pieczenia o wymiarach około 30x15 cm wylać kilka łyżek beszamelu, na nim ułożyć trzy płaty makaronu. Kolejno nałożyć warstwę mięsa i znowu płaty makaronu. Na makaronie rozsmarować kolejną część beszamelu i znów mięso. Przekładać tak aż do wyczerpania składników, tak, żeby ostatnią warstwą były płaty makaronu bardzo dobrze pokryte beszamelem.Tak przygotowaną lazanię włożyć do rozgrzanego do 180 st.C piekarnika i zapiekać przez 45 minut. 5 minut przed końcem pieczenia potrawę posypać tartym serem.Po wyjęciu z piekarnika należy odczekać około 5 minut, żeby lazania dobrze się kroiła.Przepis z blogu Notme. 