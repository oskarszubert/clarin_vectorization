Tak się rozsmakowaliśmy w tym chlebie, że przez ostatnie dwa tygodnie piekłam jeden bochenek po drugim :) Z pewnością zasmakuje wszystkim, którzy lubią pachnące ziołami pieczywo. Zapach który roznosi się w kuchni w czasie pieczenia jest cudowny.      Przepis z książki "Domowe wypieki" wyd. Olesiejuk. Składniki:  180 g kaszy manny 250 g mąki pszennej 25 świeżych drożdży 1 łyżeczka cukru ok. 240 ml letniej wody 1,5-2 łyżeczki soli 3 łyżki oleju 2 łyżeczki suszonych ziół prowansalskich Do miski wsypać kaszę i mąkę, na środku zrobić wgłębienie, wkruszyć do niego drożdże, posypać łyżeczką cukru i zalać niewielką ilością wody, tak, żeby dało się placami wyrobić zaczyn. Miskę przykryć ściereczką i odstawić na około 10 minut w ciepłe miejsce. Kiedy zaczyn trochę wyrośnie, dodać sól, zioła oraz olej i zacząć wyrabiać ciasto (można mikserem) stopniowo dolewając letnią wodę. Gotowe ciasto powinno być gładkie, elastyczne i nie klejące się do rąk. Z wyrobionego ciasta uformować kulę, ułożyć ją w obsypanej mąką misce i przykryć ściereczką. Odstawić w ciepłe miejsce na około 1 godzinę do wyrośnięcia. Wyrośnięte ciasto jeszcze raz wyrobić i uformować w okrągły lub owalny bochenek. Ułożyć na blasze wyłożonej papierem lub matą do pieczenia i jeszcze raz pod przykryciem odłożyć w ciepłe miejsce do wyrośnięcia. Piec w 190 st.C przez 50-60 minut. 