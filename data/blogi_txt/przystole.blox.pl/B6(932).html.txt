Oto drugi tort urodzinowy mojego męża. Bo torty były dwa: jeden domowy, upieczony specjalnie na dzień urodzin, a drugi dla gości którzy przyjechali w niedzielę. Niestety tort nie zachwycił mnie tak bardzo jak spodziewałam się że zachwyci. Na zdjęciu przy oryginalnym przepisie wyglądał pięknie, u mnie po przekrojeniu bezy prawie nie było widać. Poza tym musiałam piec bezę dwa razy, bo pierwsza się przypaliła, chociaż i tak piekłam krócej niż było to podane w przepisie. Kolejną piekłam znacznie krócej i wyszła taka jak trzeba: z zewnątrz chrupiąca i lekko ciągnąca w środku. Chociaż nie byłam do końca zadowolona z efektu, to przepis zamieszczam. Ogólnie tort był smaczny, pięknie pachniał kokosem i tak sobie myślę, że może to ja oczekiwałam od niego zbyt wiele?      Przepis z blogu Domowe Wypieki.  Składniki: na blaty:  5 jajek 1/2 szklanki cukru pudru 30 g cukru waniliowego 1/4 szklanki mąki pszennej 1/3 szklanki mąki ziemniaczanej  do nasączenia blatów:  100 ml likieru kokosowego (Malibu) 25 ml wody  na bezę kokosową:  3 białka szczypta soli 150 g drobnego cukru 1/2 łyżeczki białego octu winnego (zastąpiłam zwykłym octem) 100 g wiórków kokosowych   na krem czekoladowy:  500 g serka mascarpone 250 ml śmietany kremówki 2 tabliczki czekolady gorzkiej rozpuszczonej w kąpieli wodnej   10 Białych Michałków pokrojonych w niedużą kostkę   do posypania:  wiórki kokosowe Przygotowanie blatów tortu:białka oddzielić od żółtek i ze szczyptą soli ubić na sztywną pianę. Pod koniec ubijania dodawać po łyżce cukier. Następnie dodawać po jednym żółtku (każde kolejne dodawać dopiero wtedy, gdy poprzednie połączy się z ubijaną masą). Mąki wymieszać, przesiać. Dodawać do ciasta po łyżce mieszając delikatnie łopatką. Tortownicę o średnicy 24 cm wyłożyć papierem do pieczenia. Wyłożyć ciasto, wyrównać wierzch. Formę włożyć do piekarnika nagrzanego do 180 st.C i piec przez 30-40 minut, do tzw suchego patyczka. Gorące ciasto wyjąć z piekarnika i z wysokości ok. 60 cm upuścić je (w formie) na podłogę. Wstawić do uchylonego piekarnika i zostawić do ostygnięcia. Zimne ciasto przekroić na 2 blaty. Przed składaniem tortu w całość, każdy blat nasączyć likierem wymieszanym z wodą. Przygotowanie bezy:tortownicę położyć na papierze do pieczenia i odrysować koło. Papier położyć na blasze.Białka wbić do miski, ubić na sztywną pianę ze szczyptą soli. Następnie dodać pół łyżeczki octu, a następnie wsypywać po łyżce cukru, cały czas miksując. Gdy już cały cukier znajdzie się w misce, ubijać do momentu, kiedy piana zacznie błyszczeć. Dodać wiórki kokosowe, wymieszać łopatką. Wyłożyć na przygotowany papier tworząc krąg. Wstawić do nagrzanego do 180 st.C piekarnika i piec przez 5 minut, potem zmniejszyć temperaturę do 160 st.C i piec przez około 40 minut (beza powinna lekko zarumienić się z wierzchu). Wyłączyć piekarnik, uchylić drzwiczki i zostawić bezę do wystygnięcia.   Przygotowanie kremu czekoladowego:ser mascarpone i kremówkę umieścić w naczyniu , krótko zmiksować, do uzyskania jednolitej masy. Dodać lekko przestudzoną czekoladę, wymieszać lub krótko zmiksować tylko do połączenia składników.Górny blat biszkoptu posmarować cienką warstwą kremu czekoladowego.Do reszty kremu dodać posiekane Michałki i delikatnie wymieszać łopatką.   Wykonanie tortu:dolny blat biszkoptowy ułożyć na paterze, posmarować go połową kremu czekoladowego. Wyrównać, przykryć blatem bezowym. Na bezę wyłożyć pozostały krem i przykryć wierzchem biszkoptu. Posypać wiórkami kokosowymi. Schłodzić w lodówce przez kilka godzin, najlepiej przez całą noc. 