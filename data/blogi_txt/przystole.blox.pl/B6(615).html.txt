Zrobiłam sobie prezent na urodziny i kupiłam sobie "Złotą księgę CZEKOLADY" Carli Bardi. Pierwszy raz zobaczyłam ją w księgarni w listopadzie ubiegłego roku w dziale nowości. Przejrzałam ją i od tej pory stała się obiektem moich westchnień. Urodziny stały się doskonałym pretekstem do tego żeby ją zdobyć. Złożyłam zamówienie i księga dotarła do mnie klika dni przed urodzinami. Uwielbiam ją przeglądać, najczęściej mam na to czas wieczorem, kiedy cały dom już śpi i panuje w nim cisza. Wtedy siadam przy stole w kuchni i oglądam, czytam i planuję co upiekę, a przepisów na czekoladowe słodkości jest tutaj ponad 300 ;)Pierwszym przepisem z tej książki który wypróbowałam był ten na palmiery z czekoladą. Ciasteczka wyszły wspaniałe - kruche i bardzo czekoladowe. Najlepiej smakowały kiedy były jeszcze ciepłe.Ponieważ miałam większy kawałek ciasta francuskiego niż zalecany w przepisie, ilość składników nadzienia powiększyłam o połowę, a do posypki z cukru pudru dodałam cukier brązowy. Przepis podaję więc z moimi zmianami.Składniki:- opakowanie mrożonego ciasta francuskiego (420 g )- 3 łyżeczki masła- 90 g gorzkiej czekolady- 45 g gorzkiego kakao- 25 g cukru pudru- 25 g brązowego cukruW małym rondlu na niewielkim ogniu roztopić masło z połamaną na kostki czekoladą, wymieszać na gładką masę i odstawić do ostygnięcia.Rozmrożone ciasto francuskie rozłożyć na stolnicy, z obu stron zaznaczyć środek krótszych boków. Na ciasto wyłożyć ostudzoną i lekko zgęstniałą masę czekoladową i równomiernie ją rozprowadzić. Kakao przełożyć do sitka i równomiernie obsypać nim całą powierzchnię ciasta z czekoladą. Zwinąć dłuższe boki ciasta ta, żeby spotkały się pośrodku.Gotowy rulon obtoczyć w cukrze pudrze wymieszanym z brązowym cukrem i włożyć na 15 minut do lodówki.Kiedy ciasto stężeje pokroić je na plastry szerokości 5 mm i ułożyć w odległości 2 cm od siebie, na blasze wyłożonej papierem do pieczenia.wstawić do piekarnika rozgrzanego do 200 st.C i piec przez 8-10 minut na złocisty kolor. Studzić na kratce. 