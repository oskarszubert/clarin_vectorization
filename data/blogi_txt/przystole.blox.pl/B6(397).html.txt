Kilka dni temu znalazłam ten przepis na blogu Kasic Pokrojone doprawione. Tak mi się spodobały, że po prostu musiałam je zrobić. Minęły trzy dni i kotleciki pojawiły się w mojej kuchni. Bardzo nam wszystkim smakowały, nawet synek zajadał ze smakiem ;)   Składniki na 10-12 sztuk na kotleciki: - 3 duże ziemniaki - 1 jajko - 2-3 łyżki mąki pszennej- 1 duża cebula lub 2 mniejsze - sól, pieprz - 1 łyżka masła do przysmażenia cebuli - bułka tarta do obtoczenia kotlecików na sos : - 30dag pieczarek - 1 mała cebula - 1/2 szklanki wody - 2 łyżki gęstej, kwaśnej śmietany 18% - sól, pieprz Ziemniaki ugotować w mundurkach, wystudzić i zdjąć skórkę. Można użyć ziemniaków z poprzedniego dnia. Przepuścić je przez praskę. Cebulę drobno posiekać i zeszklić na maśle. Do ziemniaków dodać jajko, mąkę i ostudzoną cebulę. Przyprawić i wymieszać. Z ciasta formować niewielkie kulki, obtaczać w bułce tartej i na desce spłaszczać je delikatnie dłonią tak, żeby powstały kotleciki. Usmażyć na oleju na złoty kolor. Przygotować sos: pieczarki obrać i pokroić w półplasterki. Cebulę pokroić w kostkę. Na maśle usmażyć cebulę, dodać pieczarki, posolić, żeby puściły sok i usmażyć. Gdy cały płyn odparuje, dodać wodę i dusić na małym ogniu pod przykryciem. Do sosu dodać śmietanę, pieprz i jak trzeba to jeszcze trochę soli. Można posypać natką. Ciepłe kotleciki podawać z sosem. 