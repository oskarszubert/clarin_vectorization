Tych pierniczków miałam nie piec. Mało tego, nawet wcześniej nie zwróciłam na niego uwagi. No i tutaj należą się wielkie podziękowania ode mnie i mojej rodzinki dla Majanki i Atinki które zaproponowały mi wspólne przygotowanie pierniczków :) Dlaczego podziękowania? Bo pierniczki są cudowne! Miękkie, aromatyczne i bardzo nam wszystkim smakują, zwłaszcza mojemu synkowi. W przyszłym roku na pewno też je upiekę i Wam również polecam. Przypominam tylko że ciasto na pierniczki trzeba przygotować około 6 tygodni przed pieczeniem i potem można je przechowywać zamknięte w puszce, więc przed samymi świętami mamy mniej pracy :)Zostawiłam je bez dekoracji, bo takie właśnie nam się podobają i najlepiej smakują.Dziewczyny dziękuję :*Przepis mamy ze strony Bei którą pozwalam sobie zacytować.Składniki:500 g miodu  2 niepełne szklanki cukru  250 g masła  1 kg i 1 szklanka mąki tortowej  3-4 jajka  3 płaskie łyżeczki sody oczyszczonej  1/2 szklanki mleka  szczypta soli  1 szklanka siekanych orzechów włoskich  1/2 szklanki siekanej skórki pomarańczowej  1/2 szklanki rodzynek (jeśli są duże, można je również posiekać) (bakalie można oczywiście zmienić wg uznania) 1 czubata łyżka ciemnego kakao  2 płaskie łyżeczki cynamonu*  2 płaskie łyżeczki imbiru*  1/2 łyżeczki pieprzu*  1/2 łyżeczki mielonych goździków *  1/2 łyżeczki kardamonu* do smarowania pierników: 1 jajko  2-3 łyżki mleka *ja często dodaję jedno całe opakowanie przyprawy do piernika  Miód, cukier i tłuszcz włożyć do garnka o grubym dnie, powoli  podgrzewać stale mieszając, aż wszystkie składniki się połączą,  odstawić z gazu i dodać bakalie oraz przyprawy, wymieszać.  Do malaksera (lub do dużej miski jeśli wyrabiamy ciasto ręcznie)  wrzucić większość przesianej mąki, jaja, sól, sodę rozpuszczoną w  zimnym mleku, kakao, wymieszać. Po chwili dodać gorącą masę z tłuszczu  i miodu (jeśli wyrabiamy rękami, to można ją lekko przestudzić), ponownie wymieszać. Na końcu, gdy masa jest już jednolita, dodać pozostałą mąkę i wymieszać. Ciasto przełożyć do naczynia, przykryć lnianą ściereczką - powinno  oddychać. Odstawić na kilka tygodni w chłodne miejsce (spiżarnia,  ewentualnie lodówka) aby dojrzewało.  Ciasto kiedy odpoczywa zmieni konsystencję z lepkiej i luźnej, na  zwięzłą i twardawą. Po ok. 6 tygodniach można przystąpić do pieczenia  pierniczków. Ciasto wałkować, lekko podsypując mąką, na ok. 0,5 cm,  wykrawać pierniczki. Pierniczki tuż przed włożeniem do piekarnika smarować jajkiem rozmąconym z mlekiem.  Piec pierniki w 160-170 stopniach przez ok. 10 minut, w zależności od wielkości (a także w zależności od piekarnika!).  Kiedy wyjmujemy gotowe pierniczki z piekarnika, ich brzeg powinien być  już twardy, a środek pozostawać jeszcze miękki, wtedy powinny zachować  miękkość po ostygnięciu. Gdyby jednak były zbyt twarde, to do puszki z piernikami należy włożyć na kilka dni cząstki jabłek i przemieszać kilkakrotnie.Moje pierniczki leżakowały nieco krócej niż te 6 tygodni i w niczym im to nie zaszkodziło.Przepis dodaję do akcji Kuchnia Świąteczna i Noworoczna 2009 oraz Świąteczne Prezenty. 