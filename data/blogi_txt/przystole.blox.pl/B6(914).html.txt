Kolejny przepis będący efektem zachcianki, więc zupełnie nie sezonowy. Po prostu kiedy zobaczyłam tą tartę, musiałam ją zrobić. Gdyby pominąć czas poświęcony na obieranie, krojenie i smażenie pieczarek, byłaby to tarta mało pracochłonna. Ale sądzę że i tak można zaliczyć ją do dań, które dość szybko się robi. A jeśli pieczarki przygotujecie wcześniej, to można powiedzieć, że ta tarta właściwie sama się robi.  Koniecznie musicie ją zrobić, jeśli lubicie sery pleśniowe.       Przepis z blogu Moje kucharzenie (podaję z moimi zmianami).   Składniki (na formę o wymiarach 24x30 cm):  1 opakowanie gotowego ciasta francuskiego 500 g pieczarek 2 jajka 100 ml śmietanki kremówki 30 lub 36% trójkąt sera Brie (w oryginale krążek Camemberta) kawałek sera pleśniowego Lazur sól, pieprz  Pieczarki obrać, umyć, osuszyć i pokroić w plasterki. Usmażyć na maśle, doprawić do smaku solą i pieprzem. Płat ciasta rozwinąć i wyłożyć nim posmarowaną olejem ceramiczną formę do zapiekania. Ciasto nakłuć widelcem, przykryć papierem do pieczenia i obciążyć grochem, fasolą lub ceramicznymi kulkami. Wstawić do piekarnika nagrzanego do 200 st.C i piec przez około 20 minut. Następnie zdjąć papier z obciążeniem, a formę z ciastem ponownie wstawić do piekarnika na około 7-10 minut do zrumienienia. Ser Brie pokroić na plasterki, a Lazur w kostkę. Jajka roztrzepać ze śmietanką, doprawić solą i pieprzem. Na podpieczonym cieście rozłożyć usmażone pieczarki oraz obydwa rodzaje serów i zalać masą śmietanowo-jajeczną. Wstawić do piekarnika, zmniejszyć temperaturę do 180 st.C i piec przez 20 minut. Upieczoną tartę po wyjęciu z piekarnika zostawić w formie na około 5-10 minut, następnie pokroić i od razu podawać. ﻿ 