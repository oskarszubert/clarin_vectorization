Właściwie to nie przepadam za parówkami prawie wcale nie pojawiają się na naszym stole. Ale kiedy zobaczyłam te bułeczki o bardzo oryginalnym kształcie postanowiłam spróbować. Efekt? Piekłam je już dwa razy :)Doskonałe na śniadanie lub kolację. Smakują zarówno na ciepło jak i zimno, można je posmarować keczupem, lub tak jak my jeszcze dodatkowo odrobiną majonezu. Jeśli nie zjecie wszystkich od razu, to bez problemu można je podgrzać w piekarniku następnego dnia.Składniki (na 8 bułek):- 200 ml letniego mleka- 2 łyżki cukru- 1 łyżka suszonych lub 18 g świeżych drożdży- 1 łyżeczka soli- 20 g (30 ml) oleju roślinnego- 300 g mąki pszennej- 8 cienkich parówek- 1 jajko + 1 łyżka mleka lub śmietany do posmarowania bułeczekZrobić zaczyn: w 100 ml letniego mleka rozpuścić drożdże, 1 łyżkę cukru i 1 łyżkę mąki. Przykryć i odstawić na około 20 minut w ciepłe miejsce.Mąkę przesiać, dodać sól, pozostałe letnie mleko, cukier i zaczyn. Wyrobić. Dodać olej i dobrze wyrobić - ciasto powinno być elastyczne i musi dobrze odchodzić od rąk. odstawić ciasto pod przykryciem w ciepłe miejsce na około 40 minut aż podwoi swoją objętość. Wyrośnięte ciasto podzielić na 8 części, każda po około 70 g. Każdą kulkę rozwałkować na owalny placuszek i położyć na nim obraną z osłonki parówkę. Złożyć jak pieróg i zalepić brzegi, szczelnie przyciskając parówkę do ciasta.Rozciąć w poprzek na 8 części, tylko w miejscu w którym jest parówka, zostawiając zlepione ciasto nierozcięte. Potem zacząć rozkładanie - dolny kawałeczek kładziemy na lewą stronę, następny na prawą i tak na przemian. Uzyskamy kształt a'la gąsieniczka. Piekarnik nagrzać do 220 st.C. Blachę wyłożyć papierem do pieczenia i ułożyć na niej bułeczki. Przykryć czystą ściereczką i odstawić na 15 minut w ciepłe miejsce do wyrośnięcia. Przed pieczeniem wierzch bułeczek posmarować jajkiem zmieszanym z mlekiem. Piec około 20 minut, do uzyskania złotego koloru.Przepis ze strony Moje Co Nieco. 