Kiedyś już upiekłam muffiny z rabarbarem. Teraz pokażę Wam inną wersję. Ze świeżym imbirem, który jak się okazało, świetnie się z rabarbarem komponuje. Nam, dorosłym bardzo smakowały, starszakowi niestety nie, a młodszy zjadał wszystko poza rabarbarem :)      Przepis z blogu Sto kolorów kuchni. Składniki (na 12 sztuk):  250 g mąki pszennej razowej 130 g cukru trzcinowego 2 łyżeczki proszku do pieczenia 1/2 łyżeczki sody 100 g rabarbaru 2 łyżeczki świeżo startego imbiru   150 ml mleka 1 jajko 90 ml oleju    W większej misce wymieszać mąkę, cukier, proszek do pieczenia i sodę. Dodać oczyszczony i pokrojony w niedużą kostkę rabarbar oraz świeżo starty imbir. Wymieszać. W drugim pojemniku roztrzepać jajko, mleko i olej. Wlać do miski z suchymi składnikami, wymieszać do połączenia składników. Ciasto nałożyć do formy wyłożonej papilotkami. Piec w piekarniku nagrzanym do 190 st.C przez około 20 minut. Po upieczeniu babeczki zostawić w formie przez 15 minut, potem wyjąć i ostudzić na kratce. ﻿ 