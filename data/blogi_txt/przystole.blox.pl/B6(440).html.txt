Przepis mam już od dawna, wycięłam go z jakiejś gazety jeszcze w czasach gdy sama nie gotowałam. Spodobało mi się zdjęcie, a składniki mnie zaciekawiły. No bo jak może smakować mięso w połączeniu z jabłkiem, mandarynkami i jeszcze winem do tego?Okazało się, że smakują wyśmienicie. Mąż i mama stwierdzili jednogłośnie że to najlepsze danie z kurczaka jakie do tej pory zrobiłam. I ja się z nimi zgadzam. Bezapelacyjnie.    Składniki (na 4 porcje): - 500 g filetów z kurczaka - 350 g pora - 1 łyżka mąki pszennej - 3 łyżeczki curry - 125 ml białego wytrawnego wina - 250 ml bulionu drobiowego (może być z kostki) - 125 ml śmietany kremówki - 1 jabłko - 3 mandarynki - 4 łyżki oleju - sól i pieprz   Mięso pokroić na kawałki, obsmażyć na oleju, przyprawić solą i pieprzem. Zdjąć z patelni. Pory oczyścić, umyć i pokroić w ukośne krążki. Podsmażyć je w tłuszczu pozostałym po mięsie, posypać mąką i curry.  Wino, bulion i śmietanę wymieszać. Razem z mięsem dodać do porów, przykryć i dusić razem przez 10 minut.  Jabłko obrać i pokroić w plastry. Mandarynki obrać i podzielić na cząstki. Dodać do mięsa z sosem i dusić razem jeszcze przez 5 minut.  Podawać z ryżem. 