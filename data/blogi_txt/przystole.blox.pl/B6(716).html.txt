Napisała do mnie pani Hanna, która prosiła o zamieszczenie informacji o Jej chorym synku Kubusiu oraz prośbę o pomoc w zbieraniu pieniędzy na rehabilitację chłopca. Oto co napisała:"Jakub urodził się 24.03.2005 r. z ciężką wadą wrodzoną serca -HLHS- niedorozwojem lewej komory (oznacza to, że żyje tylko z jedna komorą serca). Przeszedł dwie operacje- pierwszą gdy miał tydzień, drugą w wieku siedmiu miesięcy. Niestety w kilka dni po drugiej operacji doszło u Kuby do zatrzymania akcji serca i na skutek tego niedotlenienia mózgu.  Od tego czasu cierpi na porażenie czterokończynowe ( nie chodzi, sam nie siedzi, nie przewraca się na boki, nie bawi się rączkami), nie mówi, ma padaczkę, głęboki niedosłuch obustronny ( nosi aparaty słuchowe), miał również przez prawie dwa lata założoną rurkę tracheotomijną, przez którą oddychał; ma także podwichnięte stawy biodrowe.   Kuba potrzebuje intensywnej rehabilitacji, zarówno w domu jak i podczas turnusów rehabilitacyjnych, które są bardzo drogie i przekraczają moje możliwości finansowe ( jeden dwutygodniowy turnus to ok.4500 zł)." Więcej o Kubusiu możecie przeczytać na Jego blogu, na którym znajduje się  numer konta w Fundacji "Słoneczko" na który można wpłacać pieniądze na jego rehabilitację. Możecie też dołączyć się do akcji dla Kubusia na portalu DoMore. Stronę Kubusia można też znaleźć na Facebooku.W imieniu mamy Kuby i swoim proszę Was o wsparcie. 