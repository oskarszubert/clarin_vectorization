Delikatnie słone rogaliki, które bardziej słone będą, jeśli z wierzchu zamiast sezamem, posypiecie je gruboziarnistą solą morską. Ja takiej soli nie miałam, więc posypałam je sezamem. Nie są to miękkie rogaliki, raczej twarde i chrupiące. Dlatego będą dobrym dodatkiem do sałatki  lub kremowej zupy. Składniki (na 16 małych rogalików):  500 g mąki pszennej 1 żółtko 1/2 szklanki letniego mleka 1/2 szklanki letniej wody 1 łyżeczka soli 15 g świeżych drożdży 1 łyżeczka cukru 1-2 łyżek oleju do posmarowania ciasta przed zawinięciem   sól morska, kminek lub sezam do posypania 1 białko do posmarowania    Mąkę wsypać do miski, na środku zrobić dołek, wkruszyć do niego drożdże, posypać łyżeczką cukru, polać niewielką ilością letniego mleka i palcami wyrobić zaczyn. Miskę przykryć ściereczką i odstawić na 10 minut. Kiedy zaczyn podrośnie dodać sól oraz żółtko i zacząć miksowanie (lub wyrabianie ręczne). W czasie wyrabiania stopniowo dolewać letnie mleko i wodę. Wyrobić gładkie, elastyczne ciasto. Uformować je w kulę, pozostawić w misce i ponownie odstawić do wyrośnięcia na około godzinę lub do podwojenia objętości. ﻿Wyrośnięte ciasto podzielić na dwie części. Każdą część rozwałkować na okrągły placek, który następnie należy pokroić na 8 trójkątów. Trójkąty posmarować olejem i zwinąć w rogaliki (proste lub lekko zaokrąglone jak u mnie). Ułożyć je na blasze wyłożonej papierem lub matą do pieczenia, przykryć ściereczką i odstawić do wyrośnięcia na około 30 minut. Wyrośnięte rogaliki posmarować roztrzepanym białkiem i posypać gruboziarnistą solą, kminkiem lub sezamem. Piec w piekarniku nagrzanym do 180 st.C przez około 20-25 minut, do lekkiego zarumienienia.   Przepis z forum cincin. 