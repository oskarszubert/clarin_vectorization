Takie kluseczki można ugotować zarówno w zupie, jak i w wodzie (lub bulionie, jeśli akurat macie taki na stanie w swojej kuchni). Zazwyczaj gotuję je w zupie koperkowej, ale można też podać je dziecku w osobnej miseczce, żeby jadło samo. Kluseczki nadają się zarówno do nabierania łyżką, jak i nabijania na widelec, a nawet do jedzenia rękami. Wybór sposobu podania pozostawiam już Wam i Waszym pociechom. Można je zrobić z mięsa z kurczaka, ale też i z fileta z indyka. Trzeba jednak pamiętać, że te z mięsa indyczego będą się dłużej gotować i będą nieco twardsze i bardziej zbite. Te na zdjęciu poniżej są zrobione właśnie z filetu indyka.      Składniki:  1 filet z kurczaka 1 jajko 2 łyżeczki mąki ziemniaczanej szczypta soli posiekany drobno koperek (niekoniecznie)    Mięso opłukać, osuszyć, usunąć błonki i chrząstki. Pokroić na kawałki i zmielić (można w blenderze). Dodać roztrzepane jajko, mąkę, szczyptę soli oraz koperek. Dokładnie wymieszać na gładką masę (będzie nieco lepiąca) W garnku zagotować wodę (wywar, zupę). Dwie małe łyżeczki zanurzyć we wrzątku, jedną nabrać porcję mięsa i za pomocą drugiej uformować z masy łezkę. Kluskę włożyć do wrzącego płynu. Tak samo postąpić z resztą masy mięsnej. Gotować, od czasu do czasu mieszając, aż kluski wypłyną na wierzch, a potem jeszcze przez kilka minut, aż staną się wystarczająco miękkie. 