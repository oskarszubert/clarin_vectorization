Jest gorąco, jak na lato przystało, więc w naszym zamrażalniku są i lody. Nie powtarzam tych samych smaków, wolę wypróbowywać nowe, żeby znaleźć te ulubione. Wczoraj skończyliśmy jeść orzechowe, a dziś mam zamiar ukręcić nowe, tylko na konkretny smak trudno mi się zdecydować, tyle ich jeszcze do spróbowania jest :) Te lody dla mnie były odrobinę za słodkie, więc następnym razem zmniejszyłabym ilość cukru. Reszta rodziny jednak takich zastrzeżeń nie miała, im smakowały takie, jakie były.        Przepis z blogu Moje Wypieki, podaję z moimi zmianami.   Składniki (na 1 litr lodów):  1 szklanka (250 ml) mleka 3,2% 1 szklanka mleka 2% 2/3 szklanki cukru zwykłego 1 szklanka śmietanki kremówki 30% 1,5 łyżeczki ekstraktu z wanilii - przepis na domowy znajdziecie tutaj 1 szklanka orzechów włoskich (drobno posiekanych lub startych w maszynce na dużych oczkach jak u mnie) 1/2 łyżeczki cynamonu szczypta soli Obydwa rodzaje mleka wlać do garnka, wsypać cukier. Postawić na niedużym ogniu i podgrzewać cały czas mieszając, aż cukier się rozpuści (nie gotować). Ostudzić. Do zimnego mleka z cukrem dodać pozostałe składniki, dokładnie wymieszać. Ja dodatkowo schłodziłam masę w lodówce przez około 2 godziny.Wlać do włączonej maszynki do lodów i dalej postępować według jej instrukcji obsługi. Jeśli po określonym czasie masa nie będzie wystarczająco ścisła, przelać ją do pudełka, włożyć do zamrażalnika i mieszać co jakiś czas aż do uzyskania pożądanej konsystencji. 