W poprzednim przepisie na sok z aronii napisałam, żeby nie wyrzucać owoców po odcedzeniu soku. Dzisiaj napiszę, jak zrobić z nich przepyszną konfiturę. Jest bardzo dobra, smakuje zarówno na chlebie czy bułce, ale doskonale sprawdzi się też jako dodatek do ciast czy naleśników. Aronia jest miękka, a po goryczce charakterystycznej dla surowych owoców nie pozostał żaden ślad.         Przepis z blogu Cukiernicze kreacje Charlotte.   Składniki:  odcedzone owoce aronii pozostałe po gotowaniu soku 1 kg cukru skórka z 1 wyszorowanej i sparzonej cytryny drobno pokrojona 1 laska cynamonu 2 szklanki świeżo wyciśniętego soku z jabłek 4 winne jabłka starte na tarce o dużych oczkach 2 kieliszki rumu (można pominąć)  Owoce aronii umieścić w dużym garnku, dodać pozostałe składniki poza rumem.Doprowadzić do wrzenia,a potem gotować przez 30 minut, od czasu do czasu mieszając. Odstawić do ostudzenia i na kilka godzin, a najlepiej do następnego dnia. Nazajutrz znów zagotować i mieszając gotować przez około 20 minut (ja gotowałam 40 minut). Kiedy masa zgęstnieje dolać rum, dobrze wymieszać i gorącą nakładać do słoików. Dobrze zakręcić wieczka, słoiki postawić do góry dnem i zostawić tak do wystygnięcia. 