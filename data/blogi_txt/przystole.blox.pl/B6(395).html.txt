Do zrobienia pasty z suszonych pomidorów i fety nie zużyłam całej zawartości słoiczka. W lodówce miałam też filet z kurczaka i postanowiłam te dwa składniki połączyć, bo po zrobieniu tego dania wiedziałam, że bardzo dobre razem smakują. W ten sposób udało mi się odmienić zwykłe mielone i tym samym nasz niedzielny obiad.       Składniki (na 9 niedużych kotlecików):  350 g filetów z kurczaka 1 ząbek czosnku 1 jajko 3 łyżki bułki tartej 5 suszonych pomidorów sól i pieprz    Mięso opłukać, osuszyć i zmielić razem z czosnkiem. Dodać roztrzepane jajko, bułkę tartą i pokrojone dość drobno suszone pomidory. Wymieszać, doprawić do smaku solą i pieprzem. Z mięsnej masy uformować dziewięć kulek wielkości dużego orzecha włoskiego i każdą lekko rozpłaszczyć formując kotlecik. Na patelni rozgrzać 2-3 łyżki oleju w którym były pomidory, ułożyć kotleciki i smażyć z obu stron na złoty kolor. 