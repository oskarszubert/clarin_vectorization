Okazało się, że mój młodszy synek ma alergię na mleko krowie. Skoro nie mogę mu go podawać, muszę jakoś uzupełniać wapń w jego diecie. Na przykład takim pasztetem z czerwonej soczewicy, która go zawiera. Synek zjada go z dużym apetytem, co bardzo mnie cieszy :)Pasztet jest bardzo łatwy do przygotowania i stosunkowo szybki w po równaniu do pasztetu mięsnego. Podając go na kanapkach lepiej ukroić grubsze, ok. 5 mm plastry. Mąż i ja lubimy go jeść z dodatkiem pikantnych ogórków konserwowych. Zasmakował nam tak, że upiekłam go już kolejny raz, a wędlinę, którą kupiłam schowałam do zamrażalnika, bo wszyscy woleli kanapki z tym pasztetem.   Przepis znalazłam na blogu Kolorowa kuchnia, a w oryginale pochodzi z "Wysokich obcasów". Składniki (na keksówkę o wymiarach 25x12 cm):  1 szklanka czerwonej soczewicy (opakowanie 200 g) 3 goździki 1 łyżeczka soli 1 liść laurowy 2 ziarna ziela angielskiego 4 średnie marchewki 1 cebula 2 ząbki czosnku 1 mała ostra papryczka (u mnie konserwowa lub suszona) 1/2 łyżeczki kminu rzymskiego (zamieniłam na kminek mielony) 1/2 łyżeczki pieprzu syczuańskiego (opcjonalnie) 1/2 łyżki łagodnego curry szczypta mielonego imbiru 1/2 łyżeczki soli morskiej świeżo mielony czarny pieprz 3 jajka (roztrzepane) olej do smażenia (ok. 16 łyżek)  W garnku zagotować 2 szklanki wody. Wsypać opłukaną na sitku soczewicę, dodać goździki, liście laurowe, ziele angielskie i łyżeczkę soli. Gotować bez przykrycia od czasu do czasu mieszając, aż soczewica zacznie się rozpadać i powstanie gęsta papka (nie trwa to długo). Wyjąć przyprawy i przestudzić. Marchewki obrać, umyć i zetrzeć na tarce o małych oczkach. Cebulę i czosnek pokroić w drobną kostkę. Na głębokiej patelni rozgrzać 8 łyżek oleju, wsypać wymieszane w miseczce przyprawy (kmin lub kminek, pieprz syczuański, curry oraz imbir) i smażyć przez kilka sekund, aż uwolni się z nich aromat. Na patelnię wsypać cebulę z czosnkiem i drobno pokrojoną papryczką (pozbawioną nasion). Zeszklić. Dolać resztę oleju, wsypać tartą marchewkę i smażyć, mieszając, aż zmięknie (w razie potrzeby dodać jeszcze trochę oleju - marchewka powinna być wilgotna). Zdjąć z ognia i przestudzić. Na patelnię przełożyć soczewicę, wymieszać. Doprawić na pikantnie solą morską i pieprzem (ostry smak złagodnieje po dodaniu jajek). Dodać jajka i dobrze wymieszać. Masę przełożyć do keksówki wyłożonej papierem do pieczenia i kilkakrotnie stuknąć nią o blat, żeby pozbyć się pęcherzyków powietrza. Wstawić do piekarnika nagrzanego do 200 st. C i piec przez 50-60 minut (do momentu, kiedy wierzch pasztetu się zezłoci, a przy potrząśnięciu foremką masa nie będzie się ruszać).Ostudzić. Przechowywać w lodówce.       ﻿ 