Pierwszy raz wyszedł mi taki ładny marmurek w cieście. Chyba już nigdy nie wypróbuję innego przepisu na babkę marmurkową, bo zdaje się, że znalazłam ten jeden, idealny. Ciasto pięknie się prezentuje i zgodnie z nazwą jest lekkie i puszyste. Przepis z blogu Moje ekspresje kulinarne.   Składniki:  8 jajek 150 g cukru pudru 150 g cukru kryształu 100 g rozpuszczonej gorzkiej czekolady 5 łyżek mleka 1 łyżka ciemnego kakao ekstrakt waniliowy - przepis na domowy znajdziecie tutaj 230 g mąki pszennej 2 łyżeczki proszku do pieczenia 200 g masła w temperaturze pokojowej    Żółtka oddzielić od białek. Białka ubić na sztywną pianę ze szczyptą soli i wciąż ubijając stopniowo wsypywać cukier puder. Masło utrzeć ze zwykłym cukrem, ekstraktem z wanilii i żółtkami na gładką masę. Do utartego masła dodać 1/3 piany z białek i wymieszać łopatką lub drewnianą łyżką. Dodać resztę piany i wymieszać. Wlać mleko, i stopniowo dodawać mąkę przesianą z proszkiem do pieczenia i delikatnie wymieszać. Tak przygotowane ciasto podzielić na dwie części. Do jednej z nich dodać kakao oraz rozpuszczoną i przestudzoną czekoladę. Wymieszać łopatką. Do natłuszczonej i obsypanej mąką babkowej formy z kominkiem nakładać na przemian jasną i ciemną masę.   Formę wstawić do piekarnika nagrzanego do 170 st.C i piec przez około 55 minut. Po wyjęciu z piekarnika ciasto zostawić na jakiś czas w formie, wyjąć dopiero, kiedy będzie letnie. Zostawić do całkowitego ostygnięcia. ﻿ 