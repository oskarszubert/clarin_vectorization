Gozleme to popularne w Turcji płaskie chlebki, a może raczej placki z nadzieniem smażone na patelni i podawane na ciepło. Chociaż i na zimno są smaczne, to na ciepło smakują znacznie lepiej. Polecam zrobić jeszcze do nich jeszcze sos jogurtowo- czosnkowy i w nim maczać chlebek. Wtedy danie jest jeszcze lepsze. Placki przygotowuje się z ciasta drożdżowego, które podczas smażenia lekko wyrasta i robi się puszyste. Farsz ze szpinaku i fety uzyskuje ciekawy aromat dzięki dodatkowi kilku listków mięty.      Przepis z książki "Wypieki" Anneki Manning podaję z moimi zmianami.   Składniki (na 4 duże chlebki) na ciasto:  450 g (3 szklanki) mąki pszennej 42 g świeżych drożdży 1 łyżeczka cukru 125 ml (1/2 szklanki) letniej wody 1/2 łyżeczki soli 160 ml (2/3 szklanki) letniego mleka 1 łyżeczka oliwy do posmarowania miski  na nadzienie:  1 duża cebula, drobno posiekana 2 ząbki czosnku 1 łyżeczka mielonej słodkiej papryki 1/4 łyżeczki pieprzu cayenne 100 g świeżych liści szpinaku, grubo posiekanych 2 łyżki drobno posiekanej mięty 100 g sera ricotta 200 g fety, pokruszonej lub pokrojonej w kostkę Przygotowanie ciasta:mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru i zalać letnią wodą. Palcami wyrobić zaczyn. Miskę przykryć czystą ściereczką i odstawić na 10-15 minut. Kiedy zaczyn wyrośnie, dodać resztę składników i wyrobić gładkie, elastyczne ciasto. Uformować je w kulę i włożyć do posmarowanej oliwą miski. Przykryć i odstawić w cieple miejsce na około 30 minut do wyrośnięcia. W tym czasie przygotować nadzienie:na sporej patelni rozgrzać oliwę, dorzucić cebulę i smażyć przez około 5 minut, nie dopuszczając do zrumienienia. Następnie dodać posiekany drobno czosnek, paprykę w proszku oraz pieprz cayenne i smażyć wszystko przez minutę, od czasu do czasu mieszając. Dodać szpinak i smażyć dalej, aż listki stracą jędrność. Wtedy farsz przełożyć do miski, dodać posiekaną miętę i wymieszać. Ostudzić. W oddzielnej misce połączyć ricottę i fetę. Wyrośnięte ciasto podzielić na cztery równe części. Każdą rozwałkować na prostokąt o wymiarach około 20x34 cm, mniej więcej grubości 3 mm. Na połowie każdego prostokąta rozłożyć nadzienie szpinakowe, zachowując centymetrową odległość od brzegu ciasta, posypać serami. Następnie przykryć drugą połową ciasta i zlepić brzegi. Dużą patelnie mocno rozgrzać, posmarować niewielką ilością oliwy, kłaść po jednym placku i smazyć po około 2-3 minuty z każdej strony na rumiano. Usmażone gozleme przełożyć na talerz, odczekać kilka minut i przekroić. Od razu podawać. Z sosem czosnkowym lub sokiem z cytryny. 