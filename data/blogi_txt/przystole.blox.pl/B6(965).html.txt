Gęsta, pikantna i sycąca propozycja na jesień i zimę. Z podanych proporcji otrzymałam duży garnek zupy (największy jaki mam) i wystarczyło na obiad dla naszej czteroosobowej rodziny na dwa dni. Najlepiej smakowała mi podana ze świeżą bułką posmarowaną zimnym masłem. Za drugim razem zmniejszyłam ilość bulionu, bo z dwoma litrami płynu zupa była jednak za rzadka, wolałam, żeby była bardziej gulaszowa, a więc i gęstsza. Podaję proporcje w wersji poprawionej przeze mnie. Przepis pochodzi z blogu Warsztat Smaku.      Składniki:  1 kg mięsa wieprzowego (pół na pół karkówka i łopatka) 2 duże cebule 2 łyżki smalcu (polecam nie zamieniać na inny tłuszcz) 5 ząbków czosnku 2 łyżki słodkiej papryki w proszku 3 czerwone papryki puszka pomidorów krojonych (400 g) 1,5 l bulionu warzywnego 2 liście laurowe 2 średnie marchewki 3 suszone grzybki (wcześniej namoczone, wodę z moczenia zachować i dolać do zupy) 4 ziemniaki majeranek sól i pieprz    W dużym garnku rozgrzać smalec. Dorzucić posiekaną cebulę i mieszając podsmażyć. Mięso pokroić w niedużą kostkę i dodać do cebuli. Dodać posiekany lub przeciśnięty przez praskę czosnek oraz paprykę w proszku i mieszając smażyć przez około 3 minuty. Dodać pomidory i gotować przez chwilę. Następnie dolać bulion oraz wodę z suszonych grzybów, dodać liście laurowe, pokrojoną w kostkę paprykę i drobno pokrojone grzyby, oraz pokrojoną w plasterki marchewkę. Garnek przykryć i gotować na wolnym ogniu, aż mięso zmięknie. Na około 30 minut przed końcem gotowania dodać pokrojone w kostkę ziemniaki i majeranek. Doprawić do smaku solą i pieprzem. 