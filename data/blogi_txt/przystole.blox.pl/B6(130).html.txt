W naszym domu nuggetsy nazywane są przez wszystkich bez wyjątku "kurczaczkami". Kiedy starszy synek ma na nie ochotę, przychodzi i pyta: "mamo, zrobisz kurczaczki i frytki?". No to robię, bo wolę sama je przygotować, niż kupić. Chyba udało mi się znaleźć przepis idealny, chociaż jeszcze jeden sposób na ich przygotowanie czeka w kolejce na wypróbowanie. Na razie podaję przepis na nasz ostatni hit. Wiem, że jest gorąco i stać przy patelni się nie chce, ale takie kotleciki podane z sałatką zamiast frytek będą stanowiły przyjemny letni obiad. Przepis znalazłam na blogu Tak sobie pichcę...Podwoiłam ilość składników i zamiast nachos, których nie udało mi się kupić, do panierki dodałam chipsy paprykowe. Podaję więc przepis z moimi zmianami.   Składniki (dla 3-4 osób):  podwójny filet z piersi kurczaka 4 ząbki czosnku 2 łyżeczki soku z cytryny szczypta soli 2 jajka panierka  na panierkę:  1 szklanka mąki pszennej 4 garści nachos (u mnie chipsy paprykowe) 1 łyżka słodkiej papryki 1 łyżka curry    Mięso umyć, osuszyć, pokroić w paski (ja dodatkowo lekko je rozbiłam), przełożyć do miski. Dodać przeciśnięty przez praskę czosnek, sok z cytryny i sól. Wymieszać, tak, żeby mięso było obtoczone w marynacie. Miskę przykryć i wstawić do lodówki na około 20 minut. W tym czasie przygotować panierkę:wszystkie składniki zmielić blenderem tak, żeby powstała mączka.   Mięso wyjąć z lodówki, maczać w lekko ubitych jajkach, a następnie obtoczyć w panierce.Smażyć w głębokim oleju na złoty kolor przez około 3-4 minuty z każdej strony. Wyjąć i odsączyć z tłuszczu na papierowym ręczniku. ﻿ 