Jeśli lubicie potrawy z mielonego mięsa, ta też na pewno będzie Wam smakować. Wprawdzie jej przygotowanie zajmuje więcej czasu niż ugotowanie ziemniaków i usmażenie pulpetów, bo trzeba je jeszcze potem razem zapiec, ale warto ten czas poświęcić. Nam bardzo smakowało, a starszy synek był wprost zachwycony! Przepis z magazynu "Sól i pieprz" nr 6/2011, podaję z moimi zmianami.   Składniki:  500 g małych, młodych ziemniaków 1 cebula 600 g mielonego mięsa (u mnie łopatka) 4 jajka 50 g bułki tartej 2 łyżki oleju 125 g pomidorków koktajlowych pęczek szczypiorku 150 g kwaśnej śmietany 18% 150 g kwaśnej śmietany 12% 50 g śmietanki kremówki słodka mielona papryka sól i pieprz 100 g tartego żółtego sera (goudy)    Ziemniaki umyć, ugotować w mundurkach. Ostudzić, obrać, przekroić na połówki (bardzo małe zostawić w całości).Cebulę drobno posiekać, wymieszać z 1 roztrzepanym jajkiem, mięsem i bułką tartą. Doprawić solą i pieprzem. Uformować 24 nieduże pulpety. Usmażyć na rozgrzanym oleju. Piekarnik rozgrzać do 180 st.C (z termoobiegiem do 160 st.C). W natłuszczonej formie o wymiarach 24x30 cm ułożyć ziemniaki i pulpety. Posypać pokrojonymi w połówki pomidorkami koktajlowymi. Wszystkie rodzaje śmietany wymieszać z pozostałymi trzema jajkami i posiekanym szczypiorkiem. Doprawić do smaku solą, pieprzem i papryką. Tak przygotowanym sosem polać przygotowane w formie składniki, posypać tartym serem. Zapiekać przez około 35 minut. 