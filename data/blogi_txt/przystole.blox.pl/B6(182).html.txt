Ciasto wpisujące się w klimat świąteczny dzięki zawartości całego mnóstwa bakalii, ale i na sylwestrową noc będzie pasowało, bo bakalie, które są w kremie zostały nasączone szklanką rumu. Jest to więc ciasto tylko dla dorosłych, bo alkohol jest dobrze wyczuwalny. Należy pamiętać, że przygotowanie tego ciasta trzeba zacząć dwa dni przed planowanym podaniem, bo bakalie muszą się moczyć w rumie przez całą noc, a ciasto smakuje najlepiej i lepiej się kroi również po nocy spędzonej w lodówce. W dniu podania należy wyjąć je z lodówki ok. 15 minut wcześniej, żeby masa bakaliowa i polewa nieco zmiękły, co ułatwia krojenie. Przepis z blogu Słodka pasja. Składniki (na formę o wymiarach 25x41 cm - mierzone od góry) na ciasto orzechowe:  6 jajek (oddzielnie białka i żółtka) 6 łyżek cukru pudru 250 g zmielonych orzechów (laskowych i włoskich) 3 łyżki kaszy manny 1 łyżeczka proszku do pieczenia  na ciasto kokosowe:  4 białka 200 g cukru pudru 1 łyżka mąki ziemniaczanej 150 g wiórków kokosowych sok wyciśnięty z 1 cytryny  na krem bakaliowy:  2 kostki masła (po 200 g) 1 puszka masy krówkowej 150 g orzechów włoskich grubo posiekanych 150 g rodzynek 150 g płatków migdałowych 1 szklanka jasnego rumu  na polewę czekoladową:  1,5 tabliczki gorzkiej czekolady 3-4 łyżki kwaśnej śmietany 18%   złota posypka    Dzień przed pieczeniem ciasta należy włożyć do miski bakalie przeznaczone do kremu (orzechy, rodzynki i płatki migdałowe) i zalać je szklanką rumu. Przykryć i odstawić na noc.   Przygotowanie ciasta orzechowego:białka ubić na sztywną pianę ze szczyptą soli, następnie zmniejszyć obroty miksera i dodać po łyżce cukier, a potem po jednym żółtku. Wyłączyć mikser. Do ubitej piany dodać zmielone orzechy, kaszę i proszek do pieczenia. Wymieszać łopatką lub drewnianą łyżką. Formę wyłożyć papierem do pieczenia i natłuścić. Wyłożyć ciasto, wyrównać wierzch. Wstawić do piekarnika nagrzanego do 170 st.C i piec przez 20-25 minut.   Przygotowanie ciasta kokosowego:białka ubić na sztywną pianę ze szczyptą soli, zmniejszyć obroty miksera i stopniowo dodawać cukier. Wyłączyć mikser i do ubitej piany dodać wiórki kokosowe, mąkę ziemniaczaną i sok z cytryny. Wymieszać łopatką lub drewnianą łyżką. Tą samą formę w której piekło się ciasto orzechowe wyłożyć papierem do pieczenia, natłuścić i nałożyć ciasto. Wyrównać wierzch. Piec w piekarniku nagrzanym do 180 st.C przez około 20 minut.   Przygotowanie kremu bakaliowego:bakalie odsączyć na sitku, otrzymany płyn zostawić do nasączenia ciasta. Miękkie masło utrzeć na puch i nie przerywając ucierania dodawać po łyżce masę krówkową.Do tak przygotowanej masy dodać bakalie. Wymieszać.   Przygotowanie ciasta:rum pozostały z namaczania bakalii wymieszać z kieliszkiem wody, nasączyć orzechowe ciasto. Rozsmarować na nim masę bakaliową i przykryć ciastem kokosowym. Wierzch posmarować polewą otrzymaną z czekolady roztopionej ze śmietaną (czekoladę połamać na kawałki, umieścić w garnku razem ze śmietaną i podgrzewać na małym ogniu mieszając, aż do uzyskania gładkiej błyszczącej polewy). Udekorować złotą posypką.   Całość włożyć do lodówki i schłodzić (najlepiej przez całą noc).        ﻿ 