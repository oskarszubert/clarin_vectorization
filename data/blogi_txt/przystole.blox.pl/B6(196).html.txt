Tydzień temu na weekend przyjechała do nas moja siostra. Przywiozła ze sobą ciasto z wiśniami z syropu. Takie zwykłe, ucierane, ale pyszne. W zeszłym tygodniu od sąsiadki dostałam śliwki i pomyślałam, żeby upiec z nimi to właśnie ciasto. Zadzwoniłam do siostry z prośbą o przepis, a ona na to: "chodzi Ci o to ciasto, które zawsze się udaje?". Bo to ciasto właśnie takie jest. Zawsze się uda. Nawet jeśli zapomnicie dodać żółtek, ale przypomnicie sobie o tym przed włożeniem ciasta do pieca, więc wyjmiecie je z formy i jeszcze raz zmiksujecie ;) Mnie się coś takiego przydarzyło i jak widać, ciasto się udało, pięknie wyrosło i jest puszyste. Co prawda nie jest takie jasne jak miało być, bo kawałki czekolady podczas wmiksowywania żółtek nieco się rozpuściły, ale dzięki temu ciasto jest bardziej moje.Zresztą dodatek czekolady to też był mój pomysł, bo tak mi jakoś do śliwek pasuje, chociaż za suszonymi śliwkami w czekoladzie nie przepadam :)Polecam też przepis na drożdżówkę ze śliwkami i czekoladą.      Składniki:  2 szklanki mąki pszennej 2-2,5 łyżeczki proszku do pieczenia 1 szklanka cukru pudru 4 jajka (oddzielnie białka i żółtka) 250 g masła lub margaryny (roztopionego i lekko ostudzonego) ok. 400 g niedużych śliwek bez pestek 100 g gorzkiej czekolady    Z białek ze szczyptą soli ubić sztywną pianę, nie przerywając ubijania stopniowo wsypywać cukier, a potem dodawać po jednym żółtku. Następnie powoli wsypywać mąkę, a na końcu, wciąż miksując powoli wlewać roztopione masło lub margarynę. Wsypać pokrojoną niezbyt drobno czekoladę i wymieszać łyżką. Ciasto przełożyć do formy o wymiarach 28x22 cm (lub tortownicy o średnicy 24 cm). Na wierzchu ułożyć połówki śliwek. Formę z ciastem włożyć do piekarnika nagrzanego do 180 st.C i piec przez około 50 minut. 