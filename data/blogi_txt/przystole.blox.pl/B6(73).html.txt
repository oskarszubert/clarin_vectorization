Od czasu, kiedy pierwszy raz upiekłam te bułki, ani razu nie kupiłam gotowego pieczywa. Są tak szybkie i proste do zrobienia. Kombinuję z rodzajami mąki i proporcjami, a i tak zawsze się udają. Drożdżówki też wolę upiec niż kupić. Na przykład takie buchty. Tym razem do środka włożyłam nutellę, ale mogą też być powidła. Bułki są leciutkie, miękkie i puszyste. Doskonałe. Przepis z blogu Moje wypieki podaję z moimi zmianami. Składniki: 500 g mąki pszennej 20 g świeżych drożdży 270-300 ml mleka 60 g masła, roztopionego i ostudzonego 1 małe jajko w temperaturze pokojowej 2,5 łyżki cukru 1/4 łyżeczki soli nutella (około pół małego słoiczka) na nadzienie 2 łyżki roztopionego masła do posmarowania    Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól, stopione masło, roztrzepane jajko oraz pozostałe letnie mleko i cukier. Wyrobić na gładkie, nie lepiące się do rąk ciasto. Uformować je w kulę i położyć w misce. Ponownie przykryć ściereczką i odstawić w ciepłe miejsce do wyrośnięcia na około 1 godzinę.﻿﻿ Po tym czasie ciasto jeszcze raz krótko wyrobić i podzielić na 50-55 gramowe części. Z każdej uformować kulkę, rozpłaszczyć w dłoni, na środek nałożyć łyżeczkę nutelli i skleić. Tak przygotowane kulki ciasta układać w tortownicy o średnicy 24 cm wyłożonej papierem do pieczenia tak, by się stykały. Formę przykryć ściereczką i odstawić w ciepłe miejsce do podwojenia objętości. Przed samym pieczeniem bułki posmarować delikatnie stopionym i przestudzonym masłem. Piec w piekarniku nagrzanym do 180 st.C przez około 25-27 minut. ﻿﻿ 