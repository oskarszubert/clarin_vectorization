Co roku w naszym ogródku wczesną wiosną wyrasta czosnek niedźwiedzi. Co roku obiecywałam sobie, że będę go wykorzystywać w nowych przepisach. I co roku nic z tego nie wychodziło, a czosnek najczęściej lądował po prostu posiekany razem ze szczypiorkiem i rzeżuchą na kanapkach z sałatą i pomidorem. W tym roku postanowiłam sobie, że mu nie odpuszczę. Oto pierwszy przepis z czosnkiem niedźwiedzim. Kolejne już się szykują. Drożdżowe ślimaczki z zielonym farszem rewelacyjnie wyglądają, a smakują tak, że ach!A jaki cudowny zapach roznosił się w kuchni kiedy się piekły...Chciałam, żeby bułeczki były rumiane i trzymałam je w piekarniku przez 30 minut (mam piekarnik gazowy z grzejący tylko od dołu) i były jednak trochę zbyt chrupiące. Ale dzięki temu, że takie były, sprawdziły się doskonale jako przekąska do piwa. Żeby uzyskać miękkie bułeczki proponuję piec je przez około 20-25 minut.      Przepis z blogu Kucharnia podaję z moimi zmianami.   Składniki (na 12 sztuk) ciasto:  1,5 szklanki (o poj. 250 ml) mąki pszennej 20 g świeżych drożdży 1 łyżka cukru 0,5 szklanki ciepłej wody 1 łyżeczka soli 1 łyżeczka oliwy + 1 łyżeczka do posmarowania miski  nadzienie:  5 łyżek masła w temperaturze pokojowej spora garść posiekanego czosnku niedźwiedziego (pokroiłam 12 liści) ząbek czosnku przeciśnięty przez praskę lub drobno posiekany sól do smaku    Mąkę wsypać do miski, na środku zrobić wgłębienie, wkruszyć do niego drożdże. Posypać cukrem i polać niewielką ilością wody. Rozetrzeć palcami. Dodać pozostałe składniki i zagnieść gładkie, elastyczne ciasto (użyłam miksera). Ciasto wyjąć z miski, wlać łyżeczkę oliwy, posmarować wnętrze miski i ponownie włożyć do niej ciasto. Miskę przykryć ściereczką i odstawić w ciepłe miejsce do czasu, aż ciasto podwoi swoją objętość (na ok. 45-60 minut). W czasie, kiedy ciasto wyrasta przygotować nadzienie:masło rozetrzeć z posiekanym czosnkiem niedźwiedzim, ząbkiem czosnku i solą.   Wyrośnięte ciasto przełożyć na posypany mąką blat i rozwałkować na prostokąt o wymiarach około 30x25 cm. Rozsmarować na nim przygotowane nadzienie i zwinąć jak roladę. Ostrym nożem pokroić na 12 równych części. Ruloniku ułożyć w formie do pieczenia muffin przecięciem do góry. Formę przykryć ściereczką i odstawić do wyrośnięcia na ok. 30-45 minut. Formę z wyrośniętymi ślimaczkami wstawić do piekarnika nagrzanego do 180 st.C i piec przez 20-30 minut (w zależności od tego, jak chrupiące mają być gotowe bułeczki), do zarumienienia. Dobrze smakują zarówno na ciepło, jak i na zimno. ﻿ 