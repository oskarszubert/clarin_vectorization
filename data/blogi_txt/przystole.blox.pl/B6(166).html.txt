Sezon na rabarbar w naszym ogródku już się zaczął ;) Obowiązkowo zadebiutował na naszym stole na cieście drożdżowym. Do tej pory wykorzystywałam ten przepis, ale w tym roku postanowiłam spróbować czegoś nowego. I w ten sposób powstało to ciasto. Okazało się, że rabarbar doskonale komponuje się z kruszonką i migdałami.       Składniki ciasto:  20 g drożdży świeżych 70 g cukru 100 ml letniego mleka 450 g mąki pszennej 80 g roztopionego i ostudzonego masła 3 jajka ok. 1 kg rabarbaru kruszonka:  50 g drobnego cukru 50 g masła 2 łyżeczki cukru z prawdziwą wanilią 120 g mąki pszennej 1 żółtko 1 łyżeczka proszku do pieczenia 50 g płatków migdałowych do posypania Mąkę wsypać do miski, na środku zrobić wgłębienie, wkruszyć drożdże. Posypać łyżeczką cukru, polać taką ilością letniego mleka, żeby dało się palcami zarobić zaczyn. Przykryć czystą ściereczką i odstawić w ciepłe miejsce na ok. 15 minut, aż zaczyn zacznie pracować.﻿ Następnie dodać pozostałe składniki i wyrobić gładkie, elastyczne i odstające od ręki ciasto. Miskę z ciastem przykryć ściereczką i odstawić w ciepłe miejsce na ok 50 minut lub do podwojenia objętości.   Rabarbar oczyścić i pokroić. Z mąki, masła, cukru, cukru waniliowego, żółtka i proszku do pieczenia zagnieść kruszonkę. Wyrośnięte ciasto rozwałkować i przełożyć do prostokątnej formy o wymiarach 25x36 cm, brzegi ciasta wyciągając nieco w górę. Rozłożyć rabarbar i ponownie odstawić pod przykryciem jeszcze na około 30 minut. Następnie posypać kruszonką i płatkami migdałowymi. Formę z ciastem wstawić do piekarnika nagrzanego do 180 st.C i piec przez 45-50 minut. 