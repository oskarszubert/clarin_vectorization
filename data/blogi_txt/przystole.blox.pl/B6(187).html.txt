Czerwone porzeczki (czarne zresztą też) zerwane prosto z krzaczka wcale mi nie smakują. W cieście to co innego :) Dlatego kiedy zobaczyłam ten przepis w gazecie od razu musiałam go sobie odpisać. To ciasto będzie mi się zawsze kojarzyć z naszym Bałtykiem, bo przywiozłam go właśnie z nad morza :) Nie pamiętam w jakiej gazecie go znalazłam.  Składniki: na ciasto - 3 żółtka - 2/3 szklanki cukru pudru - 1 cukier wanilinowy - 1 i 1/2 szklanki mąki pszennej - 3 łyżki mąki ziemniaczanej - 3 czubate łyżki masła - 5 łyżek mleka - 2 płaskie łyżeczki proszku do pieczenia - 75 dag czerwonych porzeczek na bezę - 3 białka - szczypta soli - 2 łyżki soku z cytryny - 1 czubata szklanka cukru kryształu (25 dag) Żółtka utrzeć z cukrem i cukrem wanilinowym. Stopniowo dosypywać obydwa rodzaje mąki wymieszane z proszkiem do pieczenia. Dolać stopione i ostudzone masło. Na końcu dolać mleko i jeszcze raz zmiksować. Ciasto wyłożyć do natłuszczonej i posypanej bułką tartą formy (ja nakładałam natłuszczonymi rękami, bo łyżką się nie dało). Włożyć do piekarnika nagrzanego do 180ºC i piec 15 minut. Schłodzone białka wymieszać z sokiem z cytryny i solą, ubić na sztywno. Nadal miksując, stopniowo wsypywać cukier. Gdy piana będzie gęsta i szklista wymieszać ją z umytymi i osuszonymi porzeczkami. Ciasto wyjąć z piekarnika, rozsmarować na nim masę porzeczkową. Ponownie wstawić do piekarnika i piec jeszcze ok. 20 minut aż beza się zarumieni. U mnie trwało to dłuzej niż te 20 minut.    Ciasto było przepyszne, następnym razem chyba dam mniej porzeczek, może wtedy ta górna warstwa będzie trochę wyższa. 