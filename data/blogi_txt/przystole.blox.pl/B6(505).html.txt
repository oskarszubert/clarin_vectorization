Bułeczki na dwa kęsy, albo jeden duży ;)Mięciutkie i aromatyczne dzięki dodanemu do ciasta czosnkowi i ziołom. Można je zjeść z samym masłem, bo wielu dodatków nie potrzebują, lub zapiec krótko w piekarniku z żółtym serem.      Przepis z książki "Drożdżowe bułeczki i rogaliki" Zbigniewa Prokopczuka. Składniki (na 8 bułeczek):  250 g mąki pszennej 15 g świeżych drożdży 100 ml letniego mleka 3-4 ząbki czosnku 1 łyżka oliwy 1 łyżeczka płynnego miodu 1/2 łyżeczki soli po 1/3 łyżeczki suszonej bazylii i oregano    Mąkę wsypać do miski, na środku zrobić wgłębienie, wkruszyć do niego drożdże, polać miodem oraz niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿﻿ Po tym czasie zacząć wyrabianie ciasta, dodając sól, oliwę, przeciśnięty przez praskę czosnek, zioła oraz pozostałe letnie mleko. Wyrobić na gładkie, nie lepiące się do rąk ciasto. Miskę ponownie przykryć ściereczką i odstawić w ciepłe miejsce do wyrośnięcia na około 1 godzinę.Wyrośnięte ciasto jeszcze raz wyrobić, podzielić na 8 równych części. Z każdej uformować okrągłą bułeczkę i ułożyć na wyłożonej papierem do pieczenia lub matą silikonową blasze.Przykryć i odstawić w ciepłe miejsce jeszcze na 30 minut.Piec w piekarniku nagrzanym do 180 st.C przez 10-15 minut.   ﻿ 