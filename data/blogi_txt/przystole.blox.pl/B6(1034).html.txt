Kiedy mój mąż leżał w szpitalu ugotowałam sobie taką właśnie babską zupę. W końcu chłopa w domu nie było ;-)Przepis spisałam kilka lat temu w trakcie oglądania "Podróży kulinarnych Roberta Makłowicza" które to kiedyś namiętnie i systematycznie śledziłam, a nawet nagrywałam. Do dzisiaj zresztą lubię oglądać programy pana Roberta, chociaż już nie notuję przepisów tak skrzętnie jak kiedyś. Odcinek z tą zupą nosił tytuł "Francuski smak".Zupa jest pyszna, a do tego niskokaloryczna i chyba stąd wzięła się jej nazwa. Polecam ją nie tylko kobietom, bo mój synek zajadał się nią na równi ze mną, a on w końcu jest jeszcze co prawda małym,  ale  mężczyzną :-)Składniki:- 25 dag ziemniaków- 3 pory- 2 łyżki masła- 1/2 szklanki mleka- 1 litr wody- mielona gałka muszkatołowa- sól, biały pieprz- 1/2 czerstwej bagietkiPory pokroić w krążki, wrzucić na rozgrzaną w garnku 1 łyżkę masła, podsmażyć. Następnie podlać odrobiną wody i dusić około 5 minut.Potem do garnka wrzucić pokrojone w talarki ziemniaki, gałkę, pieprz i sól. Wlać mleko i resztę wody, gotować około pół godziny, aż ziemniaki będą ugotowane.Na patelni rozgrzać pozostałe masło i usmażyć na nim pokrojoną w kromki bagietkę (ja zrobiłam grzanki serowe zapiekając kromki bagietki posmarowane masłem i posypane tartym serem żółtym w piekarniku). Podawać z zupą. 