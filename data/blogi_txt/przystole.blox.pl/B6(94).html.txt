Dziś Światowy Dzień Chleba. Ponieważ od pieczenia jednego dużego chleba wolę robić mniejsze formy, czyli bułki, a do zakwasu jeszcze nie podeszłam, dzisiaj świętuję bułką paryską (czy też weką, jak się u nas ją nazywa). To taka forma pośrednia między chlebem a małymi bułkami. Dodatek płatków owsianych sprawia, że takie pieczywo dostarcza nam nieco dobroczynnego błonnika. Dlatego jest doskonałe na śniadanie.      Przepis z książki "Chleby, bułki, bułeczki" wyd. Świat Książki podaję z małymi zmianami.   Składniki (na 3 sztuki):  800 g mąki pszennej (w oryginale 750 g) 40 g świeżych drożdży 1 łyżeczka cukru 500 ml ciepłego mleka 250 g płatków owsianych 20 g soli 60 g masła (stopionego i przestudzonego) 1 jajko (roztrzepane)  Do dużej miski wsypać mąkę, na środku zrobić wgłębienie. Wkruszyć do niego drożdże, posypać cukrem i zalać mlekiem. Palcami wyrobić zaczyn wykorzystując około 2/3 mąki. Tak przygotowany rozczyn posypać płatkami owsianymi i posolić. Przykryć czystą ściereczką i odstawić w ciepłe miejsce na 30 minut. Po tym czasie rozczyn dobrze wyrobić z jajkiem i masłem. Ponownie przykryć i odstawić na kolejne 30 minut. Wyrośnięte ciasto uderzyć pięścią, żeby usunąć powietrze i podzielić na trzy części. Z każdej uformować podłużną bułkę. Ułożyć je na blasze wyłożonej papierem lub matą do pieczenia. Każdą bułkę naciąć kilka razy na ukos. Bułki przykryć i odstawić na 15-20 minut do napuszenia. Przed wstawieniem do piekarnika ciasto skropić letnią wodą. Piec przez 20-25 minut w piekarniku nagrzanym do temperatury 220 st.C. ﻿ 