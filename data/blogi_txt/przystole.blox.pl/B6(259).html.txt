Zapraszam do marcowej edycji Weekendowej Cukierni :)   Nie będzie kilku przepisów do wyboru, będzie jeden - na słodkie, drożdżowe bułeczki z rodzynkami. Bułeczki z zieloną pistacjową posypką, w sam raz na czas   kiedy wszystko co zielone budzi się do życia. Takie bułeczki można zjeść   z herbatą lub kawą w domu, ale można też zabrać je na wiosenną   wycieczkę lub spacer jako słodką przekąskę.   Polecam i serdecznie zapraszam do wspólnego pieczenia!   Przepis pochodzi z gazetki "Ciasta i desery" nr 2/2009. Składniki (na około 15   bułeczek) ciasto:  - 500 g mąki pszennej  - 50 g świeżych drożdży  - 40 g cukru pudru- szczypta soli  - 250 ml letniego mleka  - 100 g rozpuszczonego masła  - 2 jajka  nadzienie:  - 50 g rozpuszczonego masła  - 100 g masy marcepanowej  - 1 jajko  - 1 łyżka ciepłego mleka  - szczypta cynamonu  - 50 g brązowego cukru  - 100 g rodzynek  - 100 g posiekanych migdałów  - 1 żółtko do posmarowania  - 1 łyżka wody  do dekoracji:  - 80 g cukru pudru  - 3-4 łyżki soku z cytryny  - 20 g posiekanych niesolonych pistacji    Wsypać do miski mąkę, na środku zrobić dołek i wkruszyć do niego   drożdże. Posypać je łyżeczką cukru i wlać trochę letniego mleka.   Rozetrzeć palcami drożdże z mlekiem i cukrem, miskę przykryć i odstawić   na chwilę w ciepłe miejsce żeby zaczyn "ruszył".   Następnie dodać sól, pozostały cukier, rozkłócone jajka, wlać masło i letnie  mleko. Wyrobić gładkie ciasto (w razie potrzeby dosypać około 50 g   mąki). Przykryć czystą ściereczką i odstawić w ciepłe miejsce aż ciasto mniej więcej podwoi swoją objętość.    Wyrośnięte ciasto rozwałkować na oprószonej mąką stolnicy na prostokąt o wymiarach 40x50 cm. Posmarować płynnym masłem.  Przygotować nadzienie: marcepan pokroić na kawałki, utrzeć z jajkiem i mlekiem na kremową masę i równomiernie rozsmarować na cieście. Cynamon   wymieszać z cukrem i posypać krem. Sam wierzch posypać rodzynkami i   posiekanymi migdałami.   Zagiąć do środka krótsze krawędzie ciasta o szerokości ok. 2 cm i   zaczynając od jednego z dłuższych boków, całość zwinąć w rulon.   Roladę pokroić w plasterki grubości 2-3 cm i przenieść je na wyłożoną   papierem do pieczenia blachę. Odstawić do wyrośnięcia.   Żółtko roztrzepać widelcem z łyżką zimnej wody i opędzlować równomiernie   wyrośnięte ślimaczki.   Wstawić do nagrzanego do 180 st.C piekarnika i piec przez 25-30 minut.   Zimne bułeczki polać lukrem przygotowanym z cukru pudru utartego z   sokiem z cytryny. Natychmiast posypać siekanymi pistacjami i zostawić do zastygnięcia. 