Lubię Węgry i węgierską kuchnię. Dwa razy byłam tam na koloniach w miasteczku Göd i bardzo miło wspominam codzienne wycieczki na baseny zbudowane na gorących źródłach termalnych i opalanie nad Dunajem. Z jedzenia najbardziej zapamiętałam gotowane kolby kukurydzy podawane do obiadu :) Kuchnia węgierska kojarzy mi się przede wszystkim z gulaszem, papryką, salami i wszystkim co pikantne. Dzisiaj jednak zaproponuję Wam coś zupełnie innego, czyli knedle serowe. Proste, łatwe do zrobienia i przede wszystkim bardzo smaczne. W sam raz na piątkowy obiad. Składniki (na 3-4 porcje)- 80 dag suchego twarogu (użyłam półtłustego)- 8 dag masła- 3 jajka- 10 dag kaszy manny- 3 dag mąki pszennej- sól- kwaśna śmietana 18% do polania i cukier kryształ do posypaniaTwaróg zemleć i dobrze utrzeć dodając miękkie masło, jajka, mannę, mąkę oraz sól (ucierałam krótko mikserem tak, żeby w ser dobrze wmieszać jajka, a potem wyrabiałam już ręcznie). Formować nieduże knedle i wkładać na osolony wrzątek. Gotować aż knedle wypłyną do góry i jeszcze chwilkę.Podawać gorące, polane śmietaną i posypane cukrem. Można też polać je bułką tartą zrumienioną na maśle i również posypać cukrem. 