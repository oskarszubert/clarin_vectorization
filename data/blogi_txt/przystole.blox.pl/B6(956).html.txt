Czy Wam też wafle przekładane masą czekoladową kojarzą się z dzieciństwem?Odpowiedź pewnie zależy od tego, ile macie lat ;) Moje pokolenie wie, że kiedy byliśmy mali, w sklepach nie było takiego wyboru jak teraz. Ba! Nie było żadnego wyboru, więc mamy miały swoje sposoby, by zaspokoić chęć na słodycze u swoich dzieci. Dlatego bardzo znanym sposobem były suche wafle przełożone kremem z kakao i mleka w proszku - tego w niebieskim opakowaniu. Teraz mamy znacznie większe pole do popisu jeśli chodzi o możliwości i pomysły na nowe smaki masy do wafli. Na blogu znajdziecie już wersje: czekoladową i kawową, a dziś przyszła pora na kolejną, z orzechami.Wafle z tą masą były tak dobre, że trudno nam było się od nich oderwać, kiedy już zaczęliśmy jeść. Starszy synek poczęstował dzieci sąsiadów, wrócił po dokładkę, a potem jeszcze po przepis, tak im smakowało :D      Przepis z blogu Eksplozja smaku.   Składniki:  kostka masła 3/4 szklanki mleka 1 szklanka cukru kryształu 3 łyżki kakao 2,5 szklanki mleka w proszku (w niebieskim opakowaniu, nie granulowanego) 1 szklanka mielonych orzechów (polecam laskowe, ale mogą też być mieszane włoskie z laskowymi) suche wafle do przełożenia    Masło, cukier, mleko (płynne) i kakao umieścić w garnku i zagotować. Gdy masa zacznie wrzeć, wsypać mielone orzechy i zagotować. Garnek zdjąć z ognia i wsypać mleko w proszku. Dokładnie rozmieszać tak, żeby nie było grudek. Jeśli masa będzie zbyt rzadka, wsypać jeszcze około pół szklanki mleka w proszku. Masa powinna być gładka i lśniąca.Letnią masą smarować wafle układając jeden na drugim. Obciążyć i odstawić do zastygnięcia. Pokroić na nieduże wafelki. 