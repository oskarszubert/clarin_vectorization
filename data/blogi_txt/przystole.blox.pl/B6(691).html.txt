Takie placki to już tradycyjny letni obiad w naszym domu - dzieci za nimi przepadają. Nie może być inaczej, skoro zazwyczaj mamy cukiniowy urodzaj w ogródku i trzeba wynajdować różne sposoby na ich wykorzystanie. Tym razem piszę, że zazwyczaj, bo ogródkiem zajmuje się mama i w tym roku tak siała, że wyrosły nam same dynie, a ani jedna cukinia... Debiutujemy więc w roli hodowczyń dyń, a cukinię z której zrobiłam placki dostałyśmy od sąsiadki ;)   A może spróbujecie też wersji z mięsem? Polecam kotleciki cukiniowo-kurczakowe.        Składniki:  600 g cukinii (1 średniej wielkości lub 2 nieduże) 1 łyżeczka soli 1 mała cebula 250 g fety 4-5 łyżek mąki pszennej 2 jajka pieprz i sól do smaku    Cukinię umyć i razem ze skórką zetrzeć na tarce o dużych oczkach. Posypać łyżeczką soli i odstawić na jakiś czas. Kiedy cukinia puści sok, odcisnąć ją dobrze.Cebulę obrać, umyć i drobno posiekać, dodać do odciśniętej cukinii. Fetę pokroić w kostkę, dorzucić do cukinii z cebulą. Dodać także roztrzepane jajka i mąkę (w razie potrzeby dodać trochę więcej mąki, jeśli masa będzie zbyt rzadka). Doprawić do smaku pieprzem i ewentualnie solą. Na patelni rozgrzać olej i łyżką kłaść nieduże placuszki. Smażyć przez kilka minut na złoty kolor z obydwu stron.   Placki podałam z sosem przygotowanym tak jak do tej sałatki. 