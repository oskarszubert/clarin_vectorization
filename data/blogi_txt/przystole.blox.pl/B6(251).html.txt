Niedawno dowiedziałam się, że pewnym osobom kojarzę się z... kurczakiem! No dobrze, z potrawami z kurczaka :)) Tymi osobami są Irena i Andrzej. Dlatego właśnie zaprosili mnie do wspólnego wirtualnego gotowania. Początkowo mieliśmy w planie kurczaka z jajkami, ale przeszkodziła nam awaria komputera. Na szczęście wczoraj udało nam się spotkać na obiedzie z kotletami drobiowymi z pysznym sosem w roli głównej. Przepis wyszukali na tej stronie. Tym samym pod koniec ich kulinarnej akcji Z widelcem po Europie mogłam jeszcze raz do nich dołączyć.  Kotlety polecam, bo były wyśmienite, a Grumkom dziękuję za zaproszenie i spotkanie w wirtualnej kuchni, mam nadzieję, że nie ostatnie ;) Składniki (na 8 kotletów) nadzienie:  - 30 dag drobno posiekanych pieczarek (starłam je na dużych oczkach) - ¼ łyżeczki soli,  - świeżo mielony pieprz   kotleciki:  - 90 dag mielonego mięsa z kurczaka, * - 2 szklanki świeżo zmielonej bułki tartej,  - pół szklanki kwaśnej śmietany 18% - 1 jajko lekko rozkłócone,  - półtorej łyżeczki soli,  - pieprz kajeński, - gałka muszkatołowa,  - czarny pieprz,  - 2 łyżki masła,  - 1 łyżka oleju   sos:  - 1 łyżka masła,  - ¼ szklanki posiekanej dymki (zastąpiłam ją połową małej cebuli i 1/3 pęczka szczypiorku) - 2/3 szklanki śmietany kremówki (z kartonika) - 2 łyżeczki octu winnego,  - 2-3 szklanki kwaśnej śmietany 18 % Na maśle usmażyć pieczarki – płyn powinien odparować. Doprawić solą i pieprzem. Jedną łyżeczkę odłożyć do sosu.   W dużej misce wymieszać szklankę bułki tartej ze śmietaną. Dodać mięso z kurczaka, jajko. Doprawić solą, pieprzem kajeńskim, gałką i pieprzem. Pozostałą bułkę wysypać na talerzyk. Masę mięsną podzielić na 8 porcji. Formować podłużne kotleciki. Na każdy nałożyć 1/8 farszu. Złożyć na pół i rękami uformować okrągłe kotlety. Panierować w bułce tartej. Ułożyć na blaszce. Przykryć folią spożywczą i schłodzić w lodówce. Na dużej patelni rozgrzać masło i olej. Smażyć kotlety z obu stron po 5 minut aż będą zezłocone.   W rondelku rozpuścić masło i smażyć na nim cebulę przez 2-3 minuty. Dodać śmietankę i mieszając gotować na małym ogniu aż śmietana zgęstnieje. Dodać ocet winny, kwaśną śmietanę oraz łyżeczkę pieczarkowego farszu. Mocno podgrzać, ale nie zagotowywać. Doprawić sola i pieprzem. Podawać z kotletami.* użyłam 50 dag mielonego mięsa z indyka i 40 dag zmielonej piersi z kurczaka. 