Ulubiona babka mojego męża i moja. Starszakowi nie smakuje, bo są w niej rodzynki, których nie lubi. Piekłam ją już niezliczoną ilość razy i sama nie wiem, dlaczego przepis do tej pory nie pojawił się na blogu. Jest to ciasto, które należy do tych, co to zawsze się udają. Puszyste, nie za suche i niezbyt słodkie. Bardzo smaczne. Kolorystycznie wpasowuje się w jesień za oknami. Przepis z segregatora z przepisami kupionego kiedyś z margaryną Kasia.   Składniki:  1 szklanka mocnej herbaty 80 g rodzynek 80 g masła lub margaryny 100 g cukru pudru 2 żółtka 1 łyżeczka skórki otartej z cytryny szczypta soli 250 g mąki pszennej 1 łyżeczka proszku do pieczenia 1 łyżeczka sody oczyszczonej  na lukier:  120 g cukru pudru 1 łyżka soku z cytryny 1 łyżka wody Rodzynki przebrać, opłukać, włożyć do garnuszka z herbatą, postawić na palniku, doprowadzić do wrzenia i gotować przez 5 minut. Ostudzić i odcedzić - herbatę i rodzynki zachować. Miękkie masło lub margarynę utrzeć z cukrem, dodać żółtka, skórkę z cytryny, sól, a następnie po łyżce dodawać przesianą z proszkiem do pieczenia i sodą mąkę. Ucierając na wolnych obrotach powoli wlewać zimną herbatę, a na końcu wsypać rodzynki i wymieszać łyżką. Ciasto przełożyć do formy babkowej posmarowanej tłuszczem i posypanej  bułką tartą. Wstawić do nagrzanego do 180 st.C piekarnika i piec przez 50-60 minut. Lukier utrzeć łyżką z pozostałych składników i polać nim zimną babkę. Zostawić do zastygnięcia. 