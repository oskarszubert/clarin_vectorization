Bardzo słodki deser bez pieczenia. Poradzą sobie z nim początkujący kucharze i dzieci, jeśli rodzice pomogą im w rozpuszczaniu czekolady. Właściwie to taka czekolada z dodatkami. Już jedna kosteczka wystarcza, by zaspokoić chęć na coś słodkiego.         Przepis ze "Złotej księgi czekolady" podaję z moimi zmianami.   Składniki (na 25 kostek):  3 tabliczki białej czekolady (300 g) 150 g masła 60 ml słodkiej śmietanki 30% 90 g pokrojonych na ćwiartki ciastek amaretti 2 łyżki wiórków kokosowych 100 g kandyzowanych skórek owocowych 50 g płatków migdałowych (podprażonych na suchej patelni)    Do metalowej miski lub niedużego garnka z dwoma uszami włożyć połamaną na kawałki czekoladę, masło i śmietankę. W większym garnku zagotować wodę, zmniejszyć ogień do minimum, włożyć do niego mniejszy garnek z przygotowanymi składnikami tak, żeby jego dno było zanurzone w gorącej wodzie. Mieszając rozpuszczać czekoladę i masło, aż powstanie jednolita masa. Garnek zdjąć z większego garnka, do masy wmieszać pokrojone ciastka, wiórki kokosowe, kandyzowane skórki i płatki migdałowe. Kwadratową formę o wymiarach 16x16 cm wyłożyć papierem do pieczenia. Wyłożyć przygotowaną masę i zostawić do ostudzenia. Kiedy masa wystygnie, formę włożyć do lodówki na przynajmniej 4 godziny, a najlepiej na całą noc. Przed podaniem formę należy wyjąć z lodówki wcześniej, żeby masa nieco się ociepliła i dobrze kroiła. Zastygniętą masę pokroić na kostki o wymiarach ok. 3x3 cm.Przechowywać w lodówce. 