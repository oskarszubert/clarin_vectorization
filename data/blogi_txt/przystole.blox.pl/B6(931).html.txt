W sobotę mój mąż obchodził urodziny. Od kilku lat tradycją w naszym domu jest to, że na taką okazję piekę tort. Staram się, żeby co roku miał on inny smak. Mało tego, każdy solenizant, nie ważne czy mały czy duży dostaje inny tort, specjalnie dla siebie. Starszy syn już sam wybiera smak, młodszy jeszcze nie umie, a mąż woli niespodziankę. Dlatego przed każdą taką okazją w ruch idą moje zapełnione po brzegi segregatory, gazety, książki i blogi kulinarne, które przeglądam w poszukiwaniu tego jedynego przepisu. Wybranie tego jednego przepisu nie jest łatwe, ale tym razem problemu z wyborem nie miałam. Wiedziałam, że tort kawowy będzie dla męża idealny. Nie myliłam się, solenizant był bardzo zadowolony, goście zresztą też. Orzechowy biszkopt jest puszysty, ale też dobrze się kroi do przełożenia. Kawa w kremie jest dość mocno wyczuwalna, orzechowa nalewka również, więc jest to typowy tort dla dorosłych. Ciasto dobrze się przechowuje i długo zachowuje świeżość. Radzę przygotować go dzień przed podaniem, żeby wszystkie smaki dobrze się połączyły. Składniki (na tortownicę o średnicy 24 cm) na ciasto:  9 jajek 180 g cukru pudru 1,5 łyżki cukru z wanilią 180 g mąki pszennej 75 g mąki ziemniaczanej 3 łyżeczki proszku do pieczenia 3 łyżki mielonych orzechów włoskich  do nasączenia:  60 ml nalewki orzechowej 60 ml wody  na krem:  4 łyżki kawy rozpuszczalnej 500 g sera mascarpone 150 g cukru pudru 4 łyżeczki żelatyny 2 łyżki nalewki orzechowej 400 ml śmietany kremówki 30%  do dekoracji: mielone orzechy płatki migdałowe czekoladki (ewentualnie) Przygotować ciasto:mąkę pszenną przesiać z proszkiem do pieczenia i połączyć z mąką ziemniaczaną oraz mielonymi orzechami. Żółtka dobrze utrzeć z cukrem i cukrem z wanilią. Dodać sypkie składniki, zmiksować. Z białek ubić ze szczyptą soli sztywną pianę. Dodać ją do masy i delikatnie wymieszać całość drewnianą łyżką lub łopatką. Ciasto przelać do tortownicy wyłożonej papierem do pieczenia, z natłuszczonymi bokami obsypanymi mąką. Wyrównać wierzch i wstawić do piekarnika nagrzanego do 180 st.C i piec przez około 45-50 minut. Po upieczeniu ciasto zostawić w piekarniku z uchylonymi drzwiczkami na około 20 minut, a potem wyjąć i odstawić do ostygnięcia. Zimne ciasto przekroić na trzy blaty i każdy nasączyć nalewką wymieszaną z wodą.   Przygotować krem:kawę rozpuścić w małej ilości gorącej wody, ostudzić. Żelatynę także rozpuścić w niewielkiej ilości wrzątku. Śmietanę ubić na sztywno.Mascarpone utrzeć z cukrem. Zmniejszyć obroty miksera, powoli wlać kawę oraz nalewkę orzechową. Dodać letnią żelatynę, szybko zmiksować. Masę wymieszać z ubitą śmietaną za pomocą łyżki.   Przygotować tort:gotowym kremem przełożyć nasączone blaty tortu. Resztą kremu posmarować wierzch i boki. Udekorować mielonymi orzechami, płatkami migdałowymi i ewentualnie czekoladkami. 