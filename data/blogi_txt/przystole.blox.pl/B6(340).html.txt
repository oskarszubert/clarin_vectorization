Kandyzowana skórka z pomarańczy jest nieodzownym dodatkiem do świątecznych wypieków, czy to wielkanocnych, czy bożonarodzeniowych. Mazurki, serniki, makowce czy pierniki nie mogą się bez niej obejść. Chociaż nie tylko, bo ja lubię ją dodawać też do drożdżówek z serem i innych wypieków, a już w keksie znaleźć się musi obowiązkowo. Jej przygotowanie jest bardzo proste, więc warto zrobić własną wersję, a nie zadowalać się kupioną. Domowa wersja jest tak smaczna, że jak zaczęłam próbować suszących się po ugotowaniu skórek, musiałam się powstrzymywać, żeby nie zjeść kolejnej i kolejnej... ;) Składniki:  2 pomarańcze 1 szklanka wody 1 szklanka cukru kryształu    Pomarańcze wyszorować i sparzyć wrzątkiem. Skórkę na każdej naciąć tak, jakbyście chcieli podzielić owoc na ćwiartki i zdjąć skórkę w czterech kawałkach. Każdy kawałek pokroić w paski o szerokości ok 6 mm. Usunąć z każdego białą błonę (albedo), bo nadaje ona gorzki posmak. Tak przygotowane paski skórki przełożyć do garnka, zalać wodą, doprowadzić do wrzenia, gotować przez 10 minut i odcedzić. Następnie wlać szklankę świeżej wody, dodać cukier i podgrzewać mieszając, aż cukier się rozpuści. Po zawrzeniu gotować od czasu do czasu mieszając, przez około 45-60 minut, aż większość wody wyparuje i powstanie gęsty syrop, a skórki staną się miękkie i szkliste.Ugotowane skórki wyjmować z syropu (syropu nie wylewać - przyda się do posłodzenia i zaromatyzowania herbaty lub do nasączania ciast) i ﻿układać na kratce lub papierze do pieczenia i zostawić na kilka godzin do podsuszenia, a najlepiej na całą noc. Następnego dnia skórki pokroić w kostkę, przełożyć do słoiczka i przechowywać w lodówce, tak samo jak syrop. Można też pokrojone skórki w słoiku zalać syropem, ja połowę zostawiłam suchą, a połowę zalałam.   Inspirowałam się przepisem z tej strony.﻿ 