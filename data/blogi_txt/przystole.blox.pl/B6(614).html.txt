Moje pierwsze pączki :)Co prawda w wersji mini, ale ja nawet wolę takie maluchy w sam raz na jeden, dwa kęsy. Są puszyste, miękkie i zachowują świeżość nawet przez trzy dni. W oryginale lukier był zrobiony z białka ubitego z cukrem, ale ja zamieniłam go na lukier cytrynowy, z dobrym i bardzo smacznym skutkiem :)Przepis pochodzi z gazety "Świat Kobiety" nr 2/2010.Składniki (na około 40 pączków):- 0,5 kg mąki pszennej- 40 g drożdży- 200 ml ciepłego mleka- 2 łyżki rozpuszczonego masła- 50 g cukru pudru- 2 żółtka- szczypta soli- kieliszek rumu- 1 litr oleju do smażenialukier*:- 120 g cukru pudru- sok z 1 cytrynyMąkę przesiać do miski. Drożdże rozkruszyć, rozetrzeć z 1 łyżką cukru, połączyć z mlekiem, dodać płaską łyżkę mąki, wymieszać i całość wlać do zagłębienia zrobionego w mące. Przykryć czystą ściereczką i odstawić do wyrośnięcia na 20 minut.Następnie dodać pozostały cukier, rozpuszczone masło, żółtka, alkohol, szczyptę soli i wyrobić na gładkie ciasto. Odstawić do wyrośnięcia w ciepłe miejsce (na około godzinę lub do czasu gdy ciasto podwoi swoją objętość).Gdy ciasto wyrośnie, formować małe kuleczki (wielkości niedużego orzecha włoskiego), układać na posypanej mąką stolnicy, znów przykryć ściereczką i jeszcze na chwilę zostawić do wyrośnięcia.Następnie smażyć porcjami na rozgrzanym oleju na złoty kolor z obu stron. Wyjmować i kłaść na ręczniku papierowym aby odsączyć nadmiar tłuszczu.Gdy ostygną pączuszki polać lukrem utartym z podanych składników (lub po prostu każdy pączek zamaczać w lukrze i zostawiać do zastygnięcia na kratce).* lukru przygotowanego z podanych składników wystarczyło na udekorowanie połowy pączków, resztę posypałam cukrem pudrem. Jeśli chcecie polukrować wszystkie pączki, podwójcie ilość składników.   Ilość soku zależy od wielkości cytryny, więc należy go do cukru dodawać stopniowo i ucierać, aż do uzyskania pożądanej konsystencji.Przepis dodaję do akcji Olcika Karnawałowe przekąski. 