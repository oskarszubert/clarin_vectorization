Musiałam zrobić te ziemniaczki po prostu. Tak to jest, kiedy się ogląda różne blogi kulinarne - widzi się piękne zdjęcie i chce się zjeść taką potrawę. Najlepiej od razu ;) Ziemniaczki skusiły mnie u Atiny. Wprowadziłam jedną małą zmianę, bo nie miałam ani świeżego ani suszonego rozmarynu, więc użyłam innych ziół i ziemniaczki miały wspaniały ziołowy aromat. Składniki:- 75 dag młodych niedużych ziemniaczków- 2 szklanki rosołu z kurczaka- 2 łyżki oliwy z oliwek- 1 łyżka masła- po szczypcie suszonego tymianku i oregano- 1 łyżeczka gruboziarnistej soli (jeśli rosół jest słony, nie dodawać soli)- 2 łyżki posiekanego koperku (do dekoracji) Ziemniaczki wyszorować (ja wyszorowałam kilka, a resztę obrałam - bo cierpliwość mi się skończyła;)), ułożyć na teflonowej patelni jeden obok drugiego. Wlać rosół i oliwę, dodać masło, posypać przyprawami. Zagotować na dużym ogniu, potem ogień zmniejszyć, a patelnię przykryć, zostawiając niewielką szczelinę. Gotować aż ziemniaki zmiękną (ok. 20 minut). Kiedy ziemniaki będą miękkie, delikatnie nacisnąć (najlepiej dnem małego kubka) każdy ziemniak tak, aby lekko pękł, ale nie rozpadł się. Zwiększyć ogień i gotować odkryte aż rosół wyparuje i ziemniaki będą ładnie zarumienione z jednej strony (ok. 10 minut). Potem delikatnie odwrócić ziemniaczki na drugą stronę i też zrumienić.Posypać szczypiorkiem i podawać same lub z kefirem.Moje uwagi: Myślę że można pominąć przyciskanie ziemniaków, bo pomimo tego że robiłam to delikatnie, i tak kilka ziemniaczków pękło. Nie rumieniłam mocno ziemniaków bo jadł je też synek i nie chciałam żeby miały twardą skórkę, a i tak były pyszne. 