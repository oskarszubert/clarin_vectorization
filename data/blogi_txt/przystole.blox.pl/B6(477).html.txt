Pierwsze dwa podejścia do lodów krówkowych mi się nie udały. Za pierwszym razem ze śmietany zamiast piany wyszło mi masło (swoją drogą bardzo dobre), za drugim razem już po dodaniu masy krówkowej zrobiłam nie chcący oczywiście, krówkowe masło. Poddałam się. Za radą Cudawianki zmieniłam przepis. Na nieco bardziej skomplikowany i wymagający więcej czasu niż tylko ubicie i zmieszanie dwóch składników, jak w pierwszym przepisie, ale w końcu się udało. W ostatni weekend wakacji mogliśmy zjeść pyszne lody. Moim chłopakom smakowały, dla mnie były odrobinę za słodkie, za to doskonale pasowały do brzoskwiń zapiekanych z ciasteczkowym farszem. Kremowe, puszyste i nie zamarzają "na kamień", więc nie potrzebują długiego czasu poza zamrażalnikiem, żeby dało się je nałożyć.        Przepis z blogu Brulion z przepisami.   Składniki (na ok. 1200 ml lodów):  525 g mleka 400 g masy krówkowej 130 g śmietanki kremówki 30% 1 łyżka ekstraktu z wanilii - przepis na domowy znajdziecie tutaj  Mleko wlać do rondelka, dodać masę krówkową i podgrzewać, cały czas mieszając, aż masa się rozpuści. Nie dopuścić do zagotowania! Lekko przestudzić, dodać śmietankę i ekstrakt, wymieszać dokładnie i odstawić do całkowitego ostygnięcia. Zimny płyn wstawić do lodówki na kilka godzin, a najlepiej na całą noc. Dobrze schłodzoną masę przelać do włączonej maszynki do lodów i dalej postępować według jej instrukcji obsługi. Moja kręciła lody przez 50 minut, a potem schłodziłam je jeszcze w zamrażalniku, od czasu do czasu mieszając, aż do uzyskania odpowiedniej konsystencji. 