Latem w mojej kuchni królują desery z owocami i różnego rodzaju zapiekanki z warzywami. Dziś przedstawiam przepis na jedną z zapiekanek - lazanię ze szpinakiem, mięsem z kurczaka i pomidorami. U nas to bardzo dobry sposób, żeby przemycić szpinak dzieciom, bo niestety za nim nie przepadają, ale mam nadzieję, że się przekonają, bo tą potrawę ze smakiem i bez grymaszenia zjedli.   Polecam też inne wersje lazanii, które pojawiły się już na blogu:Lasagne bolognese ze szpinakiem i mozzarelląLazania z mięsemLazania z seleraKrakersowa lazaniaMini lazanie Składniki:  9 płatów makaronu lasagne 300 g liści szpinaku 125 g mozzarelli 2 filety z kurczaka 2 ząbki czosnku 4 łyżki oleju 3 pomidory 1 cebula 1 łyżka mąki 100 ml mleka 200 g śmietany 12% do zup 50 g śmietanki kremówki 4 łyżki kwaśnej śmietany 18% szczypta gałki muszkatołowej 4 łyżki tartego parmezanu sól i pieprz    Szpinak umyć, wrzucić do osolonego wrzątku i gotować przez kilka minut. Odsączyć, ostudzić. Następnie odcisnąć i pokroić. Wymieszać z pokrojoną w niedużą kostkę mozzarellą. Mięso z kurczaka umyć, osuszyć, pokroić w niedużą kostkę. Podsmażyć na 2 łyżkach rozgrzanego oleju. Pod koniec smażenia dodać posiekany drobno czosnek i smażyć, uważając, żeby czosnek się nie zrumienił, bo zgorzknieje. Doprawić solą i pieprzem. Pomidory sparzyć wrzątkiem, obrać ze skórki i pokroić w dość grube plastry. Cebulę obrać, posiekać, zeszklić na pozostałych 2 łyżkach oleju, oprószyć mąką, chwilę smażyć. Następnie wlać zimne mleko, wymieszać i chwilę gotować. Dodać wymieszane śmietany, wymieszać. Sos doprawić do smaku solą, pieprzem i gałką muszkatołową. Przygotować żaroodporne naczynie o wymiarach 16 x 24 cm.Na dnie rozsmarować niewielką ilość sosu. Ułożyć trzy płaty makaronu i polać sosem. Następnie nałożyć połowę szpinaku z mozzarellą, kurczaka i pomidorów. Posmarować niewielką ilością sosu, ułożyć 3 płaty makaronu i polać sosem. Nałożyć resztę składników, ułożyć makaron, polać resztą sosu i posypać parmezanem. Formę wstawić do piekarnika nagrzanego do 180 st.C (z termoobiegiem 160 st.C) i piec przez około 40 minut. Kroić i podawać nieco ostudzoną, nie od razu po wyjęciu z piekarnika. 