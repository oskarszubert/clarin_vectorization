Ten przepis dostałam od koleżanki z mojej pierwszej pracy. Przyniosła wtedy przepyszny sernik na firmową Wigilię. Pomimo tego, że sama jeszcze wtedy nie lubiłam piec ani gotować (może trudno w to uwierzyć, ale kiedyś kuchnia w ogóle mnie nie interesowała), poprosiłam ją o przepis. Dla mamy. Zresztą dla niej ciasto też upiekła mama :)I tak przepis w oryginalnej formie, spisany przez koleżankę, przeleżał te naście lat w segregatorze. Chociaż co jakiś czas go czytałam, wciąż odkładałam na później. Pod koniec ubiegłego roku w końcu się doczekał wypróbowania, ale zdjęcia nie udało mi się zrobić. Teraz, przed świętami postanowiłam do niego wrócić raz jeszcze. Po tylu latach nie pamiętam już jak smakował ten upieczony przez mamę Ewy, ale ten pieczony przeze mnie według Jej przepisu jest przepyszny. Ciasto jest kruche i chrupiące, a ser kremowy i delikatny.Szczerze polecam!       Składniki na ciasto:  3 szklanki mąki pszennej 6 żółtek (jeśli jajka są małe, jeśli są duże, to 5 żółtek) 250 g masła 3 łyżki cukru pudru 2 łyżeczki proszku do pieczenia  na masę serową:  750 g sera białego (przeciśniętego przez praskę lub zmielonego) 2 jajka 125 g masła 1/2 szklanki cukru pudru opakowanie budyniu waniliowego lub śmietankowego po garści płatków migdałowych, rodzynek i pokrojonych orzechów włoskich  na pianę:  6 białek (lub 5, zależnie od wielkości jajek) szczypta soli 1 szklanka cukru pudru 2 łyżki mąki ziemniaczanej  ponadto:  brzoskwinie z zalewy (np. połówki brzoskwiń w syropie waniliowym Lidl Deluxe) Przygotować ciasto:mąkę przesiać na stolnicę, dodać pokrojone masło i posiekać. Dodać cukier, proszek do pieczenia i żółtka. Szybko zagnieść gładkie ciasto. Podzielić je na dwie nierówne części: 1/4 i 3/4. Każdą część owinąć folią i włożyć do lodówki na 1-1,5 godziny.   Przygotować masę serową:miękkie masło utrzeć z cukrem, następnie dodać jajka i kiedy dobrze połączą się z masą, po łyżce dodawać ser. Na końcu wsypać budyń. Dodać bakalie i wymieszać łopatką.   Przygotować pianę:białka ze szczyptą soli ubić na sztywną pianę, pod koniec ubijania dodać cukier i mąkę ziemniaczaną.   Większą częścią ciasta wylepić prostokątną formę do pieczenia o wymiarach 40x25 cm. Na ciasto wyłożyć masę serową, wyrównać wierzch, ułożyć pokrojone brzoskwinie i lekko wcisnąć je w ser. Następnie wyłożyć pianę, a na wierzch zetrzeć na tarce o dużych oczkach  mniejszą część ciasta. Formę wstawić do piekarnika nagrzanego do 180 st.C i piec przez 50-60 minut. 