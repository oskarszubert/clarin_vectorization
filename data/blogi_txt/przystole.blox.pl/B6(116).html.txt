Od jakiegoś już czasu próbowałyśmy się z Polką umówić na wspólne pieczenie. Jednak ponieważ jest Ona niesłychanie zajętą i dużo podróżującą osobą nie łatwo było znaleźć dogodny termin. Ponieważ jednak mamy już Nowy Rok postanowiłam coś z tą zaległą sprawą zrobić i jak to ujęła Polka: przyparłam Ją do muru. Musiała w końcu podać termin wspólnego pieczenia i przepis oczywiście też. Umówiłyśmy się na ubiegły weekend, ale z wyborem przepisu łatwo nie było, bo trochę marudziłam. W końcu Polka wybrała przepis  który tak pozmieniała, że trudno byłoby go poznać, gdyby się na oryginał popatrzyło. Dlatego w moim segregatorze ciasto nosi nazwę "Chlebek bananowo-orzechowy by Zawszepolka" :)) Najważniejsze jest to, że ciasto nam się udało i do tego smakuje rewelacyjnie! Jest ciężkie, ale i puszyste, wilgotne, pełne bakalii, nie za słodkie, a dodatkową niespodzianką na jaką możemy natrafić podczas jedzenia są kawałki czekolady. Polecam, na prawdę warto upiec to ciasto i to nie tylko dla samego smaku, ale też pięknego zapachu jaki roznosi się po całym domu w trakcie pieczenia.Poleczko dziękuję za wspólne pieczenie, świetny przepis, burzę mózgów, nocne rozmowy i cenne wskazówki :*Składniki:- 50 g rodzynek koryntek- 50 g suszonej żurawiny- 75 ml ciemnego rumu, whisky lub koniaku*- 100 g mąki pszennej- 100 g mąki pszennej razowej (dałam pełnoziarnistą)- 25 g kakao dobrego gatunku- 100 g gorzkiej czekolady połamanej na małe kawałki- 2 łyżeczki proszku do pieczenia- 1/2 łyżeczki sody- 1/2 łyżeczki soli- 1 łyżeczka mielonego imbiru- 1 łyżeczka mielonego cynamonu- skórka otarta z jednej cytryny- skórka otarta z jednej pomarańczy- 125 g masła o temperaturze pokojowej- 150 g cukru pudru- 2 duże jajka- 4 bardzo dojrzałe banany (o wadze ok 300g - ważone bez skóry), rozgniecione- 175g posiekanych orzechów włoskich lub orzechów pekan- 1 łyżeczka ekstraktu z wanilii- 75ml maślanki**Standardową dużą keksówkę o wymiarach 32x8 cm wysmarować masłem i oprószyć bułką tartą lub mąką.Rodzynki  i żurawinę zalać w rondlu rumem lub whisky i doprowadzić do wrzenia. Zdjąć z palnika, przykryć pokrywką i zostawić na minimum godzinę - owoce ładnie wchłoną alkohol. Po tym czasie delikatnie osuszyć je na sicie.Piekarnik rozgrzać do temperatury 170 st.C. (piekarnik gazowy poziom 3).Obie  mąki  przesiać do miski razem z kakao, proszkiem do pieczenia, sodą i przyprawami. Dodać otartą skórkę z pomarańczy i cytryny, czekoladę  połamaną na  kawałki, wsypać sól i całość niedbale wymieszać.W osobnej misce zmiksować miękkie masło z cukrem, aż będzie puszyste. Dodać jajko, zmiksować dokładnie i dodać drugie jajko. Znowu zmiksować i dodać maślankę. Jeszcze raz zmiksować i dodać rozgniecione banany. Wymieszać łyżką i dodać posiekane orzechy, odsączone owoce i ekstrakt z wanilii. Następnie partiami dodawać suche składniki i mieszać  łyżką - należy upewnić się że  pierwsza porcja została dokładnie wymieszana przed dodaniem porcji  kolejnej. Ciasto przełożyć do formy i piec przez około  godzinę, robiąc próbę drewnianym patyczkiem (nakłuwamy ciasto w kilku  miejscach - jeśli patyczek wyjmiemy suchy ciasto jest gotowe).Wystudzić na kratce.* Jeśli planujemy podać ciasto dzieciom, alkohol można zastąpić niesłodzonym sokiem pomarańczowym lub żurawinowym z odrobiną swojego ulubionego aromatu (świetnie pasuje aromat migdałowy)** Zamiast maślanki można użyć tej samej ilości mleka zakwaszonego 1 łyżeczką soku z cytryny 