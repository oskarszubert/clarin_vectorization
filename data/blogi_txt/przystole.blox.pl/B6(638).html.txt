Ekologicznego gotowania w mojej kuchni ciąg dalszy. Na niedzielny obiad zrobiłam pieczeń z indyczej piersi z oscypkiem kupionym od prawdziwego górala, więc ekologicznym, a poza tym do marynowania mięsa użyłam oliwy i miodu ze sklepu MyEcolife. Gdybym tak jeszcze miała dostęp do prawdziwie ekologicznego mięsa, to już byłaby pełnia szczęścia ;)Pieczeń bardzo nam smakowała i pięknie się prezentowała, chociaż zrobiłam jeden błąd i na początku piekłam ją bez przykrycia, bo tak podawał przepis, więc mięso nie było tak soczyste jak powinno. Po 30 minutach jednak formę z mięsem przykryłam i dopiero wtedy zaczął powstawać aromatyczny sos (przepis oczywiście podaję z moimi zmianami).   Składniki:- 700 g piersi z indyka- 1 duży oscypek (ok. 300 g)- oliwa z oliwek - 1 łyżka miodu wielokwiatowego- sól i pieprzPierś indyczą rozkroić na płat o grubości ok. 1,5 cm, natrzeć solą i pieprzem. Z obu stron posmarować modem wymieszanym z oliwą i odstawić na około godzinę do lodówki, żeby mięso nabrało aromatu.Oscypek owinąć mięsem, owinąć bawełnianą nicią i ułożyć w natłuszczonej brytfannie lub żaroodpornym naczyniu, przykryć i wstawić do nagrzanego do 180 st.C piekarnika na około 1 godzinę.20 minut przed zakończeniem pieczenia zdjąć pokrywkę, aby mięso ładnie się zarumieniło. Nitkę zdejmować obracając pieczeń w formie, w której się piekła, tak, aby powstały sos ładnie nam pieczeń obtoczył (dzięki temu będzie miała taki ładny brązowy kolor).Podawać gorącą pokrojoną na plastry (drugiego dnia zjedliśmy plasterki tej pieczeni odgrzane na patelni, z chlebem). 