Ostatnie przepisy należały do tych, które można przygotować łatwo, szybko i przyjemnie. Dziś dla odmiany pokażę coś bardziej czasochłonnego. Zakręcone kawowe ciasteczka. Muszę Was uprzedzić, że nie są bardzo słodkie, chociaż dla mnie w sam raz, więc będą smakowały tym, którzy lubią słodkie, ale z umiarem. Składniki:  300 g mąki pszennej + 50 g do ciemnego ciasta 150 g masła szczypta soli 1 jajko 100 g cukru pudru 1 łyżka cukru waniliowego 1/3 szklanki mocnego naparu z kawy (najlepiej posłodzonego) 1 łyżka kakao  dodatkowo:  1 jajko do posmarowania 1 łyżka wody 2 łyżki kawy rozpuszczalnej    Masło utrzeć z cukrem i cukrem waniliowym, dodać jajko, szczyptę soli oraz przesianą mąkę i zagnieść ciasto (jeśli będzie się za bardzo kleiło do rąk, można dosypać jeszcze trochę mąki). Podzielić je na dwie nierówne części: 1/3 i 2/3. Do mniejszej części ciasta dodać ostudzoną kawę wymieszaną z kakao i 50 g mąki, wyrobić. Jasne i ciemne ciasto owinąć w folię i włożyć do lodówki na około 1-2 godziny. Schłodzone ciasta rozwałkować osobno na prostokąty o grubości ok. 7 mm. Jajko roztrzepać z 1 łyżką zimnej wody i posmarować ciemne ciasto. Posypać kawą rozpuszczalną (najlepiej przez sitko). Przyłożyć ciasto jasne, lekko przycisnąć, żeby obydwa ciasta się skleiły i zwinąć w roladę. Owinąć ją folią (można przeciąć na pół, żeby było wygodniej) i ponownie schłodzić w lodówce przez godzinę. Zimną roladę pokroić bardzo ostrym nożem na plasterki o grubości ok. 1 cm. Układać na blasze wyłożonej papierem lub matą do pieczenia i piec w piekarniku nagrzanym do 180 st.C przez 12-15 minut, aż spód się lekko zarumieni. 