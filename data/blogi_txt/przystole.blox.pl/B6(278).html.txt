Fasolkę po bretońsku chyba każdy zna i pewnie każdy też ma swój ulubiony, wypróbowany przepis na tą potrawę. Ja fasolkę ugotowałam pierwszy raz. O rady pytałam mamę, przeszukałam też moje zbiory przepisów i znalazłam kilka wersji. Ze wszystkich wybrałam to co było w nich najlepsze według mnie i tak powstała ona, moja fasolka. Pyszna, sycąca, lekko pikantna i rozgrzewająca.      Składniki: - 500 g białej fasoli jaś - 200 g cienkiej kiełbasy - 200 g wędzonego boczku - 2 cebule - 2 ząbki czosnku - 1 łyżka majeranku - 1 łyżka tymianku - 3 łyżki koncentratu pomidorowego - sól, pieprz - ostra papryka w proszku Fasolę zalać zimną, przegotowaną wodą i odstawić pod przykryciem na noc. Rano wodę nieco posolić, jeśli trzeba, dolać nowej wody i gotować pod przykryciem aż fasola zmięknie - około 1 godziny. W tym czasie obrać cebulę i czosnek, posiekać. Kiełbasę i boczek pokroić w kostkę, wrzucić na patelnię i smażyć kilka minut bez dodatku tłuszczu. W połowie smażenia dodać czosnek i cebulę, zeszklić. Całość posypać ziołami, wymieszać, dodać do miękkiej fasolki. Dodać koncentrat pomidorowy, przyprawić solą, pieprzem i papryką. Zagotować. 