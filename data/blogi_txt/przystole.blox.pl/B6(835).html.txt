Przepis na to ciasto jest w naszej rodzinie już od kilkunastu lat. Mojej mamie dała go sąsiadka, od której co drugi dzień wracając ze szkoły przynosiłam bańkę z mlekiem prosto od krowy. To było jeszcze w podstawówce. Wtedy na pewien czas to ciasto stało się naszym ulubionym i mama nie piekła innego. Młodszy siostrzeniec przyjeżdżając do babci już od progu pytał, czy jest "ciepane". I tak właśnie sernik ciepany stał się w naszym domu po prostu ciepanym. A dlaczego ciepane? Bo masę serową ciepie się (czyli rzuca) łyżką na przygotowany ciemny spód. Niedbale. Jak się ciepnie, tak ma być, a ciasto samo tworzy wzór podczas wyrastania i pieczenia. W oryginalnym przepisie ciemnego ciasta było o połowę mniej, ale nam smakuje bardziej, jeśli ciasta jest więcej. Podaję więc przepis z podwojoną ilością składników ciasta. Wy możecie wypróbować obydwie wersje i sprawdzić, która bardziej Wam odpowiada.       Składniki (na blachę o wymiarach 25x41 cm - mierzone od góry)﻿ na ciasto:  250 g masła 1 łyżka cukru z wanilią - przepis na domowy znajdziecie tutaj 1,5 szklanki cukru pudru 6 jajek 2 szklanki mąki pszennej 2 łyżeczki proszku do pieczenia 6 łyżek ciemnego kakao 2 łyżki wody  na masę serową:  500 g białego sera półtłustego 1 szklanka cukru 2 łyżki kaszy manny 2 jajka    Masło w temperaturze pokojowej utrzeć z cukrem i cukrem z wanilią na puszystą masę, zmniejszyć obroty miksera i kolejno dodać jajka. Następnie po łyżce wsypywać mąkę wymieszaną z proszkiem do pieczenia i kakao. Dolać zimną wodę. Dobrze zmiksować.Tak przygotowane ciasto przełożyć do formy wysmarowanej masłem i obsypanej mąką. Wyrównać wierzch. Przygotować masę serową:ser przecisnąć przez praskę, utrzeć z cukrem i jajkami, dodać kaszę, wymieszać. Masę serową wyłożyć łyżką na ciemne ciasto w kilku miejscach. Nie wyrównywać wierzchu, ani nie rozsmarowywać! Piec w piekarniku nagrzanym do 180 st.C przez około 60 minut. 