W oryginale był to okrągły chleb, a nie bułki. Za pierwszym razem upiekłam chleb, ale jednak wygodniej kroi się i zjada bułki, niż takie długie kromki chleba. Zresztą nigdy nie przepadałam za okrągłymi chlebami, zawsze kupowałam te podłużne. Dlatego za drugim razem upiekłam bułki. Zdrowe, bo z miodem zamiast cukru, upieczone z mąki pełnoziarnistej z ziarnami maku, sezamu, słonecznika i siemienia lnianego. Smakowały także dzieciom.      Przepis z książki "Wypieki" Anneki Manning podaję z moimi niewielkimi zmianami.   Składniki:  500 g mąki pszennej pełnoziarnistej 25 g świeżych drożdży 1 łyżeczka miodu 350 ml letniej wody 1,5 łyżeczki soli 1 łyżeczka oliwy 1,5 łyżeczki maku 1,5 łyżeczki siemienia lnianego 2 łyżeczki słonecznika 1/4 szklanki sezamu  Mąkę wsypać do miski, na środku zrobić wgłębienie, wkruszyć do niego drożdże, polać łyżeczką miodu oraz niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól﻿, oliwę oraz resztę letniej wody. Pod koniec wyrabiania dodać ziarna. Dobrze wyrobione ciasto uformować w kulę i włożyć do nasmarowanej oliwą miski. Przykryć i odstawić w ciepłe miejsce do wyrośnięcia na około 45-60 minut, lub do podwojenia objętości. Po tym czasie ciasto uderzyć pięścią, żeby je odpowietrzyć i podzielić na równe części. Z każdego kawałka uformować okrągłą bułkę. Ułożyć je na blasze wyłożonej papierem lub matą do pieczenia. Ponownie przykryć ściereczką i odstawić do napuszenia na około 30 minut. Wyrośnięte bułki piec w piekarniku nagrzanym do 190 st.C przez 25-30 minut. 