Wspominałam już że mój synek na urodziny zażyczył sobie tort czekoladowy. Pozostało mi więc tylko spełnić to życzenie. Chyba stworzę nową tradycję urodzinową w naszym domu, bo ostatnimi czasy każdy tort jaki piekę na urodziny jest czekoladowy właśnie :) Nie chciałam powtarzać tamtych wypieków, bo nie lubię piec dwa razy tego samego, więc szukałam czegoś nowego. Nie było to wcale łatwe, bo musiało być zjadalne dla niepełnoletniego solenizanta. Przepis idealny znalazłam na stronie Kwestii Smaku. Tort choć niedużej średnicy był wysoki, ładny, prosty do zrobienia i w dodatku nieprzyzwoicie wprost czekoladowy. Spełnił oczekiwania synka i smakował wszystkim a mężowi zasmakował tak bardzo, że on też zażyczył sobie taki sam tort na swoje urodziny. Jeśli więc kiedykolwiek najdzie Was ochota na jakiś czekoladowy wypiek, to będziecie już wiedzieć co upiec ;) Przepis cytuję za Asią z Kwestii Smaku.SkładnikiCiasto:• 120 g czekolady pełnej gorzkiej, połamanej na kosteczki  • 125 ml kwaśnej śmietany 18%  • 150 g drobnego cukru trzcinowego  • 300 g mąki  • 3 łyżki kakao  • 1 łyżeczka sody  • 1/3 łyżeczki proszku do pieczenia  • 120 g miękkiego masła  • 200 g cukru  • 2 jajka, rozdzielone żółtka od białek   Polewa:  • 140 g czekolady pełnej gorzkiej, połamanej na kosteczki  • 110 ml kwaśnej śmietany 18%   Bita śmietana: 250 ml śmietanki kremówki, 1 łyżeczka cukru pudru, 1 łyżeczka esencji waniliowej Przygotowanie:  W rondelku z grubym dnem, na małym ogniu, ciągle mieszając roztopić czekoladę z kwaśną śmietaną i cukrem trzcinowym. Mąkę przesiać do miski, wymieszać z kakao, sodą, proszkiem do pieczenia oraz szczyptą soli. Piekarnik nagrzać do 180 stopni. Masło utrzeć mikserem na puszystą i kremową masę. Stopniowo dodawać cukier, potem wbijać po jednym żółtka. Zmniejszyć obroty miksera do minimum i dodawać po trochu mąkę na zmianę z wodą (175 ml). Połączyć z czekoladową masą i białkami ubitymi na bardzo sztywną pianę. Ciasto rozłożyć do dwóch tortownic o średnicy 22 cm wysmarowanych masłem i oprószonych mąką, piec przez 25 minut. Wyjąć z tortownic i zostawić do ostygnięcia na metalowej kratce. Mając jedną tortownicę ciasto podzielić na dwie części i piec kolejno placki w jednej tortownicy (ja tak piekłam). Czekoladę na polewę włożyć do miseczki i ustawić ją na garnuszku z lekko gotującą się niewielką ilością wody. Mieszając roztopić czekoladę, zdjąć z ognia i wymieszać z podgrzaną kwaśną śmietaną. Ubić śmietankę kremówkę z cukrem pudrem i esencją waniliową na sztywną pianę. Pierwszy blat ciasta ułożyć na talerzu deserowym lub paterze, posmarować grubo bitą śmietaną i przykryć drugim blatem. Posmarować wierzch polewą i podawać. Jeśli rozsmarowując polewę nie będziemy za bardzo dociskać blatów ciasta, warstwa bitej śmietany będzie grubsza, bardziej widoczna i nie “wsiąknie” w ciasto.  * Ja do śmietany dodałam śmietan-fix, żeby nie opadła bo ciasto musiało troszkę postać w lodówce, a polewę rozprowadziłam na wierzchu ciasta tworząc "fale" i posmarowałam nią też boki ciasta. Polewa w lodówce ładnie zastygła w takiej formie w jakiej ją rozprowadziłam, polecam więc schłodzenie ciasta przed podaniem. Oczywiście synek znowu musiał zdmuchnąć świeczki, od rana dopytywał czy świeczki na torcie będą ;) 