Dziś Tłusty Czwartek, więc zrobiłam oponki. Pączki w tym roku będą kupne. Przepis na oponki serowe mam od szkoły podstawowej, to jeden z tych, które jako pierwsze przepisałam starannie do mojego zeszytu z przepisami, który wtedy założyłam. O ile dobrze pamiętam, to właśnie z tego przepisu smażyliśmy oponki w szkole, na zajęciach pracy-techniki. Dopiero w tym roku, można już powiedzieć, że po latach, wróciłam do tego przepisu. Oponki wyszły takie, jak je zapamiętałam. Czyli wspaniałe :) Składniki (na 60 sztuk):  500 g białego sera (tłustego lub półtłustego) 500 g mąki pszennej + mąka do podsypania 1 łyżka sody oczyszczonej 125 g masła lub margaryny 4 jajka (osobno żółtka i białka) 1 szklanka cukru pudru szczypta soli olej do smażenia    Mąkę przesiać z proszkiem do pieczenia na stolnicę, dodać masło lub margarynę, posiekać. Dodać przeciśnięty przez praskę twaróg, żółtka oraz cukier i wymieszać lekko zagniatając. Z białek ze szczyptą soli ubić pianę, wyłożyć na stolnicę, zagnieść z pozostałymi składnikami w miarę gładkie, nie lepiące się do rąk ciasto (grudki sera będą widoczne), ewentualnie dosypać jeszcze trochę mąki. Blat oprószyć mąką. Ciasto podzielić na dwie części. Każdą rozwałkować na na niezbyt cienki placek (grubości ok 5 mm). Szklanką lub foremką o średnicy ok. 6,5 cm wycinać z ciasta kółka, a potem kieliszkiem o średnicy 3 cm wycinać w środku tych kółek dziurki. Małe kółeczka można odłożyć i usmażyć, tak jak oponki, ale ja zlepiałam je ze skrawkami ciasta i wykrawałam oponki do wyczerpania ciasta. W garnku o grubym dnie dobrze rozgrzać olej (odpowiednią temperaturę oleju można rozpoznać wrzucając do niego kawałek ciasta - jeśli od razu zacznie się smażyć, można wrzucać oponki). Do oleju wkładać partiami oponki i smażyć najpierw z jednej strony, a potem z drugiej na złoty kolor. Usmażone oponki osączać z tłuszczu na papierowym ręczniku, a potem przełożyć na talerz i obficie posypać cukrem pudrem. Dobrze smakują zarówno ciepłe jak i zimne. 