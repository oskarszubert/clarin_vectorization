W mojej kuchni przez cały poprzedni tydzień trwał remont. Właściwie to niezamierzony remont, bo mieliśmy tylko wymienić okno. Ale od okna się zaczęło, potem miało być malowanie ścian, a potem to już poszło... przeniesienie jednej z szafek, przerobienie i dorobienie kolejnych, malowanie boazerii z którego nic nie wyszło i zmiana planów na tą ścianę i tak dalej. Dlatego do teraz gotuję w warunkach prawie polowych, wszystkiego szukam w innych pokojach i nic nie jest na swoim miejscu. No i nie wiem, kiedy wszystko wróci do normy, ale jakoś dajemy radę ;)W każdym razie jeść coś trzeba, a i do kawy pitej w przerwie prac remontowych też by się coś przydało, więc upiekłam prostą babkę z kakaową łatką. Ciasto bezproblemowe w przygotowaniu i pieczeniu, dobrze się kroi, nie kruszy i spokojnie mogę kawałek dać Krystianowi do ręki  żeby zjadł w czasie przerwy w zabawie na dworze.       Składniki:  200 g mąki pszennej (ok. 1,5 szklanki) 90 g mąki ziemniaczanej (ok. 0,5 szklanki) 1 łyżeczka proszku do pieczenia 6 jajek 200 g cukru pudru (ok. 1 szklanka) stopiona kostka masła 2 łyżeczki cukru waniliowego 2 łyżeczki ciemnego kakao   polewa czekoladowa    Jajka ubijać z cukrem i cukrem waniliowym aż masa podwoi objętość. Dodać oba rodzaje mąki wymieszane z proszkiem do pieczenia, wymieszać. Nadal mieszając dodawać stopniowo stopione i ostudzone masło. 2/3 masy wlać do nasmarowanej tłuszczem okrągłej formy babkowej, a resztę wymieszać z kakao. Ciemne ciasto wylać na jasne ciasto w formie. Wstawić do piekarnika nagrzanego do 180 st.C. Piec przez ok. 45 minut. Upieczoną i ostudzoną babkę polać przygotowaną według przepisu polewą czekoladową. 