Od dzisiaj zawieszam publikowanie nowych przepisów na blogu, a zamiast nich pojawiać się będą archiwalne, a raczej zaległe. Na dysku mam kilka zdjęć potraw, których jeszcze tutaj nie pokazałam i jeszcze chwila, a zdjęcia przestaną mi się podobać i nigdy ich nie pokażę ;) Poza tym do trzech potraw zapodziałam gdzieś przepisy, więc wcale ich już nie opublikuję...Nadrabianie zaległości zaczynam od ciasta, dzięki któremu możecie pozbyć się nadmiaru białek. Jest też możliwość zastąpienia białek całymi jajkami, więc to ciasto jest właściwie dla wszystkich i dobre na każdą okazję ;) Przekładane, kolorowe, takie trochę szarlotkowe. W sam raz na zimową porę, kiedy za oknami królują biele i szarości. Sprawdziłam i okazało się, że to zdjęcie zrobiłam... uwaga... 6 grudnia 2011 roku!Chyba najwyższy czas nadrobić zaległości ;)      Przepis z blogu Niebieska Pistacja. Składniki na biszkopt:  5 białek (można je zastąpić 4 całymi jajkami - należy wtedy oddzielić białka od żółtek) 1 jajko (oddzielnie białko i żółtko) 1 szklanka cukru pudru 1 szklanka mąki pszennej 1 łyżeczka proszku do pieczenia kisiel w kolorze czerwonym  na ciasto kokosowe:  5 białek 1 szklanka cukru 200 g wiórków kokosowych 1 płaska łyżeczka proszku do pieczenia  na masę jabłkową:  1,20 kg jabłek 2 galaretki w kolorze pomarańczowym 1 łyżka masła  na bitą śmietanę:  500 ml śmietany 2-3 łyżki cukru pudru 1 galaretka w kolorze zielonym Przygotowanie biszkoptu:białka ubić na sztywno, pod koniec ubijania dodając cukier. Zmniejszyć obroty miksera i kolejno dodawać po jednym żółtka (każde następne dodawać dopiero wtedy, gdy poprzednie dobrze połączy się z pianą z białek). Następnie powoli wsypywać mąkę wymieszaną z proszkiem do pieczenia, mieszając całość delikatnie łyżką.Tak przygotowane ciasto podzielić na 2 równe części. Do jednej dodać kisiel, a do drugiej 1 łyżkę mąki i wymieszać łyżką. Przełożyć ciasto do dwóch prostokątnych blach o wymiarach 40x25 cm wyłożonych papierem do pieczenia, lub natłuszczonych i obsypanych mąką. Piec przez około 10 minut w piekarniku nagrzanym do 180 st.C. Przygotowanie ciasta kokosowego:białka ubić na sztywno, pod koniec ubijania dodając cukier. Następnie wsypać wiórki kokosowe wymieszane z proszkiem do pieczenia. Delikatnie wymieszać łyżką. Przełożyć do wyłożonej papierem do pieczenia blaszki w której piekły się biszkopty. Piec przez około 15 minut w 180 st.C. Przygotowanie masy jabłkowej:jabłka obrać, oczyścić z gniazd nasiennych, pokroić w kostkę. Przełożyć na suchą patelnię i smażyć aż cząstki jabłek rozpadną się i powstanie mus. Do gorącego musu wsypać galaretki i dodać masło, dobrze wymieszać (aż galaretki się rozpuszczą). odstawić do wystudzenia - masa powinna lekko stężeć.   Przygotowanie bitej śmietany:galaretkę rozpuścić w 1/4 szklanki wrzątku. Wystudzić.Jeszcze płynną dodać do ubitej na sztywno z dodatkiem cukru pudru śmietany. Wymieszać i wstawić do lodówki, aby masa nieco stężała.   Przygotowanie ciasta:na blasze kolejno ułożyć warstwy:biszkopt jasny,masa jabłkowa,biszkopt różowy,bita śmietana,ciasto kokosowe.Wstawić do lodówki do stężenia wszystkich warstw. 