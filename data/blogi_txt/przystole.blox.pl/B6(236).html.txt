Kiedy dołączyłam do wspólnego gotowania w ramach Ziemniaczanego tygodnia od razu pomyślałam o przygotowaniu tej potrawy. Tak się jednak złożyło, że mogłam ją przygotować dopiero w niedzielę. No i zrobiłam, ale przepisu nie mogłam umieścić na blogu, bo nad naszą miejscowością od wczesnego popołudnia aż do północy krążyły burze i byliśmy pozbawieni prądu. W porozumieniu z Olgą Smile zamieszczam więc ten przepis dzisiaj :) Wspominałam już że nie przepadam za plackami ziemniaczanymi jadanymi bez dodatków, ale takie danie zjadam z wielkim apetytem. Przepis na sos stworzyłam sama :)   Składniki na placki: - 1 kg ziemniaków - 1 duża cebula - 2 jajka - 2 łyżki mąki - sól i pieprz  na sos: - 500 g karkówki - sól czosnkowa - przyprawa typu vegeta - pieprz - 2 łyżki mąki pszennej Sos mięsny trzeba zacząć przygotowywać jako pierwszy, bo smażenie mięsa trwa ok. 1 - 1,5 godziny. Mięso opłukać, osuszyć, pokroić najpierw na plasterki, potem na nieduże kawałki. Każdy kawałek rozbić tłuczkiem, z jednej strony posypać solą czosnkową i pieprzem, z drugiej strony posypać vegetą i pierzem. Tak przygotowane mięso kłaść na rozgrzaną na patelni margarynę. Szybko przysmażyć do uzyskania brązowego koloru, przykręcić gaz, zalać gorącą wodą i dusić pod przykryciem aż mięso zmięknie. Ilość wody zależy od tego ile chcemy mieć sosu. My lubimy taki sos, więc dolewam sporo wody (tyle że zakrywa ona mięso). Do szklanki wlać niewielką ilość zimnej wody, wsypać dwie łyżki mąki, mieszać, aż mąka się rozpuści. Zawiesinę wlać do mięsa, wymieszać, chwilę pogotować. Jeśli sos będzie za gęsty można dolać wody.  Ziemniaki i cebulę zetrzeć, nadmiar wody odcisnąć przez ścierkę, dodać jajko, mąkę, sól i pieprz, wymieszać. Smażyć placki na rozgrzanym oleju na złoty kolor. Gotowe placki polewać przygotowanym sosem mięsnym. 