Puszysty chleb do odrywania pysznie napakowany. W środku znalazły się oliwki, boczek i feta. Jedliśmy go zarówno na zimno po ostygnięciu, jak i podgrzany w piekarniku na ciepło. W oryginalnym przepisie nie było boczku, ale że miałam za mało oliwek, zamiast nich dałam drobno pokrojony wędzony boczek. Pasował.         Przepis z książki "Wypieki" Anneki Manning, podaję z niewielkimi zmianami.   Składniki (na formę o wymiarach 8x22 cm):  450 g mąki pszennej 125 ml letniej wody 1 płaska łyżeczka cukru 22 g świeżych drożdży 1 łyżeczka soli 30 g masła stopionego i ostudzonego 125 ml letniego mleka   40 g czarnych oliwek bez pestek 40 g wędzonego boczku 150 g sera feta 1 łyżka suszonego oregano 1 łyżeczka pokrojonych igiełek rozmarynu 1,5 łyżki oliwy    Mąkę wsypać do miski, wymieszać, na środku zrobić wgłębienie. Wkruszyć do niego drożdże, posypać cukrem i polać 1/4 szklanki letniej wody. Palcami wyrobić zaczyn. Miskę przykryć i odstawić na 10-15 minut. Po tym czasie dodać sól, masło i rozpocząć wyrabianie. Stopniowo dolewać pozostałą wodę i mleko. Wyrobić gładkie, elastyczne ciasto. Miskę posmarować olejem i umieścić w niej ciasto uformowane w kulę. Poruszać ciastem tak, żeby całe się natłuściło. Ponownie przykryć i odstawić w ciepłe miejsce do wyrośnięcia na 1-1,5 godziny lub do podwojenia objętości.   Oliwki pokroić w krążki, boczek w drobną kostkę, a fetę w większą kostkę, lub pokruszyć.   Wyrośnięte ciasto uderzyć pięścią, żeby pozbyć się zgromadzonego powietrza. Ciasto wyjąć na oprószony mąką blat i rozwałkować na prostokąt o wymiarach około 26x40 cm. Ułożyć ciasto dłuższym bokiem do siebie i na połowie ciasta rozsypać oliwki, boczek i fetę, zachowując około 1 cm odstęp od brzegu. Nadzienie posypać oregano oraz rozmarynem i skropić oliwą. Ciasto złożyć przykrywając wolną połową ciasto z nadzieniem. Palcami zlepić brzegi ciasta. Ostrym nożem pokroić ciasto na 10 pasków. Każdy z nich zwinąć w ślimaka i ułożyć w natłuszczonej formie przecięciem do góry. Wierzch posypać nadzieniem, które wypadło przy zwijaniu i przekładaniu. Rękami ugnieść powierzchnię ciasta, by ją wyrównać. Formę przykryć i odstawić w ciepłe miejsce na 1 godzinę, albo do chwili, kiedy ciasto zacznie "wychodzić" z formy. Formę z wyrośniętym chlebem wstawić do piekarnika nagrzanego do 180 st.C i piec przez około 50 minut lub do uzyskania złotej skórki. Po upieczeniu pozostawić w formie przez 5 minut, a potem wyjąć i ostudzić na kratce. Podawać﻿﻿ na ciepło lub zimno. 