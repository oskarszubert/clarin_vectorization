Niedawno bez żadnego konkretnego planu kupiłam kaszę kukurydzianą. Teraz wyszukuję sposoby na jej wykorzystanie. Na przykład taki pikantny placek. Kasza kukurydziana jet w nim mocno wyczuwalna, więc chyba nie wszystkim zasmakuje. Ja chętniej niż na zimno jadłam go po odgrzaniu w piekarniku podany na ciepło, a mężowi przeszkadzała wyczuwalna podczas jedzenia kasza.       Przepis z książki "120 wypieków" z kolekcji Z kuchennej półeczki, podaję z moimi zmianami.   Składniki (na formę 18x18 cm):  25 g mąki pszennej 125 g kaszki kukurydzianej 1 łyżka proszku do pieczenia 1/2 łyżeczki soli 1 czerwona ostra papryczka pęczek szczypiorku 2 jajka 140 ml kwaśnej śmietany 18% 125 ml oleju   Formę wyłożyć papierem do pieczenia lub wysmarować tłuszczem. W dużej misce wymieszać mąkę, kaszę i proszek do pieczenia. Dodać papryczkę oczyszczoną z nasion i drobno pokrojoną oraz posiekany szczypiorek. Dobrze wszystko wymieszać. W innym naczyniu ubić śmietanę z jajkami i olejem. Wlać do suchych składników i szybko dokładnie wymieszać. Ciasto przelać do przygotowanej formy, wyrównać wierzch. Piec w piekarniku nagrzanym do 200 st.C i piec przez 20-25 minut, do chwili aż ciasto wyrośnie i zacznie się rumienić. 