Tarta dla tych, którzy lubią crumble, czyli owoce pod kruszonką. Ciasta jest malutko, a owoców i kruszonki dużo. Ja przekonałam się, że jednak zwolenniczką tego typu wypieków nie jestem, ale mama, mąż i siostrzeniec zjedli ze smakiem, ciesząc się z tego, że owoce górują nad ilością ciasta.      Przepis z książeczki "120 wypieków" z serii Z kuchennej półeczki (zmniejszyłam o połowę ilość malin). Składniki (na formę o średnicy 24 cm) na ciasto:  150 g mąki pszennej 25 g cukru pudru 125 g masła pokrojonego w kostkę 1 łyżka zimnej wody  na owocowe nadzienie: 450 g śliwek bez pestek, pokrojonych w ćwiartki 125 g malin 3 łyżki brązowego cukru  na kruszonkę:  125 g mąki pszennej 75 g brązowego cukru 100 g masła pokrojonego w kostkę 100 g mieszanych orzechów posiekanych lub startych na tarce o dużych oczkach (u mnie kilka orzechów włoskich, migdały i niesolone orzechy ziemne) 1 łyżeczka cynamonu    Przygotowanie ciasta:mąkę i cukier wymieszać w misce, dodać pokrojone masło i palcami rozcierać, aż utworzy się kruszonka. Wtedy dolać wodę i wyrobić gładkie ciasto. Uformować je w kulę, owinąć folią i włożyć do lodówki na 30 minut. Na oprószonej mąką stolnicy rozwałkować ciasto i wyłożyć nim blachę do pieczenia tart. Ciasto nakłuć w kilku miejscach, włożyć do lodówki na czas przygotowywania owoców i kruszonki.   Przygotowanie owoców:śliwki i maliny wymieszać z brązowym cukrem. Przygotowanie kruszonki:mąkę, cukier i masło rozetrzeć w misce palcami na kruszonkę. Dodać orzechy i cynamon, wyrobić kruszonkę.   Formę ze schłodzonym ciastem wyjąć z lodówki, wyłożyć na nie owoce, posypać kruszonką.Wstawić do piekarnika nagrzanego do 200 st.C i piec przez 20-30 minut, aż wierzch będzie złocisty. 