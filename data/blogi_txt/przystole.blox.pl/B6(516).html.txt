Przepis znaleziony na forum Wielkie Żarcie, wpisała go tam Malena. Troszkę go zmodyfikowałam - między innymi nie owijałam kotlecików boczkiem, a cały zużyłam do sosu.  Składniki:  - 500 g mielonego mięsa (u mnie karczek) - 1 czerstwa bułka - 1 jajko - 1 cebula - 1 łyżka musztardy (dałam 1,5) - 150 g wędzonego boczku  - 200 g pieczarek - 100 ml słodkiej śmietanki (u mnie 30%) - 150 ml bulionu warzywnego - 1 łyżka mąki pszennej - sól, pieprz Mięso wymieszać z namoczoną w wodzie i odciśniętą bułką, jajkiem, musztardą i drobno posiekaną cebulą. Doprawić solą i pieprzem. Z masy uformować niewielkie kulki, lekko je rozpłaszczać dłonią (u mnie medalionów wyszło 11). Smażyć na oleju na złoto z obu stron. Boczek pokroić w kostkę, pieczarki obrać, pokroić w półplasterki. Boczek podsmażyć bez dodatku tłuszczu, kiedy lekko się zrumieni dodać pieczarki i dusić na małym ogniu aż grzyby zmiękną. Podlać bulionem, zagotować. Mąkę wymieszać z odrobiną zimnej wody, wlać do sosu, wymieszać, wlać śmietankę, dokładnie wymieszać i zagotować jeszcze raz. Doprawić do smaku solą i pieprzem. Medaliony podawać z gotowanym ryżem, polane sosem pieczarkowym. Właściwie można by ten sos podać tylko z ryżem, jako samodzielne danie, bo jest taki dobry ;) 