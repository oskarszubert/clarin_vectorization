Był taki czas, że przepisy na ciastka pojawiały się tutaj często. Teraz, kiedy mam młodszego synka, który wciąż wymaga uwagi i tego, by mieć oczy dookoła głowy, na robienie ciastek nie mam czasu. Zwłaszcza takich, które wymagają wałkowania, wykrawania i pieczenia na kilku blachach. Ale na te się skusiłam, bo ciasto można zrobić za pomocą miksera, a z wyrobionego ciasta wystarczy uformować kuleczki. Zresztą zawsze chciałam spróbować ciastek z masłem orzechowym. Ciastka są kruche i maślane. I nawet muszę powiedzieć, że im dłużej leżą w zamkniętym pudełku, tym lepiej smakują. Nadają się więc do dłuższego przechowywania.      Przepis z książki "Ciastka, ciasteczka i babeczki" Hilaire Walden.   Składniki (na 24 sztuki):  150 g mąki pszennej 1/2 łyżeczki sody szczypta soli 120 g masła 3/4 szklanki drobnego cukru do wypieków 1 jajko 1 łyżeczka ekstraktu z wanilii - przepis na domowy znajdziecie tutaj 200 g masła orzechowego z kawałkami orzechów  Masło utrzeć z cukrem na puszystą masę. Wsypać mąkę wymieszaną z sodą i solą, dodać jako i wyrobić (mikserem). Na koniec dodać ekstrakt z wanilii i masło orzechowe. Ciasto wyjąć z miski, wyrobić krótko rękami, włożyć do miski, przykryć i wstawić do lodówki na około 30 minut lub dłużej. Ze schłodzonego ciasta formować nieduże kuleczki. Ułożyć je na blasze i lekko spłaszczyć przy pomocy tłuczka do mięsa (lub widelca), tworząc wzorek. Blachę z ciastkami wstawić do piekarnika nagrzanego do 180 st.C i piec przez około 12-15 minut. 