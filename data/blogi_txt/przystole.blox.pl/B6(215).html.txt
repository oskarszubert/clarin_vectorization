Bułeczki cynamonowe to ulubione bułki mojego starszego synka. Pierwszy raz kupił je dla niego mój tata i od tej pory, kiedy byliśmy w tamtym sklepie zawsze je kupowaliśmy, bo tylko tam były dostępne. Teraz już nie będę musiała ich kupować, bo znalazłam przepis na ich domową wersję, która jest nawet lepsza od oryginału :) Bułeczki są puszyste i miękkie w środku, a z zewnątrz mają chrupiącą cynamonową skorupkę. Poza tym są przepyszne. Staram się je robić jak tylko mam wolną chwilkę, a dzięki temu, że ciasto wyrabia za mnie mikser ja mam wolne ręce, żeby zająć się młodszym synkiem. A potem wszyscy możemy się cieszyć pysznymi bułeczkami idealnie nadającymi się na kolację i śniadanie z kubkiem mleka lub kakao, albo na drugie śniadanie lub podwieczorek ze szklanką herbaty.    Składnikina bułeczki:- 325 g (2 i 1/3 szklanki) mąki pszennej- 22g świeżych drożdży- 175 ml letniego mleka- 1 duże jajko- 30 g (2 łyżki) masła roztopionego- 40 g (3 łyżki) cukru- szczypta solido obtoczenia bułeczek:- 50 g białego cukru- 50 g brązowego cukru- 1/2 łyżeczki mielonego cynamonu- 2 łyżki masłaMąkę wsypać do miski, na środku zrobić wgłębienie, wkruszyć drożdże. Posypać łyżeczką cukru, polać taką ilością letniego mleka, żeby dało się palcami zarobić zaczyn. Przykryć czystą ściereczką i odstawić w ciepłe miejsce na ok. 15 minut, aż zaczyn zacznie pracować.Następnie dodać pozostałe składniki i wyrobić gładkie, elastyczne ciasto (można to zrobić za pomocą miksera). Ponownie przykryć i odstawić na około 1 godzinę, aż ciasto podwoi swoją objętość.Tortownicę o średnicy 24-25 cm wysmarować masłem i wysypać bułką tartą. Obydwa rodzaje cukru wymieszać z cynamonem i wsypać do małej miseczki. Masło roztopić.Wyrośnięte ciasto wyjąć na wysypany mąką blat. Lekko spłaszczyć dłońmi i uformować kulę. Podzielić na 16 równych części (po ok. 35-40 g), z których uformować małe kulki. Zanurzać każdą w rozpuszczonym maśle, a następnie obtaczać ze wszystkich stron w cukrze z cynamonem. Układać w jednej warstwie w przygotowanej tortownicy tak, aby między kuleczkami było odrobinę przestrzeni (powinny się jednak nieco stykać, jak urosną połączą się, a po upieczeniu będzie je można odrywać). Formę przykryć i zostawić do ponownego rośnięcia do podwojenia objętości, na mniej więcej 30 minut. W tym czasie nagrzać piekarnik do 190 st.C. Bułeczki piec przez 25-30 minut. Przepis z blogu Kuchnia nad Atlantykiem, podałam z moimi zmianami. 