Po ostatnim owocowym szaleństwie zapragnęłam jakiegoś prostego, ucieranego ciasta. Zastanowiłam się co mam w kuchennych szafkach i lodówce, a potem pod tym kątem szukałam przepisów. Nie szukałam długo, bo od razu wpadł mi w oko przepis na babkę cytrynową. To był strzał w 10! Ciasto jest przepyszne i co najważniejsze, orzeźwiająco cytrynowe. Najbardziej z niego ucieszył się mój starszy synek, bo jak powiedział, w końcu upiekłam ciasto, które można swobodnie wziąć do ręki bez obawy, że jakieś owoce czy kruszonka z niego odpadnie i trzeba będzie sprzątać ;)       Przepis ze strony Mała Cukierenka.   Składniki na ciasto:  2 i 1/3 szklanki mąki 2 łyżeczki proszku do pieczenia 250g miękkiego masła 1 szklanka cukru 6 jajek 6 łyżek oleju skórka starta z 1 cytryny 2 kisiele cytrynowe bez cukru 1/2 szklanki maku   na lukier:  6-7 łyżek cukru pudru 2 łyżki soku z cytryny 1 łyżka gorącej wody 1 łyżka maku    Mąkę przesiać i wymieszać z proszkiem do pieczenia. Masło ucierać mikserem ustawionym na najwyższe obroty przez 30 sekund, dodać cukier i dalej ucierać przez 3-4 minuty. Zmniejszyć obroty miksera i do maślanej masy dodawać po jednym jajku, po każdym dodaniu przez chwilę miksować, aż składniki połączą się w gładką masę. Następnie dodać olej, skórkę z cytryny i mąkę wymieszaną z proszkiem do pieczenia, krótko, ale dokładnie wymieszać.Do drugiej miski odłożyć 1/3 przygotowanej masy i wymieszać ją z makiem.Do pozostałego ciasta dodać kisiele, wymieszać.Formę z kominem o średnicy 24 cm posmarować masłem i posypać mąką. Oba ciasta nakładać do blaszki na zmianę, można przemieszać łyżką. Wstawić do piekarnika nagrzanego do 180 st.C i piec przez około 60 minut.  Przygotować lukier:wszystkie składniki wymieszać w garnuszku i polać nim babkę (jeśli lukier wyjdzie za gęsty należy dodać jeszcze trochę soku z cytryny lub wody, jak za rzadki, to dodać cukru pudru). Wierzch posypać odrobiną maku. ﻿ 