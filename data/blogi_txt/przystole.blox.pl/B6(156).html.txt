Kiedyś, a nie było to wcale bardzo dawno temu, do głowy by mi nie przyszło, że można piec ciasta z warzywami. Potem zaczęłam zaglądać na fora kulinarne, później na blogi o tej samej tematyce, no i okazało się, że to wcale nie jest taki dziwny dodatek jak mi się wydawało. Od tego czasu zresztą sama już upiekłam babkę i bułeczki z ziemniakami, czekoladowe ciasto z cukinią i torcik marchewkowy. Wszystko zadziwiająco smaczne, a dzięki warzywom miękkie, wilgotne i puszyste. Dlatego też kiedy trafiłam na przepis na ciasto buraczane wiedziałam że i tego muszę spróbować. W lodówce miałam akurat buraki, więc we wtorkowy wieczór zabrałam się za pieczenie. Bardzo byłam ciekawa smaku i wyglądu tego ciasta, a mąż który zobaczył przygotowane na blacie kuchennym potrzebne mi produkty pytał czy na pewno wiem co robię i czy nie połączyłam przez pomyłkę dwóch przepisów na dwa różne dania ;)Efekt? Przepyszne, kolorowe ciasto. Miękkie, pachnące cynamonem, troszkę przypominające piernik, zwłaszcza skórką która jest taka sama jak na pierniku mojej mamy który pamiętam z dzieciństwa - miękką i lekko klejącą. Jak dla mnie, to ciasto jest o wiele lepsze niż z samą marchewką. Na pewno interesuje was, jak w cieście smakują buraki? Dla mnie - po prostu jak bakalie. Zresztą spróbujcie sami, polecamy oboje - ja i zachwycony ciastem mąż :)Przepis z książki "1000 klasycznych ciast i ciasteczek" Wendy Hobson. Składniki*:- 375 g mąki pszennej- 1,5 łyżki proszku do pieczenia- 1,5 łyżeczki cynamonu- duża szczypta soli- 225 ml oleju- 430 - 440 g cukru pudru- 5 jajek, białka i żółtka oddzielnie- 225 g surowych czerwonych buraków- 225 g surowych marchewek- 150 g posiekanych mieszanych orzechów (u mnie laskowe, włoskie i ziemne nie solone)Wymieszać mąkę, proszek do pieczenia, cynamon, cukier i sól. Dodać olej i rozkłócone żółtka. Buraki i marchew zetrzeć na tarce o dużych oczkach, dodać do pozostałych składników razem z orzechami i dokładnie wymieszać.Białka ubić na sztywna pianę, a potem  delikatnie, drewnianą łyżką wmieszać ją w ciasto.Gotową masę przełożyć do wyłożonej papierem do pieczenia formy o wymiarach 25x21 cm i wstawić do piekarnika nagrzanego do temperatury 180 st.C. Piec przez około godzinę, aż boki ciasta odejdą od brzegów formy, ciasto będzie sprężyste w dotyku, a patyczek włożony w środek ciasta po wyjęciu będzie suchy.* ponieważ w książce składniki były podane na formę o średnicy 20 cm, a ja nie lubię okrągłych ciast, ilość składników powiększyłam o 1/2 i ciasto upiekłam w większej formie prostokątnej o podanych w moim przepisie wymiarach. 