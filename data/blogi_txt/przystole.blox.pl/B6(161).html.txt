Dziś Dzień Czekolady :) Ja świętuję z ciastem czekoladowo- orzechowym, a Wy? Ciasto jest puszyste i wręcz najeżone bakaliami. Takie "na bogato", z delikatnym pomarańczowym aromatem. Pyszne!      Składniki:  225 g mąki pszennej 1 łyżeczka proszku do pieczenia 1/2 łyżeczki mielonego cynamonu 1/2 łyżeczki mielonych goździków 1/4 łyżeczki mielonego kardamonu 1/4 łyżeczki soli 90 g dużych rodzynek 90 g suszonej żurawiny 125 ml likieru pomarańczowego 75 g daktyli (pokrojonych w kostkę) 100 g orzechów włoskich 100 g migdałów 180 g pokrojonej gorzkiej czekolady 180 g masła w temperaturze pokojowej 200g jasnego brązowego cukru skórka otarta z pomarańczy (lub 3 łyżki kandyzowanej (albo smażonej) skórki pomarańczowej) 3 łyżki soku pomarańczowego 3 duże jajka Piekarnik rozgrzać do temperatury 180 st.C i wyłożyć papierem do pieczenia formę o wymiarach ok. 28x18 cm. W średniej misce wymieszać mąkę, proszek do pieczenia, cynamon, goździki, kardamon i sól. W małym rondlu umieścić rodzynki i żurawinę oraz likier pomarańczowy wymieszany z 1 łyżką zimnej wody i doprowadzić do wrzenia. Potem odstawić rondel na 15 minut, by bakalie dobrze nasączyły się płynem. Grubo pokroić orzechy oraz migdały i wrzucić je do dużej miski razem z pokrojonymi daktylami, oraz nasączonymi rodzynkami i żurawiną. Dodać 1 łyżkę przygotowanej wcześniej mieszanki z mąką i wymieszać. W gorącej kąpieli wodnej roztopić czekoladę.﻿ lekko ostudzić mieszając. W dużej misce mikserem na najwyższych obrotach utrzeć masło z brązowym cukrem na gładki krem. Dodać skórkę pomarańczową i roztopioną czekoladę, a następnie jajka, ciągle mieszając. Na koniec dodać resztę mieszanki z mąką oraz sok pomarańczowy i wyrobić jednolite ciasto. Wsypać bakalie i wymieszać łyżką. Przełożyć do przygotowanej formy i piec przez około 60 minut. Jeśli włożona w środek ciasta wykałaczka będzie sucha, wyjąć ciasto z piekarnika, odstawić do ostygnięcia, a potem pokroić w nieduże kawałki.   Przepis ze "Złotej księgi czekolady", zmodyfikowany przeze mnie. 