Moje pierwsze takie rolady. Robiłam już wiele rodzajów rolad, ale nigdy z mięsa wołowego. Bardzo smakowały mi te które robi moja teściowa, więc do niej udałam się po instrukcje. Konsultacja odbyła się telefonicznie, po czym zabrałam się do roboty. Okazało się, że nie takie te rolady straszne jak je malowałam, bo dały się ładnie zrolować, potem obsmażyć i tak dobrze się udusiły, że rozpływały się w ustach. I "właśnie o takie mi chodziło" jak mawia mój synek :] Dla mnie - rolady idealne.Co prawda tydzień z akcją Gotujemy po polsku II pod patronatem serwisu zPierwszegoTłoczenia już się skończył, ale za zgodą Andrzeja ten przepis jeszcze do niej dołączam.Ostatnio z niczym nie nadążam i wyrobić się nie mogę...  Składniki [na 4 rolady]:- 4 plastry mięsa wołowego [u mnie polędwica]- 2 łyżki musztardy- 1 nieduży kawałek cienkiej kiełbasy [np. rzeszowskiej]- 50 g szynki wędzonej- 1 marchewka- 1 cebula- 1 ogórek kiszony- przyprawa typu vegeta- sól, pieprz- 2 łyżki mąki- słodka papryka w proszkuMięso rozbić cienko, posmarować musztardą, posypać solą i pieprzem. Na każdym kawałku mięsa rozłożyć pokrojoną w cieniutkie plasterki marchewkę, potem posypać pokrojoną w kostkę kiełbasą, szynką i plasterkami ogórka. Obłożyć pokrojoną w piórka cebulą, posypać vegetą. Zwinąć rolady, każdą związać bawełnianą nicią tak, żeby farsz nie wypadał ze środka.W rondlu rozgrzać olej, włożyć rolady i obsmażyć z każdej strony. Następnie podlać niewielką ilością wody, przykryć i dusić około 1 godziny [w tym czasie odwracać rolady i dolewać wody jeśli będzie za mało].Kiedy mięso będzie już miękkie, rolady wyjąć i odłożyć na bok. Dwie łyżki mąki wymieszanymi z niewielką ilością zimnej wody, wlać do pozostałego z duszenia sosu, wymieszać. Doprawić papryką w proszku. Włożyć do sosu rolady, zagotować. 