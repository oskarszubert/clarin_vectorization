Pytanie mam do wszystkich Mam ;)Czy Wy też kiedy wybieracie się na zakupy żeby kupić coś dla siebie wracacie do domu z czymś nowym dla dziecka? Mnie zdarza się to notorycznie, jeśli tylko mam okazję wyrwać się do miasta :) Lubię kupować synkowi właściwie wszystko: ubrania, zabawki i książki. A wszystko dlatego że tak bardzo lubię patrzeć na tą wielką radość małego człowieka z odkrywania wszystkiego co nowe. Chociaż oczywiście wiem, że najbardziej ucieszy się z nowego auta, bo musicie wiedzieć że zna wszystkie marki samochodów, więc należy kupować wyłącznie auta "ze znaczkiem" i oczywiście takie których jeszcze nie ma, co z czasem i kolejnymi przybywającymi egzemplarzami staje się coraz trudniejsze :))Niedawno, dzięki wygranej w zeszłorocznym miksie którego tematem było ciasto na niedzielę w serwisie Mikser kulinarny, wybrałam się na wirtualne zakupy w jednej z księgarni internetowych. Jak już się pewnie domyśliliście kupiłam książkę dla synka, ale też jednocześnie dla mnie, bo mój wybór padł na Cecylkę Knedelek czyli książkę kucharską dla dzieci. O przepisach z tej książki przeczytałam na blogach Moniki i Olcika. Zachęcona ich bardzo pozytywnymi opiniami długo się nad zakupem nie zastanawiałam. Na książkę czekaliśmy z synkiem oboje, a kiedy już dotarła mały przez trzy dni ją oglądał i wybierał przepisy. Oczywiście najbardziej podobały mu się słodkości, więc razem wybraliśmy przepis na piegowate babeczki jako ten, który przetestujemy jako pierwszy. Udały się wspaniale. Naprawdę są bardzo proste do zrobienia i pyszne, a ja dodatkowo ozdobiłam je polewą czekoladową.Składniki:- 1 kubek mąki pszennej- 1 kubek maku- 1/2 kubka cukru pudru- 5 jajek- 1 płaska łyżeczka proszku do pieczenia- 8 łyżek mleka- 8 łyżek oliwy (1 kubek = 1 szklanka 250 ml)- polewa czekoladowaMak wsypać na gęste sitko i wypłukać zimną wodą, osączyć dokładnie (pominęłam i dałam suchy mak). Mąkę przesiać do miski, wymieszać z osuszonym makiem i proszkiem do pieczenia.Białka ubić na sztywną pianę, wsypać cukier i miksować jeszcze przez około 7 minut. Następnie dodać żółtka, mleko, połowę mąki z makiem i proszkiem. Nadal miksując dodać pozostałą mąkę i wlać oliwę. Miksować tak długo, aż powstanie jednolite ciasto.Foremki do pieczenia babeczek wysmarować masłem i obsypać bułką tartą. Każdą foremkę napełnić ciastem do 2/3 wysokości. Wstawić do nagrzanego do 180 st.C piekarnika i piec przez około 15 minut, aż się lekko zarumienią.Ostudzone udekorować polewą czekoladową przygotowaną z połowy składników. 