Danie proste, szybkie i z łatwo dostępnych składników. Robiłam je już trzy razy, a to nie lada rekomendacja, bo wiecie już chyba, że nie często wracam do przepisów, nawet kiedy coś bardzo mi smakuje. Tak przygotowane polędwiczki najbardziej smakują mi po prostu z gotowanymi ziemniakami i ogórkiem kiszonym. Pyszności.      Składniki (na 4 porcje): - 600 g polędwiczek wieprzowych - 2-3 ząbki czosnku - 200 ml kwaśnej śmietany 18% - 2-3 łyżki musztardy francuskiej - sól i pieprz  - masło i olej do smażenia   Polędwiczki pokroić w ukośne grube plastry i rozgnieść ręką.  Na rozgrzanym tłuszczu obsmażyć mięso z obu stron, dodać posiekany czosnek, oraz sól i pieprz. Przykryć i dusić przez około 5 minut obracając w trakcie smażenia.  Gdy mięso będzie prawie gotowe wlać śmietanę wymieszaną z musztardą i zagotować.  Kiedy mięso będzie miękkie, podawać.   Przepis z blogu Dwie Chochelki. 