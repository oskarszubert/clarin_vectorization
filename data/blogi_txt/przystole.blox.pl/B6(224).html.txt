Mogę śmiało powiedzieć że jest to najlepsze ciasto jakie jadłam. Jest wilgotne, puszyste, bardzo czekoladowe i wprost rozpływa się w ustach, a jego zapach... niesamowity. Mama powiedziała że pachnie jak ciasto które na święta piekła moja babcia. Właściwie to ciasto upiekłam poza kolejnością, bo miałam już przygotowany do wypróbowania inny przepis.  Dodatek coca-coli do ciasta i sposób jego przygotowania zaintrygował mnie jednak tak bardzo, że musiałam je upiec od razu ;)  Za przepis dziękuję Agacie, która znalazła go w książce Jamesa Martina pt. "Desserts". Przepis troszkę zmieniłam  i podaję go w mojej wersji.Składniki:- 250 g mąki pszennej - 2 łyżeczki proszku do pieczenia - 300 g cukru kryształu - 3 czubate łyżki gorzkiego kakao - szczypta soli - 1 opakowanie cukru wanilinowego  - 250 g masła - 200 ml coca-coli - 75 ml mleka - 2 jajka na polewę: - 1 czekolada z nadzieniem toffi - 2-3 łyżki śmietanki 30%  W jednej misce wymieszać mąkę, proszek do pieczenia, cukier, kakao, sól i cukier wanilinowy. Do drugiej miski wbić jajka, dobrze je roztrzepać, potem dodać mleko, roztopione i wystudzone masło oraz coca-colę, wymieszać. Mokre składniki wlać do suchych i delikatnie, ale dokładnie wymieszać łyżką. Tortownicę o średnicy 24 cm wysmarować masłem i wysypać bułką tartą. Przygotowaną masę wylać do tortownicy i wstawić do piekarnika nagrzanego do 180ºC. Piec 40-50 minut. Wyjąć i zostawić do ostygnięcia.Przygotować polewę: czekoladę połamać i stopić w kąpieli wodnej. Dodać śmietanę, dokładnie wymieszać. Gorącą polewę wylać na ciasto, odstawić do zastygnięcia. 