"Jak dobrze mieć sąsiada" śpiewały Alibabki, a ja mogę zaśpiewać że dobrze mieć sąsiadkę, zwłaszcza taką, która chętnie dzieli się owocami ze swojego ogrodu ;) Tym razem dostałam papierówki i od razu część została zjedzona, a reszta trafiła do szarlotki z przepisu Liski. Kiedyś nie przepadałam za ciastami z dużą ilością owoców lub masy owocowej, ale świat się zmienia, ludzie też i teraz ze smakiem zajadam kawałki szarlotki, a ta wyjątkowo szybko zniknęła :)  Przepis dodaję do akcji Grażyny Nie tylko szarlotka, chociaż akurat szarlotkę zrobiłam ;) Składnikiciasto:- 2 szklanki mąki pszennej- 125 g masła- 3 żółtka- 2 łyżki cukru- 1 łyżeczka spirytusu- sody na końcu noża- około 2 łyżek letniej wody- około 1/4 łyżeczki solimasa jabłkowa:- 1 kg kwaśnych jabłek (papierówki, antonówki, szara reneta)- około 3/4 szklanki cukru kryształu- 1/2 łyżeczki cynamonu- 1/4 łyżeczki mielonych goździków- 1/4 łyżeczki mielonej gałki muszkatołowej- 1 łyżka masłaPrzygotowanie ciasta: mąkę przesiekać z masłem, dodać resztę składników bez wody, zagniatać ciasto, następnie dodawać po trochu wodę. Zagnieść gładkie, nie przylepiające się do rąk ciasto. Podzielić je na dwie części i odłożyć by odpoczęło.W tym czasie przygotować masę jabłkową: jabłka obrać, usunąć gniazda nasienne i pokroić w ćwiartki. Na patelni rozgrzać masło, wrzucić jabłka, chwilę podsmażyć ciągle mieszając. Kiedy zaczną mięknąć, dodać cukier i przyprawy. Poddusić aż zaczną się rozpadać. Ostudzić.Tortownicę o średnicy 24 cm lekko wysmarować masłem i wysypać mąką. Spód wylepić połową ciasta (zrobiłam wyższy brzeg, żeby masa jabłkowa nie wyciekła w czasie pieczenia), ponakłuwać widelcem i wstawić do piekarnika nagrzanego do 180C na 10 minut. Wyjąć z pieca, na podpieczony spód nałożyć jabłka. Pozostałą część ciasta pokruszyć na jabłka.Wstawić do piekarnika i piec kolejne 40 minut. Upieczoną i ostudzoną szarlotkę można posypać cukrem pudrem, dla nas była wystarczająco słodka. 