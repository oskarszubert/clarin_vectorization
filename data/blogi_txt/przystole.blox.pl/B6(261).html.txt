Bułki upieczone z mrożonymi truskawkami, na świeże jeszcze poczekam. To była już ostatnia paczuszka truskawek, więc miejsce na nowe już jest przygotowane.  Do wypieku można użyć zarówno świeżych jak i mrożonych owoców, ale te drugie trzeba najpierw rozmrozić i odsączyć z soku (można go dodać do herbaty na przykład). Potem można je już pokroić i ułożyć na bułkach tak samo jak świeże.       Przepis na ciasto z tej strony, dodatki zmieniłam.   Składniki (na 8 bułek):  250 g mąki pszennej 20 g drożdży świeżych 40 g cukru pudru 100 ml letniego mleka 20 g masła 1 jajko (roztrzepane) 1 łyżka cukru waniliowego domowego - przepis tutaj 1 łyżeczka ekstraktu waniliowego  na kruszonkę:  2 łyżki mąki orkiszowej (może być pszenna, mi się akurat skończyła, wiec zastąpiłam orkiszową) 1 łyżka brązowego cukru kilka kropel ekstraktu waniliowego 1 łyżka masła  poza tym:  24 truskawki świeże lub mrożone 1 tabliczka białej czekolady (pokrojonej w kostkę)      Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿﻿ W pozostałym mleku rozpuścić masło, przestudzić. Jajko rozbić, oddzielić białko od żółtka. Białko ubić na sztywną pianę ze szczyptą soli. Żółtko utrzeć z cukrem i cukrem waniliowym na kogel-mogel. Przełożyć go do mąki z wyrośniętym zaczynem, dodać pianę z białek. Wymieszać. Nadal wyrabiać i powoli wlewać letnie mleko z masłem i ekstrakt waniliowy. Wyrabiać, aż składniki się połączą (wyrabiałam mikserem). Miskę z dobrze wyrobionym ciastem przykryć i odstawić w ciepłe miejsce do wyrośnięcia na około 2 godziny.   Truskawki pokroić na połówki lub ćwiartki (w zależności od ich wielkości) - mrożone rozmrozić, odsączyć i także pokroić. Z mąki, cukru, masła i ekstraktu zagnieść kruszonkę.   Wyrośnięte ciasto jeszcze raz wyrobić, podzielić na 8 równych części. Z każdej uformować kulkę, a potem rozwałkować na okrągły placek. Ułożyć na 2 blachach, zachowując odstępy. Na środku ułożyć pokrojone truskawki i posypać czekoladą oraz kruszonką. Odstawić jeszcze na 30 minut do napuszenia (nie przykrywać). Piec w piekarniku nagrzanym do 190 st.C i piec przez 20-30 minut, aż się ładnie zarumienią. 