Lubię ciasta z cukinią i chętnie próbuję nowych przepisów. Tutaj zaciekawiło mnie połączenie cukinii z marchewką. Do tej pory piekłam albo ciasto cukiniowe, albo marchewkowe, nigdy z tych warzyw razem. Wyszło bardzo dobre, chociaż trochę za bardzo się kruszyło. Ale to nic, przecież ciasto można jeść widelczykiem, lub łyżeczką. Nie jest to ciasto lekkie, raczej mokre i zakalcowate. Ale z takimi dodatkami inne być nie może. Składniki (na formę o wymiarach 23x13 cm):  125 g masła 100 g cukru pudru 1 łyżka cukru z wanilią szczypta soli 3 jajka 150 g mąki pszennej 100 g mielonych orzechów laskowych 2 łyżeczki proszku do pieczenia 50 g gorzkiej czekolady startej na dużych oczkach (lub posiekanej) 1 mała cukinia 150 g marchewki Marchewkę obrać i razem z cukinią zetrzeć na tarce o dużych oczkach.Mąkę wymieszać z proszkiem do pieczenia, mielonymi orzechami i tartą czekoladą. Miękkie masło utrzeć ze szczyptą soli oraz cukrem i cukrem z wanilią na puszystą masę. Nie przerywając ucierania, kolejno dodawać jajka. Następnie porcjami dodawać mąkę z orzechami i czekoladą. Na koniec do masy wsypać cukinię z marchewką i wymieszać łyżką. Formę natłuścić i posypać bułką tartą. Przełożyć do niej ciasto, wyrównać wierzch.Wstawić do piekarnika nagrzanego do 180 st.C i piec przez 40-50 minut. ﻿ 