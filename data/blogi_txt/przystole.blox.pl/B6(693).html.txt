Nie jestem wielbicielką placków ziemniaczanych, ale mój mąż jest i to wielkim :) Moja mama zawsze posypuje je cukrem, mąż może jeść placki bez dodatków, a mi smakują tylko z sosami. Paprykowy to mój ulubiony.  Składniki: - 1 kg ziemniaków - 2 jajka - 2 cebule - po połowie papryki żółtej, zielonej i czerwonej - 3 łyżeczki koncentratu pomidorowego - ketchup - 2 łyżki mąki - sól, pieprz, słodka papryka w proszku - 1 listek laurowy   Jedną cebulę posiekać, papryki pokroić w 2-centymetrowe paseczki. Cebulę zeszklić na oleju, dodać paprykę, przesmażyć. Dodać koncentrat, podlać niedużą ilością wody, przyprawić solą, pieprzem, papryką i szczyptą cukru do smaku. Włożyć listek laurowy i dusić ok. 15 minut, aż papryka będzie miękka. Pod koniec duszenia dodać ketchup do smaku. Ziemniaki i jedną cebulę zetrzeć na placki, nadmiar płynu odcisnąć przez ścierkę, przełożyć do miski. Dodać jajka, mąkę, sól i pieprz. Dokładnie wymieszać. Partiami nakładać ciasto na rozgrzany olej i smażyć placki na złoto z obu stron. Gotowe placki przekładać na talerz, polewać przygotowanym sosem. 