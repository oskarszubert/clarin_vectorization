Pierwszy raz spotkałam się z tym, że do klusek z sera dodaje się pokrojone bułki. Ku mojemu zaskoczeniu wcale nie były wyczuwalne podczas jedzenia, ani nie było ich widać po przekrojeniu klusek. Za to dzięki temu dodatkowi danie stało się bardziej sycące. Przepis z gazety "365 przepisów na kluski, naleśniki i makarony". Składniki (na 4 porcje):  500 g twarogu 100 ml kwaśnej śmietany 18% 3 jajka 50 g masła 3 kajzerki (najlepiej z poprzedniego dnia, lekko czerstwe) 100 g mąki pszennej szczypta soli  do podania:  100 g masła cynamon tarta bułka cukier śmietana    Z białek ubić sztywną pianę.﻿Ser przecisnąć przez praskę, dodać śmietanę, 3 żółtka oraz stopione i ostudzone masło. Doprawić szczyptą soli i wyrobić na jednolitą masę. Z kajzerek ściąć skórkę, a miąższ pokroić w drobną kostkę. Włożyć do masy serowej razem z pianą z białek i mąką. Odstawić na 10 minut. Z masy uformować podłużne kluski. Ugotować je partiami w osolonym wrzątku, wyjąć. Na patelni stopić 100 g masła, dodać tartą bułkę, zrumienić. Dodać cynamon, włożyć ugotowane kluski i wymieszać tak, aby pokryły się bułką. Chwilę razem podgrzewać. Można podać tylko posypane cukrem, ale można też polać je śmietaną. 