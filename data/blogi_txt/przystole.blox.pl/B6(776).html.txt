Lubię fetę, niedawno polubiłam też rolady wołowe. Kiedy więc zobaczyłam ten przepis, to od razu postanowiłam go wypróbować. Tak jak spodziewałam, rolady bardzo nam smakowały, a sos z dodatkiem wina miał wspaniały aromat i piękny, głęboki kolor. Idealne na niedzielny obiad.Przepis zaczerpnęłam z gazety "Sól i pieprz" nr 2/2010. Nie zapiekałam jednak rolad w piekarniku tak jak w oryginale, ale udusiłam na kuchni.  Składniki (na 4 porcje):- 4 plastry wołowiny na pieczeń (po ok. 160 g każdy)- 1 czerwona papryka- 1 żółta papryka- 2 cebule- 100 g fety- po 2 gałązki tymianku i bazylii- 3 łyżki oleju- 2 łyżki przecieru pomidorowego- 1 łyżka mąki pszennej- 200 ml czerwonego wytrawnego wina- 200 ml rosołu- 200 g krojonych pomidorów (z puszki)Papryki pokroić w paski, cebulę w piórka, a fetę na "beleczki" grubości palca. Zioła opłukać, osuszyć, oderwać listki i drobno posiekać. Mięso opłukać, osuszyć ręcznikiem kuchennym, rozbić. Natrzeć solą i pieprzem. Na każdym kawałku mięsa ułożyć po kawałku fety, obłożyć papryką, połową cebuli i ziołami , zwinąć rolady, obwiązać nicią.Usmażyć na brązowy kolor na rozgrzanym oleju. Wyjąć rolady z tłuszczu.Pozostałą cebulę zeszklić na tłuszczu z rolad, dodać przecier pomidorowy i krótko przesmażyć. Oprószyć mąką, zalać winem i rosołem, dodać pomidory razem z zalewą, wymieszać. Włożyć rolady, przykryć i dusić pod przykryciem  do miękkości (około 80-90 minut).Wyjąć rolady, usunąć nici, a sos doprawić solą i pieprzem.Podawać z makaronem grube wstążki. 