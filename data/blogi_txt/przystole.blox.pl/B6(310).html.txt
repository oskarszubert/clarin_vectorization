Według oryginalnego przepisu te ciastka powinny jeszcze być posypane brązowym cukrem, ale o tym zapomniałam. Piekłam je wieczorem, kiedy młodszy synek już spał, a starszy już w piżamie pomagał mi wałkować ciasto i wycinać ciastka. Ponieważ miejsca na blacie na książkę z przepisem już zabrakło, schowałam ją do szafki i to, że trzeba je jeszcze posypać cukrem zupełnie mi z głowy wyleciało. Ale ciastkom to wcale nie zaszkodziło, są wystarczająco słodkie. I pięknie pachną.      Przepis z książki "Smakowite prezenty" Sigrit Verbert.  Składniki (na około 30 herbatników):  180 g mąki gryczanej 100 g mąki pszennej 125 g miękkiego masła 65 g cukru zwykłego 60 g cukru trzcinowego 1 jajko 1 łyżeczka proszku do pieczenia szczypta soli   20 g cukru trzcinowego do posypania    Miękkie masło utrzeć z cukrem i cukrem trzcinowym. Dodać jajko, wsypać obydwa rodzaje mąki wymieszane z proszkiem do pieczenia i szczyptą soli. Szybko wyrobić, owinąć folią i włożyć do lodówki na 1 godzinę. Schłodzone ciasto rozwałkować na grubość ok. 5 mm i wyciąć ciastka o różnych kształtach. Ułożyć na blasze, posypać brązowym cukrem. Piec 15-20 minut w temperaturze 180 st.C (moje piekły się 13 minut i były dobre). 