Po ponad rocznej przerwie spowodowanej samymi radosnymi wydarzeniami w naszym życiu, znów udało nam się wirtualnie spotkać w kuchni z Cudawianką. Mam nadzieję, że uda nam się na dobre reaktywować nasz cykl Na 2 łyżki.     Zapraszamy do wspólnej kuchni,Cudawianka i Edysia   Tym razem Cudawianka wspomniała, że ma drożdże, ale dopiero zaczyna się z nimi dogadywać, więc stwierdziłam, że to doskonała okazja, żeby razem coś upiec. No i udało się - w czasie wyrastania zaczynu, wyrabiania ciasta i jego wyrastania byłyśmy w kontakcie na żywo :)Upiekłyśmy drożdżówkę do odrywania. Ja przepis miałam już od dawna w planie, bo Krystianek lubi wszystko co jest z cynamonem, ale jakoś o niej ostatnio zapomniałam. Okazało się, że i Cudawianka ma na nią ochotę. Nie miałyśmy więc problemu z wyborem przepisu ;)Drożdżówka udała się znakomicie, ale mam kilka uwag do przepisu. Po pierwsze użyłam większej keksówki, po drugie cukru było za dużo, bo zsypywał się w trakcie układania pasków na sobie i bułki były nieco za słodkie, a po trzecie zasugerowałam się zdjęciami na obydwu blogach i nie wyłożyłam formy papierem do pieczenia, a jedynie wysmarowałam ją masłem. Efekt był taki, że cukier z ciastem przypiekł  się do spodu i miałam duży problem z wyciągnięciem wypieku z formy. Chciałam zrobić zdjęcie całości, ale nie dało się, bo część "kromek" urwała się w trakcie wyciągania. I chociaż smakowało nam, więcej tego wypieku nie powtórzę. Jeśli będziemy mieli ochotę na bułki cynamonowe, upiekę TE. Są szybsze i łatwiejsze do zrobienia ;) Moje bułeczki wyglądały tak, a wersję cudawiankową możecie zobaczyć TU.    Przepis z tej strony, oryginał tu. Ja podaję swoją wersję, zmodyfikowaną.   Składniki ciasto:  2 i ¾ szklanki mąki pszennej 25 g świeżych drożdży 1 łyżeczka cukru 60 g masła (roztopionego i ostudzonego) 1/3 szklanki letniego mleka 1/4 szklanki letniej wody 2 jajka szczypta soli  nadzienie:  1/2 - 3/4 szklanki cukru kryształu 2 łyżeczki mielonego cynamonu 50 g roztopionego masła    Przygotowanie ciasta:do miski wsypać mąkę, na środku zrobić dołek i wkruszyć do niego drożdże. Posypać łyżeczką cukru i polać letnim mlekiem. Palcami rozgnieść drożdże z mlekiem i cukrem tak, żeby otrzymać rozczyn. Miskę przykryć czystą ściereczką i odstawić w ciepłe miejsce na około 15 minut, żeby zaczyn "ruszył". Kiedy zaczyn podrośnie, dodać resztę składników i wyrobić ciasto (można mikserem). Odstawić do wyrośnięcia na około 1 godzinę lub do podwojenia objętości. Wyrośnięte ciasto przełożyć na blat, jeszcze raz wyrobić i rozwałkować na prostokąt o wymiarach ok. 51x31 cm. Ciasto posmarować roztopionym masłem i posypać cukrem wymieszanym z cynamonem. Tak przygotowane ciasto pokroić na 6 równych pasków i ułożyć je jeden na drugim stroną z cukrem do góry. Tak ułożone plastry znów pokroić na 6 części.      Formę keksową o wymiarach 35x12 cm (mierzone u góry) wyłożyć papierem do pieczenia i ułożyć w niej pionowo kwadraty ciasta.Formę przykryć ściereczką i odstawić do wyrośnięcia. Piec w piekarniku nagrzanym do 180 st.C przez około 30-35 minut, do zezłocenia. 