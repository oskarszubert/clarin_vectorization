Przepyszne ciasto. Migdałowe, malinowe, nieco ciężkie i wilgotne, a zarazem puszyste. Ciasteczka amaretti na wierchu utworzyły niesamowitą kruszonkę. Do ciasta możecie dodać zarówno świeże, jak i mrożone maliny (bez wcześniejszego rozmrażania). Przepis z blogu BelshazzarsFeast﻿ podaję z moimi zmianami. Składniki:  175 g masła, roztopionego 175 g drobnego brązowego cukru 3 jajka 140 g mąki 2 łyżeczki proszku do pieczenia 85 g mielonych migdałów 140 g ciasteczek amaretti, pokrojonych na nieduże kawałki 160 g malin (mogą być mrożone)  ﻿ Masło utrzeć z cukrem na puszystą masę, następnie dodawać po jednym jajka. Nie przerywając ucierania dodawać stopniowo mąkę wymieszaną z proszkiem do pieczenia oraz mielone migdały. Tortownicę o średnicy 20 cm natłuścić, obsypać bułką tartą. Do przygotowanej formy wlać połowę ciasta. Na wierzch wysypać połowę pokrojonych ciastek i 1/3 malin. Wylać resztę ciasta. Ułożyć resztę malin i posypać pozostałymi ciastkami.   Formę wstawić do piekarnika nagrzanego do 170 st.C i piec przez 50-60 minut.Po upieczeniu pozostawić na 10-15 minut w formie, potem wyjąć i wystudzić na kratce. Przed podaniem posypać cukrem pudrem. 