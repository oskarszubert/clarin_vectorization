Propozycja dla tych, którzy chcieliby upiec domowe bułki, ale nie lubią albo boją się zabierać za wypieki drożdżowe. To pieczywo rośnie na proszku do pieczenia i jest znacznie szybsze do zrobienia niż drożdżowe. Z zewnątrz bułki są chrupiące, a w środku puszyste. Starszak chętnie zabiera kanapki z serowych bułek do szkoły i od czasu do czasu upomina się o ich ponowne upieczenie.        Przepis z książki "120 wypieków" z kolekcji Z kuchennej półeczki﻿.   Składniki  (na 8 sztuk):  225 g mąki pszennej 3 łyżeczki proszku do pieczenia szczypta soli (lub wcale, w zależności od tego, jak słony jest ser) 50 g masła 125 g żółtego sera (startego na drobnych oczkach) 1 łyżeczka mielonej gorczycy 150 g mleka  Do dużej miski przesiać mąkę, proszek do pieczenia i szczyptę soli. Dodać pokrojone w kostkę masło i rozetrzeć palcami tworząc kruszonkę. Następnie dodać żółty ser i gorczycę. Wlać tyle mleka, by zagnieść ciasto. Na oprószonej mąką stolnicy delikatnie wyrobić ciasto i rozwałkować na okrąg o grubości około 2,5 cm. Nożem pokroić go na 8 trójkątów. Ułożyć na blasze wyłożonej papierem lub matą do pieczenia. Każdy trójkąt posmarować mlekiem (i ewentualnie posypać świeżo mielonym pieprzem - ja nie posypuję, bo Starszak nie lubi). Formę wstawić do piekarnika nagrzanego do 200 st.C i piec przez 10-15 minut, aż trójkąty zaczną się rumienić. 