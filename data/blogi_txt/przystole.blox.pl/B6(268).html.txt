Niby proste, kruche ciasteczka, ale wymagają trochę pracy i czasu. Dzieciom bardzo się podobały, bo są kolorowe, ale zaraz po upieczeniu były za twarde dla naszego prawie dwulatka. Dopiero kiedy poleżały kilka dni w zamkniętym pudełku i zmiękły, małe ząbki dały sobie z nimi radę. Można je długo przechowywać. Przepis z wydania specjalnego miesięcznika "Dobre Rady" nr 3/2008.   Składniki (na około 60 sztuk):  300 g mąki pszennej 1 jajko szczypta soli 150 g cukru pudru 2 łyżki cukru z wanilią - z tego przepisu 200 g zimnego masła 2 łyżki ciemnego kakao  Mąkę przesiać na stolnicę, zrobić w niej wgłębienie, wbić do niego jajko. Dodać szczyptę soli, posypać cukrem pudrem i waniliowym. Dodać pokrojone masło i energicznie zagnieść gładkie ciasto. Podzielić je na dwie równe części. Do jednej dodać kakao i ewentualnie łyżkę mleka, a następnie zagnieść ciemne ciasto. Obydwie części (jasną i ciemną) podzielić jeszcze na dwie części i uformować kule. Owinąć folią i włożyć do lodówki na około 2 godziny. Na posypanej mąką stolnicy uformować z ciasta wałki o średnicy około 2 cm. Jasne ciasto rozwałkować na grubość około 4 mm. Kłaść na nim wałki ciemnego ciasta i zawijać. Kiedy cały wałek ciemnego ciasta będzie owinięty jasnym ciastem, resztę jasnego ciasta, a otrzymany wałek poturlać, żeby ciasto się połączyło. Każdy tak otrzymany wałek ciasta ponownie owinąć folią i znów włożyć do lodówki na około 1-2 godziny. Po tym czasie rulony z ciasta pokroić na plasterki o grubości około 0,5 cm. Otrzymane w ten sposób ciasteczka ułożyć na wyłożonych papierem lub matą do pieczenia blachach. Piec w piekarniku nagrzanym do 200 st.C  (z termoobiegiem 180 st.C) przez 10-12 minut. 