Wiecie już na pewno, że bardzo lubię różnego rodzaju placki i racuszki. Dziś kolejna propozycja tego typu - racuszki drożdżowe z bakaliami. Miękkie, puszyste, a dodatek domowej smażonej skórki pomarańczowej nadał im wspaniały aromat i ciekawy smak. Pyszne były, naprawdę :)  Składniki:- 1,5 szklanki mąki pszennej- 1 szklanka letniego mleka- 20 g świeżych drożdży- 4 łyżki cukru- 1 żółtko- 3 łyżki masła (stopionego i przestudzonego)- 50 g rodzynek- 50 g smażonej skórki pomarańczowej (rozdrobnionej blenderem na mniejsze kawałki)- 1 łyżeczka skórki startej z cytrynyDrożdże wkruszyć do miski, utrzeć z 1/3 szklanki letniego mleka, 1 łyżką mąki i 1 łyżeczką cukru. Przykryć i odstawić w ciepłe miejsce do wyrośnięcia.Kiedy rozczyn podwoi objętość, dodać pozostałe mleko i mąkę, połączyć z żółtkiem utartym z resztą cukru na gładką masę. Wlać letnie stopione masło i ucierać (rózgą) aż powstanie gładkie, elastyczne ciasto. Dodać rodzynki oraz skórki cytrusów, wymieszać, przykryć i odstawić. Kiedy ciasto podwoi swoją objętość, kłaść łyżką niewielkie placki na rozgrzany na patelni olej. Smażyć z obu stron na złoty kolor.Przed podaniem posypać cukrem pudrem. 