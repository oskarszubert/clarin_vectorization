Odkąd sięgam pamięcią, moja mama w taki właśnie sposób przyrządza kaszankę na ciepło. Kiedyś razem z mamą i tatą lubiłam zjeść świeżo przywiezioną ze sklepu kaszankę na zimno, z chlebem i solą, ale potem dowiedziałam się z czego tak właściwie kaszanka jest zrobiona i na jakiś czas ją znielubiłam. Teraz, kiedy od czasu do czasu mamy okazję kupić  świeżutką kaszankę bezpośrednio od gospodarza, polubiłyśmy się na nowo, ale tylko w takiej wersji na ciepło, a właściwie na gorąco, bo gorąca smakuje mi najlepiej. Czyli trzeba się spieszyć z jedzeniem, bo kaszanka szybko stygnie ;) Przepis dołączam do akcji Ireny i Andrzeja Gotujemy po polsku II zorganizowanej pod patronatem serwisu zPierwszegoTłoczenia.pl      Składniki (dla 2 osób)- 3-4 kawałki kaszanki- 1 długi kawałek cienkiej kiełbasy- 1 cebulaCebulę obrać i pokroić w kostkę, tak samo postąpić z kiełbasą. Na rozgrzanej margarynie zeszklić najpierw cebulę, potem dodać kiełbasę i usmażyć. Dodać obraną z błony i pokrojoną w grube plastry kaszankę i smażyć mieszając aż kaszanka się rozpadnie a powstały płyn wyparuje. Ewentualnie można doprawić pieprzem.Podawać gorącą, z chlebem. 