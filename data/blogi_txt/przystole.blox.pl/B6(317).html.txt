To ciasto jest wręcz napakowane jabłkami. Chyba nie wszyscy lubią ciasta tak pełne owoców. Do takich osób zalicza się na przykład mój starszy synek, chociaż same jabłka uwielbia i zjada co najmniej jedno dziennie. Ja do niedawna też krzywo patrzyłam na tego rodzaju przepisy i nawet nie próbowałam zabierać się za pieczenie. Ale jak wiadomo, wszystko się zmienia, więc i mój smak się zmienił, bo ciasto bardzo mi smakuje. Dopiero podczas odmierzania składników zorientowałam się, że w cieście nie ma cukru. To jest jego dodatkową, dużą pozytywną cechą. Dzięki temu ciasto jest zdrowsze :) Właściwie to tak się cieszyłam, że zdrowe ciasto piekę, że zapomniałam dodać miodu do jabłek. I to wcale nie spowodowało, że ciasto jest nie smaczne. Wręcz przeciwnie. Słodki smak zapewniają mu jabłka i rodzynki. Więcej nie potrzeba.﻿ Jeśli jednak macie ochotę, możecie masę jabłkową miodem dosłodzić tak, jak podaję w przepisie.      Składniki na kruche ciasto:  500 g mąki pszennej 200 g masła 2 jajka, roztrzepane 2 łyżki miodu 2 łyżeczki proszku do pieczenia  na masę jabłkową:  1,5 kg jabłek 6 łyżek miodu (zapomniałam dodać i też było dobre, ale wszystko zależy od tego jak słodkie są jabłka) 4 jajka, oddzielnie białka i żółtka 100 g mąki pszennej 100 g orzechów włoskich, pokrojonych 100 g rodzynek, wcześniej namoczonych w wodzie i osączonych    Przygotowanie ciasta:mąkę przesiać na stolnicę, posiekać z zimnym masłem. Uformować kopiec, na środku zrobić wgłębienie i wlać do niego roztrzepane jajka oraz miód, dodać proszek do pieczenia i szybko zagnieść gładkie ciasto. Gotowe uformować w gruby walec, owinąć folią i włożyć do lodówki na 1,5-2 godziny.   Przygotowanie masy:jabłka umyć, obrać ze skórki i usunąć gniazda nasienne. Zetrzeć do dużej miski  na tarce o dużych oczkach. Wymieszać z żółtkami i mąką, wmieszać orzechy i rodzynki. Z białek ubić sztywną pianę i delikatnie wymieszać z masą jabłkową.   Formę o wymiarach 28x24 cm (mierzone u góry) wysmarować masłem. Dno i boki formy wylepić ciastem. Na ciasto wyłożyć masę jabłkową, wyrównać wierzch. Piec w piekarniku nagrzanym do 180 st.C przez około 60 minut. Podawać po całkowitym ostygnięciu. 