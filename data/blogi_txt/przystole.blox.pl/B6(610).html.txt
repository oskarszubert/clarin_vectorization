Na dworze ponuro, pada deszcz, więc może by tak poprawić sobie nastrój dawką czekolady? I może by tak ją dodać do ciasta?Ciasto owsiane chociaż jest puszyste, to jednak bliżej mu do brownie niż do ciasta ucieranego. Smakuje inaczej niż popularne ciasta. To dzięki płatkom owsianym. Jeśli lubicie ciastka owsiane, to ciasto też na pewno Wam zasmakuje. Spróbujcie, polecam! Inspirowałam się przepisem ze "Złotej księgi czekolady", ale podaję go z moimi zmianami.   Składniki:  250 g płatków owsianych 400 ml wrzącej wody 200 g cukru pudru 100 g ciemnego brązowego cukru 125 g miękkiego masła 2 duże jajka 200 g mąki pszennej 1 łyżka ciemnego kakao 1 łyżeczka sody oczyszczonej 1/4 łyżeczki soli 2 tabliczki czekolady gorzkiej 100 g drobno posiekanych orzechów włoskich  Czekoladę zetrzeć na tarce o dużych oczkach.  Płatki owsiane wsypać do miski miksera i zalać wrzątkiem. Odstawić na 10 minut do namoczenia. Włączyć mieszadło miksera, dodać cukier, masło i jajka. Kiedy dobrze się połączą, dodać mąkę wymieszaną z kakao, sodą i solą. Na koniec dodać połowę startej czekolady i wymieszać. Formę o wymiarach 24x30 cm natłuścić i oprószyć mąką.Przełożyć do niej ciasto. Posypać posiekanymi orzechami i pozostałą tartą czekoladą. Wstawić do piekarnika nagrzanego do 180 st.C i piec przez około 30-35 minut. Kroić dopiero po całkowitym ostygnięciu. 