Pieczone mięso podane z duszonymi warzywami i gotowanymi ziemniakami to pyszna i kolorowa propozycja obiadowa. Na co dzień, albo od święta, wybór należy do Was. U nas był to obiad niedzielny. Wypasowy obiad ;)  Składniki (na 4 porcje):- 4 udka z kurczaka- sól, pieprz (u mnie kolorowy)- słodka papryka w proszku- 4 marchwie- 2 cebule- 400 g pora- 150 g wędzonego boczku- 1 łyżka masła- 125 ml białego wytrawnego wina (można zastąpić wodą)- 125 ml bulionu warzywnego lub drobiowegoPiekarnik rozgrzać do 200 st.C.Udka umyć, osuszyć, natrzeć solą, pieprzem i papryką. Włożyć do brytfanny, piec około 35 minut bez przykrycia.Warzywa oczyścić. Marchewki i pora pokroić w krążki, cebulę w piórka. Boczek pokroić w plasterki, wysmażyć na patelni bez dodatku tłuszczu. Kiedy plastry boczku się zarumienią, a tłuszcz wytopi, na patelnię włożyć masło, rozpuścić i włożyć warzywa. Poddusić. Dolać wino i bulion, przykryć i dusić na małym ogniu aż marchewka zmięknie. Doprawić do smaku solą i pieprzem. Upieczone udka podać z warzywami z patelni i ziemniakami z wody. Inspirowałam się przepisem z gazety "Sól i pieprz" nr 1/2010, ale przepis nieco zmieniłam, więc podaję go w mojej wersji. 