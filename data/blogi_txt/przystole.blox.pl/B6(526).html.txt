Ciasto bezglutenowe i bezmleczne. Proszku do pieczenia też w nim nie ma. Ale wcale nie wygląda, jakby mu czegoś brakowało :)Smakuje i wygląda jak biszkopt, jest lekkie i puszyste, a przy tym nie jest suche. W smaku ziemniaków nie da się wyczuć. Nikt, kto go próbował nie miał pojęcia, że mogą w nim być. Przed przygotowaniem tego ciasta należy pamiętać o tym, że ziemniaki muszą być ugotowane i osuszone na noc lub kilka godzin wcześniej! Potem pozostaje już niewiele rzeczy do zrobienia. Przepis zaczerpnięty z książki "Przepyszne ziemniaki" wyd. Reader's Digest.   Składniki (na formę o średnicy 26 cm):  350 g małych mączystych ziemniaków 8 jajek 200 g cukru pudru 150 g mielonych migdałów drobno otarta skórka i sok wyciśnięty z połowy cytryny 2 łyżki mąki ziemniaczanej  Ziemniaków nie obierać, wyszorować je, i gotować przez około 20 minut, aż lekko zmiękną. Wodę odlać, krótko odparować, obrać i jeszcze gorące przecisnąć przez praskę. Zostawić je w przewiewnym miejscu na całą noc lub kilka godzin bez przykrycia, żeby przeschły. Piekarnik rozgrzać do 180 st.C.Tortownicę o średnicy 26 cm wyłożyć papierem do pieczenia i posmarować olejem. Żółtka oddzielić od białek.Żółtka ubić z cukrem mikserem z trzepaczką do piany na gęsty kogel-mogel. Dodać mielone migdały, skórkę i sok z cytryny. Stopniowo dodawać po łyżce ziemniaki, cały czas mieszając. Posypać mąką ziemniaczaną i znów wymieszać. W drugiej misce ubić białka ze szczyptą soli na sztywną pianę.Wyłożyć ją na masę ziemniaczano-migdałową i delikatnie wymieszać. Ciasto przełożyć do przygotowanej tortownicy, wygładzić wierzch i włożyć do nagrzanego piekarnika. Piec przez 60-75 minut, aż ciasto się zarumieni.Upieczone ciasto zostawić w formie przez 10-15 minut, potem zdjąć obręcz i wystudzić na kratce. Podawać posypane lekko cukrem pudrem lub z bitą śmietaną (bez cukru, lub z małą jego ilością, bo ciasto jest słodkie). 