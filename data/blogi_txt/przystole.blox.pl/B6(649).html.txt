W zeszłym roku przepis na choinkowe pierniczki podałam na blogu dopiero 2 stycznia, więc już za późno żeby ktoś z niego skorzystał przed świętami. W tym roku postanowiłam przetestować kolejny przepis z moich zasobów i pierniczki przygotować wcześniej, a nie zostawiać tego na ostatnią chwilę. Tym sposobem ciasteczka czekają już w pudełku na choinkę, a może i ktoś z Was zdąży z przepisu skorzystać? Pierniczki się udały - są lekkie, chrupiące, ale niezbyt twarde i z pewnością będą systematycznie z choinki podjadane :) Nie rosną zbyt mocno w czasie pieczenia, więc zachowują wycięte foremkami kształty. Polecam :) Składniki (na około 50 sztuk): - 50 g masła - 120 g miodu - 60 g cukru pudru - 1 łyżeczka przyprawy do piernika - 1 łyżeczka kakao - 1 jajko - 300 g mąki pszennej - 1 łyżeczka proszku do pieczenia - szczypta soli  lukier: - 1 białko - 200 g cukru pudru   Masło, miód, cukier, kakao i przyprawę do piernika włożyć do garnka i zagotować. Gdy masa wystygnie dodać roztrzepane jajko, sól oraz mąkę wymieszaną z proszkiem do pieczenia. Ciasto początkowo mieszać łyżką, a później wyrobić ręką. Wyrobione ciasto uformować w kulę, owinąć folią spożywczą i zostawić w temperaturze pokojowej na noc.  Następnie ciasto rozwałkować na grubość 4-5 mm i foremkami wycinać ciasteczka i układać je na blasze wyłożonej papierem do pieczenia. Plastikową rurką do picia w każdym ciastku wyciąć dziurkę na sznurek do powieszenia.  Piec w temperaturze 180 st.C przez ok. 10 minut. Zimne pierniczki udekorować lukrem (białko ubić na sztywno i wciąż ubijając dodawać cukier).  Żeby zrobić pierniczki z witrażykami należy w otworki w surowych ciasteczkach wsypać pokruszone landrynki i upiec wg. przepisu. Przed zdjęciem ciastek z papieru lub blachy trzeba odczekać aż witrażyk zastygnie.  Przepis dodaję do akcji Kuchnia Świąteczna i Noworoczna 2009. 