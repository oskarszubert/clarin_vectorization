Chrupiąca orzechowa skórka na wierzchu oraz mokry i czekoladowy środek są tym czego trzeba nam jesienią, a zwłaszcza w chłodne jesienne wieczory. Po zjedzeniu kawałka humor od razu się poprawia :) Nie mogę się teraz zdecydować które ciasto jest lepsze: czekoladowe z colą, czy to które pokazuję teraz . Przepis znalazłam w ubiegłym roku w Galerii Potraw. Wtedy piekłam go często, ale w tym roku upiekłam go pierwszy raz i ponownie się nim zachwyciliśmy. Jeśli jeszcze go nie próbowaliście, to koniecznie musicie je upiec ;)      Przepis nieznacznie dostosowałam do tego co miałam w domu i cukier brązowy zamieniłam na zwykły biały, co uwzględniłam w podanych składnikach.Składniki: - 240 g mąki pszennej - 40 g kakao - 1 łyżeczka sody oczyszczonej - 1/2 łyżeczki proszku do pieczenia - 1/2 łyżeczki soli - 1 łyżeczka kawy rozpuszczalnej - 110 g masła w temperaturze pokojowej - 160 g cukru kryształu - 1 cukier wanilinowy - 3 jajka - 280 g cukinii - 170 g gorzkiej czekolady do posypania: - 40 g cukru kryształu - 70 g orzechów laskowych Cukinię razem ze skórką zetrzeć na dużych oczkach, czekoladę pokroić w niezbyt drobną kostkę. W misce wymieszać mąkę, kakao, sodę, proszek do pieczenia, sól i kawę.  Masło utrzeć z cukrem i cukrem wanilinowym na puszystą masę. Nadal miksując dodawać po jednym jajka, potem stopniowo wsypywać mąkę., dokładnie wymieszać. Wsypać cukinię i czekoladę, wymieszać łyżką. Masę przełożyć do natłuszczonej i posypanej bułką tartą tortownicy. Posypać cukrem wymieszanym z pokrojonymi orzechami.  Wstawić do piekarnika nagrzanego do 180C i piec 40-50 minut. 