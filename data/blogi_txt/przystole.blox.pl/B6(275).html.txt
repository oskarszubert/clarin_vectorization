Bardzo często spotykam w przepisach, zwłaszcza tych zagranicznych, jako jeden ze składników ekstrakt waniliowy. Do tej pory zastępowałam go cukrem z prawdziwą wanilią robionym w domu, ale teraz zrobiłam i ekstrakt. Potrzebowałam tylko dwóch składników i dosłownie kilku minut, żeby nie musieć pomijać tego składnika w przepisach. No dobrze, trochę cierpliwości też potrzebowałam, bo na to, żeby można było zacząć używać ekstraktu potrzeba co najmniej 1-2 tygodni, ale najlepszy, najciemniejszy i najmocniej aromatyczny jest dopiero po dwóch miesiącach. Używałam już po 1,5 tygodnia. Jeśli chcecie zrobić też domowy cukier waniliowy, po przepis zapraszam TUTAJ.         Przepis znaleziony na blogu Moje wypieki.   Składniki:  3 soczyste, nie wysuszone laski wanilii około 1 szklanki wódki    Laski wanilii przekroić wzdłuż na pół, nie wyskrobywać ziarenek i umieścić w butelce. Zalać alkoholem tak, żeby wanilia była zakryta. Butelkę zamknąć i trzymać w zamkniętej ciemnej szafce. Od czasu do czasu butelką potrząsnąć. Po tygodniu barwa ekstraktu się zmieni, a z czasem będzie nabierać coraz bardziej intensywnej barwy. Po zużyciu części ekstraktu można uzupełnić alkohol. Można też dokładać puste laski wanilii, które zostają po przyrządzaniu deserów i wyciągnięciu ziarenek. Im więcej lasek wanilii tym aromat będzie mocniejszy, a kolor ciemniejszy. 