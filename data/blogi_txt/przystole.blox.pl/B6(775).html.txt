Z Zakopanego przywieźliśmy, jak każdy chyba turysta, oscypki. Szukając przepisów do wykorzystania w czasie trwającego Pomidorowego Tygodnia, natknęłam się na przepis na roladki z oscypkiem i zrobiłam je dziś na obiad. Co można o nich powiedzieć? Na pewno to, że wspaniale smakowały, były miękkie i soczyste, a w czasie smażenia zapach oscypka rozchodził się po całym domu. Czuliśmy się prawie jak w bacówce ;)  Składniki: - 4 kotlety schabowe- 2 oscypki (120g)- 100 g masła- 1 jajko- mąka- bułka tarta- olej do smażenia- przyprawa typu vegeta   Kotlety cienko rozbić, oprószyć vegetą. Oscypki zetrzeć na tarce o drobnych oczkach. Masło połączyć z 3/4 startego sera, najlepiej ugniatając masło i ser za pomocą łyżki. Farsz podzielić na cztery części, rozsmarować na płatach mięsa. Zwinąć w roladki. Obtoczyć w mące, jajku i bułce tartej. Smażyć na rumiano na rozgrzanym oleju. Przed podaniem posypać odłożonym oscypkiem. Roladki podałam z ziemniakami i własnymi ogórkami kiszonymi. Przepis pochodzi z magazynu "Kuchnia od kuchni" dla członków Klubu Winiary 