Do przygotowania tych pysznych poduszeczek zainspirowała mnie swoim malinowym śniadaniem Szarlotka. U nas pełniły one rolę deseru, a nie śniadania były wspaniałym uzupełnieniem obiadu. Są banalnie proste do zrobienia, a efekt wizualny i smakowy rewelacyjny. Polecam, dopóki świeże maliny są jeszcze w ogródkach i sklepach.    Składniki (na 6 poduszeczek):- 3 kawałki gotowego ciasta francuskiego (o wymiarach 10x19 cm)- jajko do posmarowania- 300 g serka śmietankowego (użyłam Bielucha)- 4-6 łyżeczek cukru pudru (zależnie od smaku)- 2 łyżki śmietanki kremówki- tarta czekolada do posypania- maliny do przybraniaPłaty ciasta przekroić na pół tak, by powstały kwadraty. Ułożyć kawałki ciasta na blasze, brzegi posmarować roztrzepanym jajkiem i wstawić do nagrzanego do 180ºC piekarnika i piec 15-20 minut do zrumienienia. Gotowe poduszeczki wyjąć z pieca i zostawić do ostygnięcia.W zimnych poduszkach trzonkiem noża delikatnie wybić dołki tak, żeby zrobić miejsce na nadzienie, ale nie przebić ciasta do końca. Do każdego dołka nałożyć porcję serka wymieszanego z cukrem i śmietanką. Posypać startą na dużych oczkach czekoladą i obłożyć malinami. 