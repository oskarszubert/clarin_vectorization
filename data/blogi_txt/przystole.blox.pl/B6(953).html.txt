Zwykłe, ucierane ciasto. Ale z dodatkiem tego, co w szafkach i szufladach kuchennych czeka na wykorzystanie. Kolejny raz okazuje się, że mak i kandyzowana skórka pomarańczowa dobrze do siebie pasują. Nie tylko podczas Świąt Bożego Narodzenia. Do herbaty w prawie już jesienne, bo chłodne wieczory takie ciasto pasuje doskonale.       Składniki (na formę o wymiarach 23x13 cm):  225 g masła w temperaturze pokojowej 175 g brązowego cukru (dałam pół na pół z białym, bo brązowego zabrakło) 3 jajka 350 g mąki pszennej 2 czubate łyżeczki proszku do pieczenia 6 łyżek mleka 1,5 łyżki maku 2 łyżeczki kandyzowanej skórki pomarańczowej - przepis na domową znajdziecie tutaj    Masło utrzeć na puszystą masę z cukrem. Nie przerywając mieszania dodawać po jednym jajku, a na koniec ucierania dorzucić skórkę pomarańczową. Do miski przesiać mąkę z proszkiem do pieczenia i delikatnie wymieszać łopatką lub drewnianą łyżką. Dolać mleko, wsypać mak i jeszcze raz dobrze wymieszać. Masę przełożyć do natłuszczonej i obsypanej mąką formy, wyrównać wierzch. Wstawić do piekarnika nagrzanego do 180 st.C i piec przez około 50-60 minut, aż wierzch się zarumieni, a boki ciasta zaczną odstawać od formy. Po upieczeniu drzwiczki piekarnika otworzyć, ale ciasto zostawić w środku na 10-15 minut. Potem je wyjąć i zostawić do ostygnięcia. 