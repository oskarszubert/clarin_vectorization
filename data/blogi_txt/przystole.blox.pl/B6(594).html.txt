Od czasu do czasu starszy synek prosi o zrobienie "kurczaczków" i frytków. Tym razem zrobiłam nuggetsy pieczone w piekarniku, bez dodatku tłuszczu, bo prawdę mówiąc, zapomniałam je skropić oliwą przed pieczeniem. I też się udały, a panierka dobrze trzymała i za bardzo nie kruszyła. Ta wersja smakowała nam chyba najbardziej ze wszystkich, jakie do tej pory zrobiłam. Mięso zamarynowane w jogurcie z sosem sojowym było miękkie i soczyste, a panierka chrupiąca. A całość nie była zbyt pikantna, więc spokojnie mogłam je podać także dzieciom. Sos powstał z tego, co akurat miałam w lodówce. Też bardzo dobry, łagodny. Taki jak lubi starszak, ale i nam dorosłym bardzo smakował.   Poprzednie wersje tego dania znajdziecie tutaj:- Nuggetsy Nigelli- Chrupiące nuggetsy z kurczaka        Składniki:  podwójny filet z kurczaka 150 ml jogurtu naturalnego 1 jajko 2 łyżki sosu sojowego 1 łyżeczka słodkiej papryki 1/2 łyżeczki suszonego tymianku 1/2 łyżeczki suszonego majeranku szczypta soli i białego pieprzu 1 szklanka płatków kukurydzianych 1 szklanka bułki tartej  na sos:  1 czubata łyżka kremowego serka (Bieluch) 2 łyżki majonezu 3 łyżki maślanki 1/2 łyżeczki soli    Mięso pokroić w niezbyt cienkie paski.W misce wymieszać jogurt, jajko, sos sojowy, słodką paprykę, majeranek, sól i biały pieprz. Do marynaty włożyć pokrojone mięso. Przykryć i wstawić do lodówki na 30 minut. Płatki kukurydziane rozdrobnić w blenderze lub włożyć do woreczka, zamknąć i rozbić wałkiem lub tłuczkiem. Wymieszać z bułką tartą. Kawałki mięsa wyciągać z marynaty przy pomocy dwóch widelców i obtaczać z każdej strony w panierce. Układać na blasze wyłożonej papierem do pieczenia. Można lekko skropić oliwą przed pieczeniem, ja tego nie zrobiłam. Blachę z nuggetsami wstawić do piekarnika nagrzanego do 180 st.C i piec przez 35-40 minut, do zezłocenia panierki.   Wszystkie składniki sosu wymieszać, podawać z nuggetsami. 