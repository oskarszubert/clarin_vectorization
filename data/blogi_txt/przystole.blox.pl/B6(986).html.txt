Miniony weekend był ciepły i słoneczny. Nareszcie mogłam wyjść z Michałkiem na dłuższy spacer i poczuć wiosnę w powietrzu. Po spacerze wiosny i koloru zielonego zachciało mi się także na talerzu. Dlatego w niedzielę zjedliśmy na obiad kolorową, lekko zieloną, chrupiącą sałatkę.      Składniki (na 4 porcje): opakowanie mieszanki różnych sałat   150 g pomidorków koktajlowych  50 g wędzonego boczku  4 kromki pieczywa tostowego 1 podwójny filet z kurczaka  6 łyżek oleju  1 łyżka musztardy z czerwonym winem   3-4 łyżki octu  sól morska z pieprzem  suszone pomidory z czosnkiem i bazylią   cukier  pęczek szczypiorku  8 jajek    Jajka ugotować na twardo i pokroić w ćwiartki. Sałaty opłukać i osuszyć. Pomidorki koktajlowe umyć i każdy przekroić na pół. Wędzony boczek pokroić w paseczki i wysmażyć na rozgrzanej patelni. Wyjąć na papierowy ręcznik, żeby pozbyć się nadmiaru tłuszczu. Chleb tostowy pokroić w kosteczki ok. 2 cm wielkości. Do tłuszczu wysmażonego z boczku wlać 1 łyżkę oleju i usmażyć grzanki. Każdy filet z kurczaka przeciąć wzdłuż na 2 cienkie płaty. Oprószyć solą morską z pieprzem i suszonymi pomidorami z czosnkiem i bazylią. Usmażyć na 1 łyżce oleju na patelni grillowej. Ostudzić i pokroić w paseczki.   Przygotować sos: musztardę wymieszać z octem. Doprawić do smaku solą, pieprzem, oraz cukrem. Ostrożnie wlać resztę oleju. Szczypiorek pokroić i dodać do marynaty.   W misce wymieszać sałatę, pomidorki, podsmażony boczek oraz grzanki. Polać przygotowanym sosem i wymieszać. Porcje sałatki rozłożyć na talerze, na każdej ułożyć pokrojone mięso i ćwiartki jajek. 