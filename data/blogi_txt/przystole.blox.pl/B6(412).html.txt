Cukiniowy urodzaj w naszym ogródku właśnie trwa. Upiekłam już ciasto czekoladowo-cukiniowe, zrobiłam cukiniowe kotleciki, a teraz przyszedł czas na naszą ulubioną zupę-krem, cukiniową oczywiście. Do tej pory zawsze do cukinii dodawałam pieczarki, a teraz zamiast nich dodałam ziemniaka, żeby zupę bardziej zagęścić (pomysł z ziemniakiem zobaczyłam tutaj). Ponieważ cukinia sama w sobie nie ma konkretnego smaku, potrzebuje trochę wzmocnienia. Dodałam więc do zupy dużą cebulę i cztery ząbki czosnku. Do tego obowiązkowo (jak do każdej kremowej zupy) grzanki. Mężowi bardzo smakowała, powiedział nawet, że chętnie będzie taką zupę jadł codziennie, synkowi smakowała trochę miej, wolał wyjadać grzanki :)      Przepis własny. Składniki:  1 cebula 4 ząbki czosnku 1 kg cukinii 1 duży ziemniak 750 ml bulionu (lub wody) 150 ml kwaśnej śmietany 18% sól i pieprz grzanki    Cebulę i czosnek obrać, pokroić niezbyt drobno i zeszklić na 2 łyżkach oleju. Cukinię i ziemniaka obrać (jeśli cukinia jest duża usunąć nasiona), pokroić w kostkę o boku ok. 1 cm. Dodać do czosnku i cebuli, smażyć razem przez około 5 minut od czasu do czasu mieszając. Podsmażone warzywa przełożyć do garnka, zalać gorącym bulionem lub wodą. Garnek przykryć i gotować na małym ogniu do miękkości. Następnie zupę zmiksować. Śmietanę posolić, wlać łyżkę gorącej zupy i wymieszać, a potem tak zahartowaną śmietanę wlać do zupy. Garnek postawić na ogniu, zagotować, doprawić do smaku solą i pieprzem. Przed podaniem można posypać kolorowym pieprzem. 