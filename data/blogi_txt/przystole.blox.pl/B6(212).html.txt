Dostałam do wypróbowania kilka jogurtów naturalnych z mascarpone. Okazało się, że są bardzo gęste (jak jogurt grecki) i idealnie nadają się do ciasta jogurtowego. To ciasto upiekłam już dwa razy (jedno ciasto wg proporcji podanych w przepisie, drugie z podwójnej ilości składników) i za każdym razem się udało, a teraz jeszcze jeden jogurt czeka w lodówce na swoją kolej ;) Wydaje mi się, że jest to ciasto z tych, co to zawsze się udają, więc szczerze polecam przepis do wypróbowania. Dodatkową zaletą tego ciasta jest to, że jego przygotowanie nie zajmuje wiele czasu, wystarczy wymieszać składniki mokre z suchymi, jak przy przygotowaniu muffinek. Ja jeszcze bardziej przyspieszyłam przygotowania, bo migdały starałam w maszynce Moulinex Fresh Express +, która posiada przystawkę do tarcia orzechów i czekolady. Przy okazji przypominam o wciąż trwającym, jeszcze do dzisiaj konkursie, w którym taką szatkownicę można wygrać. Jeśli będziecie mieć problem z wysłaniem wiadomości na podany we wpisie konkursowym e-mail, wyślijcie go do mnie (edysia79@gazeta.pl), a ja przekażę go dalej.       Przepis z blogu Moje wypieki. Składniki:  220 g mąki pszennej 1,5 łyżeczki proszku do pieczenia pół łyżeczki sody oczyszczonej 1 łyżka cynamonu 75 g zmielonych migdałów (mogą być ze skórką) - jeśli macie za mało migdałów, możecie dodać trochę innych orzechów, ja dodałam garść nerkowców 100 g drobnego cukru do wypieków   2 duże jajka 50 g płynnego miodu 1 szklanka (250 ml) jogurtu naturalnego (najlepiej gęstego) 150 ml oleju słonecznikowego lub rzepakowego    Wszystkie składniki powinny być w temperaturze pokojowej.   Mąkę, proszek do pieczenia, sodę, cukier, cynamon, migdały - przesiać, odłożyć. Do większego naczynia wbić jajka, dodać miód, jogurt, olej. Wszystko wymieszać rózgą lub widelcem do połączenia. Wsypać suche przesiane składniki i wymieszać łopatką (mieszając w jednym kierunku), tylko do połączenia. Kwadratową formę o wymiarach 23x23 cm lub tortownicę o średnicy 24 cm wyłożyć papierem do pieczenia. Do formy przełożyć ciasto, wyrównać (ciasto jest gęste). Piec w temperaturze 175ºC przez około 35 minut, ale zazwyczaj dłużej, do tzw. suchego patyczka. Wyjąć, lekko przestudzić w formie, następnie wyjąć z formy przekładając na paterę. Wystudzone lub lekko ciepłe ciasto można oprószyć cukrem pudrem. ﻿ 