Ciasto upiekłam wspólnie ze starszym synkiem. Oj dawno (niestety) nie piekliśmy razem. Od prawie 9 miesięcy wszystko w kuchni robię szybko: szybko przygotowuję składniki, szybko miksuję, szybko zmywam, szybko robię zdjęcia. Wszystko po to, żeby wykorzystać te krótkie chwile, kiedy mniejszej uwagi wymaga młodszy synek i zajmuje się sobą, lub kiedy śpi. Ale czas szybko mija, maluch rośnie i mam nadzieję, że już niedługo i on będzie pomagał mi w kuchni ;) W sobotę starszak spytał, czy może mi pomóc w pieczeniu - uwielbia mieszać mąkę z dodatkami :) Przygotowanie tego ciasta było ku temu doskonałą okazją. Więc Krystian odmierzał składniki, wsypywał je po kolei do miski miksera, pomagał przyciąć papier do formy i wyłożyć gotowe ciasto też. I oto co nam wyszło: ciasto bardzo orzechowe (jabłka są niewyczuwalne w smaku), mokre, nieco przyciężkawe, ale bardzo, bardzo smaczne. Gdyby mógł, Krystian zjadłby połowę za jednym razem ;)Chociaż miałam co do niego spore wątpliwości kiedy wyjęłam je z piekarnika (patrząc na zdjęcie w książce spodziewałam się, że będzie wyższe - a przecież i tak od siebie dodałam proszek do pieczenia którego nie było w przepisie), na pewno upiekłabym je jeszcze raz.   Synek tak mi pomagał, że zapomniałam, jak bardzo nie lubię robić zdjęć okrągłym ciastom. Zorientowałam się dopiero po wlaniu ciasta do formy. Obawiałam się, że w ogóle tego przepisu nie zamieszczę, bo żadne zdjęcie mi się nie podobało, ale w końcu wybrałam jedno, najbardziej znośne. I obiecuję sobie - nigdy więcej okrągłych ciast  - no, chyba że będzie to tort ;)        Zmodyfikowany przepis z książki "Domowe wypieki" wyd. Olesiejuk.   Składniki:  6 jajek 200 g drobnego cukru 16 g cukru waniliowego szczypta cynamonu 75 g kaszy manny lub mąki krupczatki 1 czubata łyżeczka proszku do pieczenia 125 g drobno zmielonych orzechów laskowych (dałam pół na pół laskowe z włoskimi) 1 łyżka ciemnego kakao 250 g jabłek obranych i startych na dużych oczkach (2 jabłka średniej wielkości)  na polewę:  100 g czekolady gorzkiej 50 g masła Jajka wbić do miski, wsypać cukier i ubijać mikserem na najwyższych obrotach przez minutę. Dodać cukier waniliowy oraz cynamon i ubijać jeszcze przez 2 minuty. W osobnej miseczce wymieszać kaszę mannę (lub krupczatkę), proszek do pieczenia, kakao i orzechy. Dodawać po trochu do ucieranej masy jajecznej - miksować na zmniejszonych obrotach. Do gładkiego ciasta dodać tarte jabłka i wymieszać łyżką. UWAGA! Ciasto jest rzadkie. Tortownicę o średnicy 26 cm wyłożyć papierem do pieczenia większym niż średnica tortownicy, podwijając brzegi papieru ku górze (boki formy można wysmarować masłem, żeby papier się do nich przykleił). Papier również posmarować masłem i posypać bułką tartą. Do przygotowanej formy wlać ciasto.Wstawić do piekarnika nagrzanego do 180 st.C i piec przez ok. 35-40 minut. Przygotować polewę:czekoladę i masło włożyć do garnuszka, postawić na minimalnym ogniu i mieszając stopić. Lekko ostudzić i polać wystudzone i wyjęte z formy ciasto.   Moja rada: Ponieważ polewa w lodówce twardnieje i łamie się podczas krojenia, radzę wyjąć ciasto z lodówki na około 15-20 minut przed podaniem.     Przepis dodaję do akcji Orzechowy Tydzień prowadzonej przez Atinkę. 