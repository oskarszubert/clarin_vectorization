Pierwsze lody, które zrobiłam w tym roku. Te na zdjęciu są z kolejnej tury, bo za pierwszym razem nie zdążyłam ich sfotografować. Tym razem też musiałam się ze zdjęciami spieszyć, bo Starszak nie mógł się doczekać, żeby je zjeść :) Formowanie ładnych kulek lodowych jeszcze muszę potrenować, ale mam na to jeszcze całe lato... Jeśli chodzi o smak lodów, to są intensywnie bananowe, kremowe i nie przesadnie słodkie. Moja mama twierdzi, że dla niej zbyt tłuste. Nam smakowały i zrobię je jeszcze nie raz.         Przepis z blogu Brulion z przepisami.  Składniki (na około 500 ml lodów):  2 banany (dość duże i bardzo dojrzałe) 200 ml śmietanki 30% 35 g cukru pudru 1 łyżka soku z cytryny    Banany umyć, obrać ze skórki, pokroić w grube plastry. Umieścić w misce blendera. Dodać pozostałe składniki i zmiksować na gładką masę. Pojemnik z masą wstawić na kilka godzin do lodówki. Po schłodzeniu masę przelać do włączonej maszynki do robienia lodów i dalej postępować według instrukcji obsługi. U mnie wystarczyło 25-30 minut kręcenia i lody były gotowe. 