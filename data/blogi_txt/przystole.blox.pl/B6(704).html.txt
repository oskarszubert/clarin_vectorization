Przepis miałam już od dawna, ale zawsze jakoś go omijałam. Teraz przyszła wiosna i mam coraz większą ochotę na potrawy z owocami, więc takie potrawy będę często przygotowywać :) Jabłka co prawda nie kojarzą się z wiosną, ale owocami są ;) Placuszki wyszły przepyszne, szkoda że dopiero teraz po ten przepis sięgnęłam. Składniki: - 20 dag mąki - 4 jajka - 1,5 szklanki mleka (wg. oryginalnego przepisu mają być 2 szklanki) - 4 duże jabłka - 2 łyżki cukru pudru - szczypta soli   Mąkę, cukier i sól wsypać do miski, mieszając wlewać mleko, potem wbić jajka, dokładnie wymieszać. Ciasto odstawić na pół godziny. Jabłka obrać, wykroić środki i pokroić na niezbyt cienkie plasterki tak, żeby otrzymać krążki a dziurką w środku. Pokrojone jabłka włożyć do ciasta i smażyć na rozgrzanym oleju, najlepiej głębokim. Kiedy będą złote, wyjmować i układać na ręcznikach papierowych żeby odsączyć tłuszcz. Podawać ciepłe, posypane cukrem pudrem. Przepis pochodzi z "Przyjaciółki" 