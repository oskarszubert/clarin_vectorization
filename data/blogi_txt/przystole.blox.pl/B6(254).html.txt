Ziemniaczany Tydzień na moim blogu zaczynam od czegoś słodkiego :) Piekłam już ciasta z różnymi nietypowymi dodatkami, teraz przyszła pora na ziemniaki. Babka z ich dodatkiem jest bardzo smaczna,  słodka (ale nie za bardzo) i wcale nie wyczuwa się w niej ziemniaków, czym bardzo zaskoczony był mój mąż ;) Składniki: - 400 g mąki pszennej - 1 czubata łyżka mąki ziemniaczanej - 1 opakowanie cukru wanilinowego - 2 ugotowane ziemniaki - 1 opakowanie suchych drożdży (7g) - 100 g rodzynek - szczypta soli - 150 g cukru pudru - 1/2 szklanki mleka - 100 g stopionego masła - 4 żółtka - 3 łyżki oleju lub oliwy z oliwek Mleko podgrzać, ziemniaki rozgnieść na puree (ja użyłam praski do ziemniaków). Mąkę wsypać do miski, dodać mąkę ziemniaczaną, cukier wanilinowy, cukier puder, drożdże, sól, rodzynki i ziemniaki. Wymieszać łyżką. Dolać letnie mleko i masło, żółtka i oliwę. Wyrobić ciasto (moje było po wyrobieniu dość rzadkie), przykryć ściereczką i odstawić na około godzinę. Potem ponownie wyrobić i przełożyć do natłuszczonej formy. Przykryć i zostawić jeszcze na chwilę. Piekarnik nagrzać do 160ºC, wstawić ciasto i piec około 40 minut. Moje ciasto po tym czasie wyrosło w piekarniku, ale brakowało mu koloru, więc podwyższyłam temperaturę do 180ºC i piekłam aż się zarumieniło. Wyjętą z formy i ostudzoną babkę udekorować lukrem przygotowanym z 1/2 szklanki cukru pudru rozrobionego z odrobiną gorącej wody. 