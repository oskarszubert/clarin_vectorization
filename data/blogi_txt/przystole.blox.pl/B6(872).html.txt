Właściwie zastanawiałam się, którą wersję nazwy tych ciastek wybrać. Znane i pieczone są w Holandii, Niemczech , Belgii i w każdym z tych krajów nieco inaczej, choć bardzo podobnie się nazywają. Spekulatius to kruche, korzenne ciasteczka z dodatkiem mielonych migdałów, które pieczone są w tych krajach w okresie Świąt Bożego Narodzenia. Wiem, że można je bez problemu kupić, ale jakoś wcześniej ich nie próbowałam. Dopiero kiedy kupiłam foremki do pieczenia tych ciastek postanowiłam je jak najszybciej upiec. Teraz zostałam ich fanką. Krystian też - zaraz po przyjściu z przedszkola prosi o ciasteczka ze wszystkimi trzema wzorkami ;) Samo ciasto łatwo i szybko się robi, znacznie więcej czasu zajmuje wylepianie foremek i pieczenie. Nawet jeśli ma się 2 foremki z miejscem na 6 ciastek. Ale warto, na prawdę :)   Wzorowałam się na tym przepisie, ale 50 g mąki zamieniałam na mielone migdały. Następnym razem też dodałabym więcej korzennych przypraw, albo łyżeczkę przyprawy do piernika, żeby były bardziej aromatyczne.      Składniki (na 60 ciastek):  450 g mąki pszennej 50 g mielonych płatków migdałów 250 g masła 250 g brązowego cukru szczypta soli 1 łyżeczka mielonego cynamonu 1 łyżeczka mielonych goździków 1/2 łyżeczki mielonego kardamonu 1/2 łyżeczki proszku do pieczenia 2 jajka Wszystkie składniki wyrobić na gładkie ciasto (ja wyrabiałam mikserem i musiałam dosypać jeszcze ok. 2 łyżek mąki), nie przyklejające się do rąk.Ciastem wyklejać foremkę. Piec przez około 10-13 minut w piekarniku nagrzanym do 180 st.C. Przepis dodaję do Cudawiankowej akcji Świąteczne prezenty. 