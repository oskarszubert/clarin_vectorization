Miałam w lodówce opakowanie kiszonej kapusty z której miałam zamiar robić surówki do obiadów. Jednak zamiast surówek zrobiłam bigosik z kabanosami. Inny od tradycyjnego bigosu, bo z dodatkiem czerwonej papryki, pora oraz śmietany. Był bardziej kwaśny od mojego poprzedniego bigosu, ale myślę, że to przez to, że użyłam kupnej kapusty, a nie tak jak poprzednim razem domowej. W każdym razie smakował nam, chociaż dla synka jednak zbyt kwaśny był i zjedliśmy go we dwójkę. Następnym razem kapustę obgotowałabym, wodę wylała i dopiero przy drugim gotowaniu postępowałabym zgodnie z przepisem. Wszystko jednak zależy od tego jak bardzo kwaśnej kapusty użyjecie.Składniki:- 1 czerwona papryka- 2 cebule- 2 łyżki oliwy- 2 łyżki cukru- 1 łyżka słodkiej papryki- 1 łyżka ostrej papryki- 500 ml bulionu warzywnego- 500 g kiszonej kapusty- 1 por- 200 g kabanosów- 2 łyżeczki mąki pszennej- 4 łyżki kwaśnej śmietany 18%- 1 łyżeczka soku z cytryny- sól i pieprzPaprykę pokroić w paseczki, cebulę w półplasterki. Na oliwie zeszklić cebulę, oprószyć dwiema łyżkami cukru, ostrą i słodką papryką, zamieszać, krótko podsmażyć. Dolać bulion, dobrze odciśniętą i pokrojoną kapustę oraz paprykę. Dusić pod przykryciem na małym ogniu przez około 15 minut, lub do czasu, kiedy kapusta będzie prawie miękka.Pora pokroić w krążki, kabanosy w ukośne plasterki. Dodać do gotującej się kapusty. Mąkę wymieszać ze śmietaną, wlać do garnka. Zagotować i gotować jeszcze przez około 5 minut. Doprawić do smaku sokiem z cytryny, solą i pieprzem. 