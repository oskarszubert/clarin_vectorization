Serniczki powstały z potrzeby wykorzystania kilku winogron, na które brakowało chętnych, napoczętego twarożku i herbatników, które kupiłam do czegoś innego, ale w międzyczasie przeszła mi na to ochota. Efekt okazał się przepyszny, a co za tym idzie, został zjedzony w ekspresowym tempie.Serniczki oprócz smaku mają jeszcze jedną ogromną zaletę - chociaż na to może nie wyglądają, są na prawdę proste i szybkie do zrobienia. Prawie jak muffinki. Inspirowałam się przepisem z czasopisma "Sól i Pieprz" nr 11/2010, podaję go z moimi zmianami.   Składniki (na 12 sztuk): 150 g herbatników maślanych (typu Petit Beurre) 100 g masła (roztopionego i przestudzonego) 2 jajka 250 g kremowego twarożku 75 g gęstej kwaśnej śmietany 18% 75 g cukru pudru 1 łyżka cukru waniliowego - przepis na domowy znajdziecie tutaj 1 łyżka mąki ziemniaczanej skórka starta z połowy cytryny szczypta soli 24 ciemne winogrona płatki migdałowe do posypania    Blachę do pieczenia muffinek wysmarować masłem. Piekarnik rozgrzać do temperatury 180 st.C (z termoobiegiem do 160 st.C) Herbatniki pokruszyć wałkiem lub zmielić w blenderze, wsypać do miski. zalać masłem, wymieszać dokładnie.Powstałym ciastem wylepić zagłębienia w blasze (dno i boki). Żółtka oddzielić od białek, wymieszać z twarożkiem, śmietaną, cukrem, cukrem waniliowym, mąką ziemniaczaną, skórką z cytryny i szczyptą soli. Białka ubić na sztywną pianę i delikatnie, za pomocą łyżki wmieszać do masy serowej. Masę nałożyć na ciasto w formie. Winogrona przekroić na połówki, jeśli mają pestki, można je usunąć ostrym nożem. Na każdej porcji sera ułożyć po cztery połówki winogron, skórką do dołu. Posypać płatkami migdałowymi.   Formę wstawić do piekarnika i piec przez około 25 minut. 