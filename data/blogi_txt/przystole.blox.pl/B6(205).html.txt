Wykorzystuję ostatnie cukinie z ogródka. Część wykorzystałam do zrobienia naszego ulubionego leczo, a jedną cukinię nafaszerowałam i zapiekłam. Wcześniej już robiłam takie danie, ale za każdym razem z innym farszem: PRZEPIS 1, PRZEPIS 2. Ta którą pokażę dzisiaj smakowała nam chyba najbardziej. Przepis z czasopisma "Sól i pieprz" nr 9/2011.   Składniki (na 4 porcje):  4 małe cukinie lub 2 większe (ok. 25 cm długości) 400 g pomidorów 1 cebula 2 ząbki czosnku 2 łyżki oliwy 400 g mielonego mięsa 125 g ugotowanego na sypko ryżu 1 łyżka posiekanych listków tymianku (lub płaska łyżeczka suszonego) 1 łyżka posiekanego koperku sól i pieprz 60 g startego żółtego sera 400 ml bulionu    Cukinie umyć, osuszyć, każdą przeciąć wzdłuż na pół i wydrążyć miąższ, zostawiając ok. 1-cm boki. Następnie miąższ pokroić na małe kawałki. Pomidory sparzyć, obrać ze skórki i pokroić w kostkę. Piekarnik rozgrzać do temperatury 200 st.C (z termoobiegiem do 180 st.C). Cebulę i czosnek obrać i drobno posiekać. Dusić około 5 minut na rozgrzanej oliwie. Dodać mielone mięso i smażyć, od czasu do czasu mieszając. Dołożyć miąższ z cukinii, pomidory i ryż. Dokładnie wymieszać. Dusić przez kilka minut. Zdjąć z ognia, dodać tymianek, doprawić do smaku solą i pieprzem. Wydrążone cukinie napełnić farszem "z górką" i posypać tartym serem oraz koperkiem. Następnie włożyć do naczynia żaroodpornego, wlać bulion. Naczynie z warzywami włożyć do piekarnika i zapiekać przez 30-40 minut (czas pieczenia zależy od wielkości użytych cukinii). Do pozostałego w formie po pieczeniu wywaru można dodać 4 łyżki kwaśnej śmietany, wymieszać, doprowadzić do wrzenia, doprawić jeszcze do smaku solą i pieprzem i tak powstały sos podać do cukinii. Ja sosu nie robiłam. 