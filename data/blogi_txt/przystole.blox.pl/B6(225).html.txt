Dziś obchodzimy Międzynarodowy Dzień Czekolady, więc na moim kuchennym stole nie mogło pojawić się inne ciasto, jak tylko czekoladowe. A że na topie ostatnio u mnie są śliwki, musiały się także w tym cieście znaleźć. Ciasto wspaniale się udało, pięknie wyrosło, jest miękkie i puszyste. Kwaskowe węgierki kontrastują ze słodyczą kawałków czekolady i kruszonką z brązowego cukru. Pyszne!      Przepis z gazety "moje Gotowanie" nr 9/2011. Składniki:  150 g ciemnego cukru trzcinowego (u mnie 110 g trzcinowego + 40 g cukru pudru) 200 g miękkiego masła 300 g mąki pszennej 200 g cukru pudru 3 jajka 2 łyżeczki proszku do pieczenia 1/4 łyżeczki soli 3 łyżki ciemnego kakao 200 ml mleka 100 g gorzkiej czekolady 300 g śliwek węgierek    Zrobić kruszonkę:brązowy cukier wymieszać z 3 łyżkami mąki i 3 łyżkami masła, utrzeć na kruszonkę. Przygotować ciasto:pozostałe masło utrzeć z cukrem pudrem, dodać jajka. Proszek do pieczenia, sól, kakao i resztę mąki wymieszać w osobnej misce. Ucierając masło, dodawać na zmianę suche składniki i mleko, a na końcu dodać pokrojoną czekoladę. Tortownicę o średnicy 26 cm, posmarować masłem i wysypać bułką tartą.Ciasto przelać do przygotowanej formy. Na wierzchu ułożyć wypestkowane i przekrojone na połówki śliwki. Posypać kruszonką. Formę wstawić do piekarnika nagrzanego do 180 st.C i piec przez 1 godzinę (1 godzinę i 20 minut jeżeli śliwki mają dużo soku). Po upieczeniu zostawić ciasto w ciepłym piekarniku z uchylonymi drzwiczkami, by ostygło. 