Początek roku to czas podsumowań i postanowień. Ja podsumowań nigdy nie robię, postanowień też, bo i tak ich potem nie dotrzymuję ;) Ale nowy rok to też dobra pora, żeby zabrać się za wykorzystywanie zapasów zgromadzonych w kuchennych szafkach. Dlatego w najbliższym czasie na moim kuchennym stole będą królowały placki, makarony i kasze. Wczoraj otworzyłam pudełko z makaronem do lazanii. Wykorzystałam dopiero malutką ich część, więc teraz szukam przepisów na wykorzystanie reszty. Na razie podzielę się z Wami pomysłem na miniaturową wersję lazanii. Łatwo ją podzielić między osoby i można ją nawet jeść bez sztućców, więc doskonale sprawdzi się jako ciepła przystawka. Mam jedną uwagę do przepisu: mini lazanie piekłam przez 15 minut w 190 st.C jak zaleca przepis, ale nie wszystkie dobrze trzymały kształt - 4 sztuki po wyjęciu z foremki się rozłożyły, więc być może potrzebowały nieco dłuższego pieczenia. Ale z drugiej strony nie chciałam, by wystające ponad nadzienie rogi makaronu zrobiły się zbyt twarde i wysuszone. Wiem jednak, że każdy piekarnik inaczej piecze, więc jeśli będziecie robić tą potrawę, musicie czas pieczenia dopasować indywidualnie.      Inspiracja ze strony Poezja smaku.   Składniki:  250 g mielonego mięsa (u mnie drobiowego) 1 cebula 2 ząbki czosnku puszka krojonych pomidorów po 1 łyżeczce suszonego oregano, tymianku i bazylii płaska łyżeczka soli szczypta cukru olej do smażenia   6 płatów makaronu lasagne   12 łyżeczek kwaśniej śmietany 18% 1 kulka mozzarelli natka pietruszki do posypania    Cebulę posiekać, zeszklić na oleju, dodać mielone mięso i czosnek przeciśnięty przez praskę lub drobno posiekany i podsmażyć. Dodać pomidory z puszki, zioła, oraz sól i cukier. Gotować na małym ogniu bez przykrycia od czasu do czasu, aż sos zgęstnieje - ok. 15-20 minut. W tym czasie w garnku zagotować wodę, dodać szczyptę soli i kroplę oleju. Do gotującej wody wkładać po dwa płaty makaronu i mieszając co jakiś czas, żeby się nie skleiły, gotować przez 5-7 minut. Po wyjęciu z wody każdy płat przekroić na pół, żeby uzyskać małe kwadraty. Formę do pieczenia muffinek nasmarować olejem, w każdym zagłębieniu ułożyć kawałek makaronu. Do środka każdego włożyć łyżeczkę śmietany, a potem łyżką nałożyć sos mięsno-pomidorowy. Mozzarellę pokroić na 12 kawałków i każdy położyć na wierzchu sosu w makaronie. Posypać natką pietruszki. Zapiekać w piekarniku nagrzanym do 190 st.C przez około 15-20 minut. 