W dalszym ciągu wyszukuję potrawy, w których można wykorzystać czosnek niedźwiedzi. Muszę się spieszyć, bo już puszcza pączki, a kiedy już zakwitnie, będzie po nim. Te liście, których nie zdążę użyć jako świeżych, posiekam i wysuszę. Do krakersów można użyć czosnku zarówno świeżego, jak i suszonego, więc będzie na później. Warto je upiec, bo są bardzo smaczne i przede wszystkim domowe, więc wiadomo, co w nich jest. Dla mnie to ważne, bo bardzo zasmakowały moim dzieciom. Takie krakersy to dobra przekąska, którą można zabrać na spacer lub piknik. Nie są tłuste i oblepione solą tak jak kupne, więc ręce ani wózek nie będą po jedzeniu brudne.        ﻿Inspirowałam się tym przepisem i podaję go z moimi zmianami.   Składniki:  2 szklanki mąki pszennej 1 płaska łyżeczka sody oczyszczonej 2 łyżeczki brązowego cukru 1 płaska łyżeczka soli 50 g masła w temperaturze pokojowej 150 g żółtego sera (u mnie wędzony z goudą) startego na tarce o małych oczkach 1/2 szklanki mleka 10 posiekanych liści czosnku niedźwiedziego (można zastąpić 1 łyżką suszonego) sól do posypania    W misce wymieszać mąkę z sodą, cukrem i solą, dodać starty ser oraz posiekany czosnek niedźwiedzi i wymieszać. Dodać masło oraz mleko i wyrobić - wyrabiałam najpierw mikserem, a potem ręcznie. Z wyrobionego ciasta uformować kulę, owinąć ją folią i włożyć do lodówki na około dwie godziny.   Schłodzone ciasto podzielić na dwie części i każdą rozwałkować na posypanym mąką blacie na bardzo cienki placek (o grubości około 1 mm). Wykrawać krakersy za pomocą foremki albo noża. Ułożyć na blasze wyłożonej papierem lub matą do pieczenia i każdy kawałek nakłuć około trzykrotnie widelcem i posypać solą. Piec w piekarniku nagrzanym do 200 st.C przez około 10-15 minut (w moim piekarniku gazowym z grzałką od dołu i bez termoobiegu piekły się 15 minut).     Przepis dodaję do akcji Usagi: 