W ogródku wyrósł nam piękny szpinak. W związku z tym na blogu zrobi się bardziej zielono :)Na początek wykorzystałam go jako składnik nadzienia do kotletów drobiowych. Dzięki mozzarelli farsz był kremowy, a dzięki dodatkowi czosnku był wyrazisty. Mięso nie było suche, a soczyste, czyli dokładnie takie, jak chciałam.Kotlety podałam z ziemniakami z wody i sałatą . Składniki (na 4 porcje):  4 nieduże piersi kurczaka 300 g świeżego szpinaku 125 g (1 kulka)mozzarelli 2 ząbki czosnku sól i pieprz 1 jajko bułka tarta olej do smażenia    Szpinak opłukać, osuszyć i włożyć do osolonego wrzątku. Gotować chwilę, przełożyć na durszlak, przelać zimną wodą, odsączyć, odcisnąć i drobno pokroić. Mozzarellę pokroić w kostkę, czosnek obrać i przecisnąć przez praskę lub drobno posiekać.Pokrojony szpinak, ser i czosnek wymieszać, doprawić do smaku solą i pieprzem. Mięso umyć i osuszyć. W każdym kawałku zrobić podłużne nacięcie, tworząc kieszeń. Oprószyć solą i pieprzem. Z farszu uformować cztery wałeczki, włożyć w nacięcia mięsa, spiąć je wykałaczkami. Każdy kotlet opanierować w roztrzepanym jajku i bułce tartej. Smażyć na rozgrzanym oleju na złoty kolor (przez około 7-10 minut z każdej strony). 