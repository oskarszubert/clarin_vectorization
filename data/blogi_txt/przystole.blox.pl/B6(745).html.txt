W piątek po południu upiekłam te pyszne bułeczki, a w sobotę już ich nie było ;)Trzeba korzystać z sezonu na śliwki, póki jeszcze trwa!      Przepis Doroty, zaczerpnięty z magazynu wydawanego przez pewnego producenta cukru, podaję z moimi zmianami - w oryginale były to jagodzianki ;)   Składniki na ciasto:  2 i 1/4 szklanki mąki pszennej (dodałam jeszcze 1 szklankę podczas wyrabiania) 3/4 szklanki letniego mleka 12 g świeżych drożdży 3 czubate łyżki cukru pudru 1 jajko 1 żółtko 1/4 łyżeczki soli 60 g roztopionego i lekko ostudzonego masła   ok. 300 g wypestkowanych śliwek węgierek jajko (roztrzepane, do smarowania bułek)  na kruszonkę:  1/2 szklanki mąki pszennej 2 łyżki cukru kryształu 3 łyżki cukru pudru 16 g cukru waniliowego 60 g roztopionego masła    Do miski wsypać mąkę, na środku zrobić dołek i wkruszyć do niego drożdże. Posypać łyżeczką cukru i polać letnim mlekiem. Palcami rozgnieść drożdże z mlekiem i cukrem tak, żeby otrzymać rozczyn. Miskę przykryć czystą ściereczką i odstawić w ciepłe miejsce na około 15 minut, żeby zaczyn "ruszył".﻿ Po tym czasie dodać pozostałe składniki i wyrobić gładkie, elastyczne i nie klejące się ciasto. Przykryć czystą ściereczką i pozostawić w ciepłym miejscu do podwojenia objętości (na co najmniej 1 godzinę).Po tym czasie ciasto ponownie krótko zagnieść i podzielić na 10 równych części. Uformować z nich okrągłe bułeczki, ułożyć je na blasze w sporych odległościach od siebie. Przykryć, pozostawić w cieple do wyrośnięcia na ok. 30-40 minut. Gdy bułeczki wystarczająco się napuszą, dnem szklanki zrobić na środku wgłębienie, przyciskając szklankę mocno, praktycznie do samej blaszki (ciasto powinno być cienkie w tym miejscu). Następnie w każdym wgłębieniu ułożyć pokrojone w ćwiartki śliwki.   Przygotować kruszonkę:w miseczce wymieszać wszystkie suche składniki, wlać stopione masło i palcami zagnieść ciasto. Bułeczki posmarować roztrzepanym jajkiem i posypać hojnie kruszonką. Piec w 190 st.C przez ok. 25 minut. Wystudzić na kratce. 