Nasza aronia tak obrodziła w tym roku, że gałęzie niemal leżały na ziemi, a po zebraniu owoców mama i ja mamy pozajmowane nimi po połowie zamrażalnika. Bo aronię powinno się przed użyciem przemrozić, żeby pozbyć się goryczki. Zrobiłam porcje po 1 kg i 300 g. Te większe będą na sok i nalewkę (którą będę mogła zrobić i zimą), a mniejsze do ciast. W planach mam jeszcze konfiturę, chutney i może coś jeszcze? Dzisiaj pokażę Wam przepis na aromatyczną aronię w rumie. Niesamowicie pachnie podczas pieczenia - w kuchni unosi się piękny zapach cynamonu, a potem aromat wzmocniony zostaje jeszcze przez rum. Podczas nakładania aronii do słoiczków z trudem powstrzymywałam się od podjadania. Po upieczeniu uzyskujemy owoce zatopione w sporej ilości soku i tak razem nakłada się je do słoików. Potem sok z rumem można dodawać do herbaty - doskonale rozgrzewa, a owoce można zmiksować i dodawać do ciast zamiast dżemu, albo i wyjeść je łyżeczką, jak kto woli.       Przepis z blogu Niebieska Pistacja.   Składniki (na ok. 8 słoiczków poj. 280 ml):  2 kg oczyszczonej aronii (może być nie mrożona) 1 cytryna (sparzona i wyszorowana) 1,40 g cukru zwykłego 100-200 ml rumu (dałam 200) 1 łyżeczka cynamonu 2 łyżki cukru z wanilią - przepis tutaj 2-3 goździki (rozgniecione w moździerzu)    Przygotować głęboką blachę do pieczenia - ja użyłam szklanego naczynia żaroodpornego z przykrywką i owoce wsypałam do naczynia i do przykrywki, bo jest ich na prawdę dużo. Należy pamiętać, że owoce podczas pieczenia kipią, więc musi zostać sporo miejsca od brzegu naczynia. Do przygotowanej blachy wsypać owoce, posypać cynamonem i cukrem waniliowym wymieszanym z goździkami.  Ułożyć plasterki cytryny. Posypać cukrem. NIE MIESZAĆ! Wstawić bez przykrycia do piekarnika nagrzanego do 180 st.C na około 40 - 60 minut, czyli do momentu, aż cukier się rozpuści. Wyjąć blachę z piekarnika, wlać rum, wymieszać i od razu, gorące nakładać do słoików. 