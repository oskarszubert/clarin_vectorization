Właściwie to w moim domu mówiło się na tą potrawę po prostu cukinia. Potem, kiedy mama dawała przepis innym osobom którym ta potrawa zasmakowała, zaczęliśmy ją nazywać bigosem z cukinii. Może bardziej przypomina ona leczo, ale dla mnie zostanie jednak bigosem, chociaż nie ma tutaj ani kawałka kapusty ;) Składniki:- 1 duża lub 2 małe cukinie- po strąku zielonej, żółtej i czerwonej papryki (może też być papryka biała)- 30 dag pieczarek- 1 pęto cienkiej kiełbasy- 3-4 duże pomidory- 2 cebule- garść fasolki szparagowej (niekoniecznie)- 8 łyżek oleju- pół pęczka koperku- sól i pieprz Wszystkie warzywa umyć, obrać, fasolkę szparagową wrzucić do wrzątku z dodatkiem cukru i soli, odsączyć, wystudzić. Z każdego strąka odkroić końcówki i pokroić na trzy części. Cebule pokroić w kostkę, zeszklić w dużym garnku na oleju, dodać pokrojone w kostkę papryki i pieczarki w półplasterki. Przykryć i dusić aż papryka będzie miękka, a pieczarki puszczą sok. Dodać kiełbasę pokrojoną w półplasterki, chwilę poddusić. Na końcu dodać pokrojone pomidory i fasolkę, oraz cukinię pokrojoną w kostkę o boku mniej więcej 2 cm. Przykryć i dusić aż cukinia zmięknie. Na koniec przyprawić do smaku solą i pieprzem dosypać posiekany koperek.Podawać z pieczywem. Do tej potrawy nie dolewa się wody, wystarczy sok jaki puszczą warzywa w czasie duszenia. 