Wspominałam już kiedyś, że już od dłuższego czasu nie kupuję pieczywa w sklepie, a piekę je sama. Do zakwasu wciąż boję się podejść, ale drożdże też dają mi prawie nieograniczone pole do popisu. Przez jakiś czas piekłam tylko doskonałe szybkie bułki, ale w końcu zaczęły słabo wyrastać, chyba po to, żebym mogła wypróbować coś innego. No to próbuję. Pieczywa staram się nie piec z samej białej mąki, prawie zawsze zmieniam przepis i dodaję mąkę pełnoziarnistą, żytnią lub orkiszową. W tym przepisie połowę mąki pszennej białej z przepisu oryginalnego zastąpiłam mąką orkiszową. Z podanych składników otrzymałam dwa nieduże bochenki. Upiekłam je w foremkach aluminiowych. Chlebki wyszły lekkie, puszyste, z chrupiącą skórką.        Przepis z książki "Wypieki" Anneki Manning podaję z małymi zmianami. Składniki (na dwie foremki o wymiarach 8x22 cm):  450 g mąki pszennej 450 g mąki orkiszowej 1 i 1/4 szklanki letniej wody 1 płaska łyżeczka cukru 42 g świeżych drożdży 2 łyżeczki soli 60 g masła stopionego i przestudzonego 250 ml letniego mleka    Mąkę pszenną i orkiszową wsypać do miski, wymieszać, na środku zrobić wgłębienie. Wkruszyć do niego drożdże, posypać cukrem i polać 1/4 szklanki letniej wody. Palcami wyrobić zaczyn. Miskę przykryć i odstawić na 10-15 minut. Po tym czasie dodać sól, masło i rozpocząć wyrabianie. Stopniowo dolewać pozostałą wodę i mleko. Wyrobić gładkie, elastyczne ciasto. Miskę posmarować olejem i umieścić w niej ciasto uformowane w kulę. Poruszać ciastem tak, żeby całe się natłuściło. Ponownie przykryć i odstawić w ciepłe miejsce do wyrośnięcia na 1-1,5 godziny lub do podwojenia objętości. Wyrośnięte ciasto uderzyć pięścią, żeby pozbyć się zgromadzonego powietrza. Ciasto wyjąć na blat oprószony mąką i ostrym nożem przekroić je na pół. Każdą część ciasta rozwałkować na prostokąt grubości około 1,5 cm i szerokości 22 cm. Każdy prostokąt zwinąć jak roladę i włożyć do foremek (nie smarowałam ich) łączeniem do dołu. Foremki przykryć wilgotną ściereczką i odstawić jeszcze raz na 45 minut albo do chwili, kiedy ciasto zacznie wystawać ponad brzegi blaszek. Piec w piekarniku nagrzanym do 200 st.C przez 10 minut, a potem zmniejszyć temperaturę do 180 st.C i piec jeszcze przez około 30 minut do chwili, kiedy wierzchy się zarumienią. Wystudzić na metalowej kratce. 