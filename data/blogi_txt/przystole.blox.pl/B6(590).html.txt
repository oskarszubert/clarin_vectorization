Oto ciasto dla :- osób, które nie lubią piec,  - stawiających pierwsze kroki w kuchni,- nie posiadających wagi, ani miksera,- tych, którym akurat zepsuł się piekarnik, a mają ochotę na coś słodkiego.   Oczywiście Ci wszyscy, którzy lubią proste przepisy ze składników, które prawie zawsze znajdują się w każdej kuchni też z przepisu mogą skorzystać :)        Składniki:  duża paczka słonych krakersów 1 litr mleka 1/2 kostki masła 1 szklanka cukru 2 łyżki cukru waniliowego (najlepiej domowego) 4 jajka 2 łyżki mąki pszennej 4 łyżki mąki ziemniaczanej    Przygotować masę: 3/4 szklanki mleka, jajka, cukier waniliowy oraz dwa rodzaje mąki wymieszać za pomocą rózgi (można zmiksować). 2,5 szklanki mleka, masło i cukier zagotować. Garnek zestawić z ognia i mieszając, wlać wymieszane (lub zmiksowane) wcześniej składniki. Garnek ponownie postawić na palniku i podgrzewać na małym ogniu mieszając, do zagotowania. Masę odstawić do lekkiego przestygnięcia - od czasu do czasu mieszać.   W tym czasie na dnie wyłożonej papierem do pieczenia blachy o wymiarach 20x26 cm ułożyć warstwę krakersów. Na ciastka wylać letnią masę budyniową, a na wierzchu ułożyć drugą warstwę z ciastek. Całość zostawić do całkowitego ostygnięcia, a potem włożyć do lodówki na kilka godzin, a najlepiej na całą noc. Nam ciasto najlepiej smakowało na drugi, trzeci dzień. 