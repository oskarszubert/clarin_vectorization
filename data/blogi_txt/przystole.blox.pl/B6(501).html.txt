Babka idealna. Taka domowa (przypomina mi babki pieczone przez moją  mamę), ładnie wyrośnięta, puszysta, żółciutka i pięknie się prezentuje. Do tego tak smaczna, że wszyscy domownicy sami się upominają o kawałek ciasta lub dokładkę. Przepis pochodzi z gazety "Pyszne ciasta na powitanie lata" nr 17/2008.Składniki:- 125 g malin- 250 g masła- 250 g cukru- szczypta soli- 1 opakowanie cukru waniliowego- 5 jajek- 450 g mąki pszennej- 50 g mąki ziemniaczanej- 15 g proszku do pieczenia- 50 ml słodzonego mleka skondensowanego- 50 g wiórków czekoladowych (dałam groszki czekoladowe)na lukier:- 3-4 łyżki soku z limonki- 100 g cukru pudruMaliny oczyścić, pozostawić kilka sztuk do dekoracji.Tłuszcz, cukier, sól i cukier waniliowy utrzeć na gładką masę. Wrzucać kolejno jajka. Mąkę wymieszać z mąką ziemniaczaną i proszkiem do pieczenia i na przemian z mlekiem skondensowanym dodawać do masy jajecznej, zmiksować dokładnie.1/3 ciasta wymieszać delikatnie z malinami i wiórkami czekoladowymi.Formę babkową o pojemności 2,5 litra posmarować tłuszczem i posypać mąką. Wyłożyć 2/3 ciasta, na wierzch wyłożyć ciasto z malinami i czekoladą, wyrównać powierzchnię i ponakłuwać widelcem (ja o tym zapomniałam).Ciasto wstawić do nagrzanego do 180C piekarnika i piec 1 godzinę. Sok z limonki utrzeć z cukrem pudrem na gładką masę. Lukrem udekorować ostudzone i wyjęte z formy ciasto i odstawić do zastygnięcia. Przed podaniem udekorować odłożonymi malinami i listkami mięty. 