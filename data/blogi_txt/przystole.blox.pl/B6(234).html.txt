Wspaniały, aromatyczny chleb. Miękki, puszysty, pięknie pachnie czosnkiem.      Przepis z blogu Domi w kuchni, podaję z moimi zmianami.   Składniki:  500g mąki pszennej 250ml letniej wody 25g świeżych drożdży 1 łyżeczka cukru 2 łyżeczki soli 3 łyżki roztopionego masła 6 ząbków czosnku 100g żółtego sera startego na dużych oczkach    Mąkę wsypać do miski, na środku zrobić wgłębienie, wkruszyć do niego drożdże, posypać łyżką cukru, polać niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿﻿  Po tym czasie zacząć wyrabianie ciasta dolewając powoli wodę. W trakcie wyrabiania dodać też sól, stopione masło, zmiażdżony lub drobno posiekany czosnek i tarty ser. Wgnieść składniki bardzo dokładnie i wyrabiać chleb około 10 minut - w razie potrzeby podsypać odrobiną mąki - ale należy się tego wystrzegać, ponieważ ciasto musi pozostać luźne. Odstawić ciasto w misce pod przykryciem do wyrośnięcia na około 40 minut, po czym ponownie zagnieść i uformować bochenek lub włożyć ciasto do keksówki wyłożonej papierem do pieczenia i odstawić do wyrośnięcia jeszcze na około 30 minut. Piekarnik rozgrzać do temperatury 180 st.C. Wyrośnięty chleb posmarować mlekiem i wstawić do piekarnika. Piec około 30 minut - aż ładnie się zarumieni z wierzchu. Po upieczeniu od razu wyjąć chleb na kratkę i wystudzić. ﻿ 