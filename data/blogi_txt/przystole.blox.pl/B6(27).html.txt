Zanim zaczęłam pisać tego bloga i częściej odwiedzać inne blogi kulinarne czasem zdarzało mi się wyrzucać białka jajek które zostawały mi po wykorzystaniu żółtek, na przykład do ciasta kruchego lub ciastek. Po prostu nie wiedziałam co mogłabym z nich zrobić. To od innych gotujących dowiedziałam się, że białka można mrozić. Od tej pory już się w mojej kuchni nie marnują. Zamrażam je w pudełkach na sosy, do każdego mieszczą się dwa, więc zawsze wiem ile tych białek mam. Kiedy nazbiera mi się ich większa ilość, szukam przepisów w których mogłabym je wykorzystać. Oto jeden z nich: babka z makiem i czekoladą. Miękka, puszysta, idealna. Bardzo podobna do mojej ulubionej babki piegowatej. Tyle że tamta jest ucierana na całych jajkach i czekoladę ma na wierzchu, a nie w środku. Polecam gorąco!Składniki:- 6-7 białek- 150 g cukru pudru- 160 g mąki pszennej- 1 czubata łyżka mąki ziemniaczanej- 1 łyżeczka proszku do pieczenia- szczypta soli- 100 g stopionego masła- 1 szklanka suchego maku- garść posiekanej gorzkiej czekolady (ok. 75 g)Białka ubić ze szczyptą soli i 2 łyżkami cukru pudru na sztywną pianę. Resztę cukru wymieszać z mąkami i proszkiem do pieczenia. Przesiać do miski z pianą i delikatnie wymieszać łyżką. Dodać ostudzone masło oraz mak i czekoladę. Delikatnie wymieszać całość. Ciasto przełożyć do standardowej dużej keksówki lub formy z kominkiem na babkę. Piec w nagrzanym do 180 st.C piekarniku przez około 40 minut.Ostudzone ciasto posypać cukrem pudrem.Przepis z blogu Every Cake You Bake. 