Od dzisiaj w każdy piątek na blogu pojawiać się będą przepisy na potrawy z ryb. W ramach wprowadzania w życie postanowienia o którym już pisałam, aby jeść i podawać rodzinie więcej ryb. Dziś bardzo prosty do zrobienia i przepyszny pasztet z tuńczyka. Z wyglądu i konsystencji przypomina pasztet drobiowy. Bardzo dobrze się rozsmarowuje i co najważniejsze, bardzo zasmakował naszym dzieciom, więc będzie się na naszym stole pojawiał na pewno dość często.      Przepis Roberta Makłowicza.   Składniki (dla 4 osób):  puszka tuńczyka w sosie własnym 100 g masła w temperaturze pokojowej 2 fileciki anchois świeżo wyciśnięty sok z 1/2 cytryny szczypta ostrej papryki w proszku (dałam słodką) świeżo mielony czarny pieprz sól  Masło z odcedzonym z zalewy tuńczykiem i filecikami anchois zmiksować na gładką masę. Dodać sok z cytryny, paprykę, sól, oraz pieprz i ponownie zmiksować. Przełożyć do miseczki, schłodzić w lodówce. Wyjąć z lodówki na około 10 minut przed podaniem, wtedy będzie się lepiej rozsmarowywać. 