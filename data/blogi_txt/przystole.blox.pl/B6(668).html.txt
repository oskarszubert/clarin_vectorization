Pierożki dla tych, którzy lubią pieczone pierogi, ale nie mają chęci lub czasu na przygotowanie zwykłego ciasta na pierogi. Tutaj wystarczy przygotować farsz i kupić gotowe ciasto francuskie i już można brać się do roboty. Pierożki smakowały wszystkim, dorosłym i dzieciom, chociaż niektórym może przeszkadzać dość dobrze wyczuwalny aromat miętowy. Można jednak z mięty zrezygnować. Przepis oryginalny pochodzi ze strony Palce lizać, ja zobaczyłam go u Karoliny. Miałam jednak problem z ilością nadzienia. Karolina napisała, że zużyła więcej niż jeden płata ciasta, a ja chociaż zużyłam całe dwa kawałki, to i tak została mi połowa farszu. Dlatego w moim przepisie podaję składniki nadzienia w zmniejszonych ilościach.        Składniki (na 4 porcje):  2 płaty nie mrożonego ciasta francuskiego (po 275 g) 1/2 szklanki kaszy jaglanej 150 g tłustego twarogu 2 cebule pokrojone w kostkę 1 łyżeczka posiekanej mięty 1 łyżeczka posiekanego koperku masło jajko do posmarowania sezam do posypania    Kaszę wsypać do garnka o grubym dnie. Podgrzewać mieszając na średnim ogniu, aż kasza zacznie wydzielać miły, orzechowy zapach. Zalać szklanką wrzątku, garnek przykryć i gotować przez około 20 minut. Na patelni rozgrzać masło, zeszklić na nim cebulę. Patelnię zdjąć z ognia, dodać miętę i koperek, wymieszać z cebulą. Twaróg rozgnieść widelcem. W misce wymieszać ostudzoną kaszę, cebulę z ziołami i twaróg. Doprawić do smaku solą i pieprzem.   Ciasto francuskie rozwinąć, wycinać koła (o średnicy 8 cm). Na każde kółko nałożyć około łyżeczki farszu, zlepić brzegi. Gotowe pierożki ułożyć na blasze wyłożonej papierem do pieczenia. Posmarować roztrzepanym jajkiem i posypać sezamem. Piec w piekarniku nagrzanym do 200 st.C i piec przez 20 minut.Podawać z pomidorami.   ﻿ 