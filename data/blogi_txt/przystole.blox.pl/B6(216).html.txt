Przepis znalazłam w "Złotej księdze czekolady" i z chęcią zabrałam się za jego przygotowanie, bo lubię ciasta z cukinią, z innymi warzywami zresztą też. Muszę przyznać, że po upieczeniu troszkę się na cieście zawiodłam, bo za bardzo się kruszyło przy krojeniu. Ale myślę, że to moja wina, bo dałam więcej kakao niż w przepisie - zazwyczaj tak robię, bo lubię mocno kakaowe ciasta i stąd też prawie czarny kolor ciasta i to jak je nazwałam. Właściwie to piekłam to ciasto pod koniec października i stwierdziłam, że z tym kruszeniem i kolorem świetnie spisałoby się w roli ziemi na przyjęciu halloweenowym. Pomimo tego, że ciasto się kruszyło, to było też wilgotne dzięki dodaniu cukinii.      Składniki (wszystkie w temp. pokojowej):  250 g mąki pszennej 100 g ciemnego kakao 2 łyżeczki proszku do pieczenia 1 łyżeczka sody oczyszczonej 1 łyżeczka mielonego cynamonu 1/4 łyżeczki soli 180 g masła 400 g cukru pudru 2 łyżeczki ekstraktu z wanilii - używam domowego 3 duże jajka 250 g cukinii startej na tarce o dużych oczkach 125 ml mleka 100 g orzechów włoskich grubo posiekanych    W misce wymieszać mąkę, kakao, proszek do pieczenia, sodę, cynamon i sól. W drugiej misce mikserem na średnich obrotach utrzeć masło z cukrem i ekstraktem waniliowym na gładki krem. Nie przerywając miksowania kolejno dodać jajka. Zmniejszyć obroty miksera i po łyżce dodawać mieszankę z mąką oraz cukinię i orzechy na przemian z mlekiem. Przygotowane ciasto przelać do babkowej formy z kominkiem wcześniej nasmarowanej masłem i obsypanej mąką. Wyrównać wierzch i wstawić do piekarnika nagrzanego do 180 st.C. Piec przez 55-65 minut. Po wyjęciu z piekarnika za=ostawić ciasto w formie na około 15 minut, potem wyjąć i odstawić do całkowitego ostygnięcia. 