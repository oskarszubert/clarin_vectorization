Lubię domowe alkohole, robiłam już malibu i bailey'sa, więc kiedy na blogu Casiapaw zobaczyłam przepisy na likier czekoladowy i jajeczny postanowiłam je wypróbować. Jako pierwszy zrobiłam czekoladowy. Nie zawiodłam się, jest pyszny i rozgrzewający, w sam raz na wiosenne, jeszcze nie gorące wieczory. Ma jeszcze jedną zaletę: szybko się go przygotowuje :) Składniki: - 1 puszka mleka kondensowanego niesłodzonego - 3 łyżki kakao - 1 i 1/2 szklanki cukru kryształu - 2 torebki cukru wanilinowego - 1 szklanka wódki - 2 kieliszki spirytusu Wszystkie składniki wymieszać w garnku, zagotować i gotować na małym ogniu przez 10 minut od czasu do czasu mieszając. Przelać do butelki i odstawić do ostudzenia. Można też schłodzić w lodówce. 