Witajcie w Nowym Roku :)Kulinarnie nowy rok na blogu zaczynam od pieczywa. Chociaż w tych bułkach są banany, wbrew moim oczekiwaniom nie są wcale w smaku wyczuwalne. Nie są też słodkie, więc nadają się do podania zarówno ze słodkimi dodatkami jak na przykład dżem, czy twarożek, ale też z dodatkami wytrawnymi.       Przepis z książki "Drożdżowe bułeczki i rogaliki" Zbigniewa Prokopczuka. Składniki (na 10 bułek):  350 g mąki pszennej 150 g mąki orkiszowej typ 1100 25 g świeżych drożdży 250 ml letniego mleka 2 banany rozgniecione widelcem lub zmiksowane na papkę 1 łyżka cukru 1 łyżeczka soli mleko do posmarowania bułek    Obydwa rodzaje mąki wsypać do miski, na środku zrobić wgłębienie, wkruszyć do niego drożdże, posypać łyżką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿﻿ Po tym czasie zacząć wyrabianie ciasta, dodając powoli rozgniecione banany, sól, oraz pozostałe letnie mleko. Wyrobić na gładkie, nie lepiące się do rąk ciasto. Miskę ponownie przykryć ściereczką i odstawić w ciepłe miejsce do wyrośnięcia na około 1 godzinę. Wyrośnięte ciasto wyjąć z miski, jeszcze raz wyrobić, podzielić na 10 równych części. Z każdej uformować kulkę, ułożyć na blasze wyłożonej papierem lub matą do pieczenia i pod przykryciem odstawić jeszcze raz na 30 minut do napuszenia. Przed pieczeniem bułki posmarować mlekiem. Piec przez około 20 minut w piekarniku nagrzanym do 190 st.C. 