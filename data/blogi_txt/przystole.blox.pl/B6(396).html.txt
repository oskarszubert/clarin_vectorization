Taki przepis już kiedyś na blogu się pojawił. Było to 29 lutego 2008 roku, czyli na samym początku mojego blogowania. Od tego czasu zmienił się mój sposób gotowania (nie używam już kostek rosołowych) i już nie trzymam się tak ściśle przepisów - lubię dodać coś od siebie, coś zmienić. Dlatego tamten przepis skasowałam i zastępuję go nową wersją. Bez ulepszaczy i wyrzucania gotowanych z rybą warzyw. Kotleciki niekoniecznie muszą mieć klasyczny kształt, można też uformować je w paluszki rybne. Dzieci na pewno będą zachwycone!      Składniki:  600 g filetów rybnych bez ości (np. z mintaja lub soli) 2 cebule 1 marchewka 2 ziarna ziela angielskiego listek laurowy 1 czerstwa kajzerka 1 jajko szczypiorek drobno posiekany sól i biały pieprz bułka tarta do panierowania olej do smażenia    Marchewkę i cebule obrać, opłukać. Marchewkę pokroić w plastry o grubości ok. 5 mm, a cebule przekroić na pół.Marchewkę włożyć do garnka, zalać litrem zimnej wody, przykryć i zagotować. Gotować przez 10 minut. Włożyć filety rybne i cebulę. Gotować jeszcze 10 minut (marchewka powinna już być miękka). Całość przelać na durszlak i osączyć, wywar zostawić. Wyjąć ziele angielskie i liść laurowy. W wywarze namoczyć kajzerkę, odcisnąć. ﻿ Rybę, warzywa, jajko i bułkę umieścić w misce blendera, zmiksować. Dodać drobno posiekany szczypiorek, sól oraz biały pieprz, wymieszać. Jeśli masa będzie zbyt rzadka, można dosypać 1-2 łyżki bułki tartej. Z masy formować kotlety, każdy opanierować w tartej bułce. Smażyć na rozgrzanym oleju z obu stron na złoty kolor. Podawać z surówkami.       ﻿ 