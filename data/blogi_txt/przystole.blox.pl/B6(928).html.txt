Wersji tortilli jest mnóstwo, ponieważ jest to bardzo uniwersalne danie. Podstawowymi składnikami są ziemniaki i jajka, ale można dodawać różne dodatki, np. warzywa i wędlinę. Przepis który przedstawiam zainteresował mnie głównie tym, że zamiast na patelni, tortillę zapieka się w piekarniku. Jeśli ktoś lubi ziemniaki i potrawy z nich przygotowane, jest to danie dla niego :) Tym przepisem kończę Ziemniaczany Tydzień na moim blogu.  Składniki: - 1,2 kg ziemniaków - 10 dag chudego wędzonego boczku - 2 czerwone cebule - 1-2 łyżki oleju - 10 dag żółtego sera - 3 jajka - 200 ml mleka - sól i pieprz  Boczek pokroić w plasterki i wysmażyć na suchej patelni na chrupko. Odłożyć na bok. Ziemniaki pokroić w plastry. Do pozostałego po boczku tłuszczu dodać olej i smażyć ziemniaki partiami, mieszając od czasu do czasu. Usmażone ziemniaki przekładać do żaroodpornego naczynia. Z ostatnią partią ziemniaków usmażyć cebule pokrojone w cienkie plasterki. Przełożyć do naczynia żaroodpornego, przyprawić solą i pieprzem, wymieszać.  Ser pokroić w drobną kostkę, jajka roztrzepać z mlekiem, przyprawić solą i pieprzem.  Na ziemniakach z cebulą ułożyć plasterki boczku, posypać serową kostką, polać sosem z jajek i mleka. Nie przykrywać.  Zapiekać w 180ºC ok 35-40 minut, aż masa jajeczna się zetnie. 