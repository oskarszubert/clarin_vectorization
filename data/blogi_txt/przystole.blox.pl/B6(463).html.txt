Piekłam już staropolski piernik i pierniczki z ciasta dojrzewającego na surowo. W tym roku postanowiłam spróbować piernika który leżakuje już upieczony.Na razie nie mogę napisać jak ten piernik smakuje, ale pachnie pięknie. Jest miękki, a spodziewałam się, że skoro musi leżakować, to będzie dość twardy z wierzchu. Jestem bardzo ciekawa jego smaku i tego, jak wygląda w przekroju, ale na razie leży sobie zawinięty w lnianą ściereczkę i woreczek w spiżarce i czeka na swój wielki dzień, czyli Wigilię ;) Jeśli macie ochotę spróbować czegoś nowego w tegoroczne święta i chcecie mieć choćby ten jeden wypiek z głowy, zapraszam do pieczenia :)      Przepis z książeczki z serii Biblioteczka Poradnika Domowego: "Ciasta na święta i inne okazje".   Składniki (na dwie keksówki o wymiarach 30x12 cm): 3,5 szklanki mąki pszennej (600 g) 1 łyżka proszku do pieczenia 1 łyżeczka sody 1/2 łyżeczki soli 4 łyżeczki cynamonu 1/2 łyżeczki ziela angielskiego 1/2 łyżeczki goździków 1 szklanka oleju roślinnego 1 szklanka miodu 1 szklanka cukru brązowego 3 jajka 1 szklanka mocnej kawy lub herbaty (ostudzonej) 1/2 szklanki soku świeżo wyciśniętego z pomarańczy 1/4 szklanki rumu lub wódki 100 g kandyzowanej lub smażonej skórki pomarańczowej 200 g grubo posiekanych orzechów włoskich   tłuszcz i mąka do foremek    Piernik wykonać na 1-4 tygodni przed świętami. W dużej misce połączyć mąkę z proszkiem do pieczenia, sodą, solą i przyprawami (ziele angielskie i goździki utłuc w moździerzu, lub użyć mielonych), olejem, miodem, cukrem, roztrzepanymi jajkami, kawą lub herbatą, sokiem z pomarańczy i alkoholem. Wymieszać wszystko łyżką, a potem mikserem z hakami na gęstą masę (nie używałam miksera, wszystko wymieszałam łyżką).Dodać bakalie, wymieszać łyżką. Wysmarowane tłuszczem i obsypane mąką dwie długie wąskie formy (keksówki) wypełnić do połowy ciastem.Piec 60-90 minut (przez pierwsze 40 minut nie otwierać piekarnika) w piekarniku nagrzanym do 160 st.C. Gdyby wierzch za szybko się rumienił, należy przykryć ciasto folią aluminiową. Piec do suchego patyczka. Wstępnie przestudzić, po czym wyjąć ciasto z formy i wystudzić całkiem. Zimne ciasto zawinąć w czyste ściereczki i torebki foliowe, przechowywać w chłodnym miejscu do świąt, żeby dojrzały. 