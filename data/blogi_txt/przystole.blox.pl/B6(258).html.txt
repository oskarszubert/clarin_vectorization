Długo trwało zanim w końcu zabrałam się za zrobienie tych ślimaczków.  Przepis wycięty z jakiejś gazety zdążył już pożółknąć. Wydawało mi się,  że te 30 sztuk na które jest przepis to będzie dla nas za dużo, więc  zrobiłam z połowy składników. Po spróbowaniu pierwszych sztuk  jednogłośnie stwierdziliśmy z rodzinką że jednak trzeba było z całości zrobić. Pyszne są zarówno zaraz po upieczeniu na ciepło, jak i na zimno.    Składniki (na 30 sztuk) ciasto:  - 500 g mąki pszennej  - 20 g  świeżych drożdży  - 300 ml letniego mleka  - 1/2 łyżeczki soli  farsz:  - 400 g szynki  - 400 g żółtego sera gouda  - 2 cebule  - mieszanka różnych ziół ( u mnie tymianek, majeranek, oregano i posiekana natka pietruszki)  - 3 jajka  - sól i pieprz   Drożdże wymieszać z letnim mlekiem i 2 łyżkami mąki. Wlać do wgłębienia  zrobionego w pozostałej mące i przykryć. Kiedy rozczyn wyrośnie dodać  sól i z wszystkich składników wyrobić ciasto. Uformować je w kulę,  oprószyć mąką i zostawić pod przykryciem do wyrośnięcia.   Przygotować farsz: szynkę zemleć, ser zetrzeć na małych oczkach. Cebulę  posiekać i zeszklić na łyżce masła, ostudzić. Szynkę, ser i cebulę wymieszać z żółtkami, dodać zioła, przyprawić solą i pieprzem (nie  trzeba dużo solić, bo ser i szynka są słone).  Białka ubić na sztywną pianę i delikatnie wymieszać z masą.   Gdy ciasto podwoi objętość przełożyć je na stolnicę i rozwałkować na prostokąt o wymiarach 30x60 cm.   Na prostokącie z ciasta rozsmarować masę szynkową, zostawiając wzdłuż  dłuższego boku wolne miejsce, żeby ciasto mogło się zlepić. Zwinąć  roladę. Ostrym nożem pokroić ją na plastry. Układać je na blasze wyłożonej papierem do pieczenia w  sporych odstępach i odstawić jeszcze na chwilę do wyrośnięcia.   Włożyć do nagrzanego do 190st C piekarnika i piec około 20 minut. 