Prażona cebulka kojarzy mi się z fast foodem serwowanym z budek ulicznych. Ale może też być świetnym dodatkiem do pieczywa. Bułki czy chleb z dodatkiem takiej cebulki jest bardzo aromatyczny. Można też nią posypywać kanapki czy sałatki. Jak się okazuje, przygotowanie prażonej cebulki w domu jest bardzo proste. I nie zajmuje dużo czasu. I w zamkniętym słoiku można ją przechowywać dość długo, bo nawet kilka tygodni, chociaż ja nigdy nie sprawdziłam dokładnie jak długo. Za szybko znikała. Składniki:  cebula (dowolna ilość) po 1 czubatej łyżce mąki pszennej na każdą cebulę olej do głębokiego smażenia  sól Cebule obrać i niezbyt drobno posiekać. Rozdzielić warstwy, żeby nie było posklejanych i grubych kawałków. Wrzucić do miski, posypać mąką i mieszać widelcem, żeby wszystkie kawałki były dobrze mąką pokryte. Przesypać na sitko i strząsnąć nadmiar mąki. W rondelku mocno rozgrzać olej i partiami smażyć cebulkę na złoty kolor od czasu do czasu mieszając. Wyjąć i odsączyć z nadmiaru tłuszczu na papierowym ręczniku. Przesypać do miseczki, posolić. 