Lubicie dania łączące mięso z owocami? My zjadamy, ale bez zachwytów. Jednak te polędwiczki z suszonymi śliwkami podbiły nasze podniebienia. Mięso było miękkie, a śliwki w sosie były tak dobre, że żałowałam, że nie było ich więcej. Podałam je z makaronem i kaszą gryczaną następnego dnia. Ta druga wersja bardziej nam smakowała.        Przepis z blogu Palce lizać! podaję z małymi zmianami. Składniki:  800 g polędwiczek wieprzowych (2 sztuki) 16 suszonych śliwek 1 łyżka oleju 50 g masła 1 cebula (drobno posiekana) 150 ml białego wina 280 ml wody (w oryginale wywar z kurczaka) 1 liść laurowy 1/2 łyżeczki suszonego tymianku 250 ml śmietanki kremówki    Śliwki włożyć do rondelka, zalać zimną wodą, zagotować, zmniejszyć ogień i gotować jeszcze przez 5 minut. Odstawić. Mięso oczyścić z tłuszczu i błonek, pokroić ukośnie w dość grube plastry (5-6 z 500 g). Każdy plaster spłaszczyć dłonią. Na dużej patelni o grubym dnie rozgrzać olej i połowę masła. Gdy masło zacznie się pienić włożyć plastry mięsa i smażyć z obu stron, aż będą w środku ugotowane. Zdjąć z patelni, pozostały płyn odlać. Na pustej patelni rozgrzać resztę masła i smażyć cebulę, aż zmięknie (uważać, żeby się nie zrumieniła!). Wlać wino, doprowadzić do wrzenia, a potem gotować na małym ogniu przez 2-3 minuty. Dodać płyn odlany po smażeniu polędwiczek i wodę, oraz ziele angielskie i tymianek. Zagotować, zmniejszyć ogień i gotować przez około 10 minut, aż sos zredukuje się o około połowę. Dodać śliwki razem z wodą, w której się gotowały i śmietankę. Gotować 8 minut. Do gotowego sosu włożyć mięso i podgrzewać razem kilka minut. 