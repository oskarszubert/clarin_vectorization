Przywoływania letnich smaków ciąg dalszy :-)Tym razem do wykorzystania dostałam od mamy jagody w słoiku. Sok oddałam mamie, a owoce wylądowały w cieście. Przepis jest dość stary, znalazłam go w swoich zbiorach, ale skorzystałam z niego po raz pierwszy. Być może zrobię powtórkę latem, ze świeżymi owocami. Ciasto jest bardzo smaczne, w smaku przypomina trochę babkę piaskową. Świetnie pasuje do kubka mleka na drugie śniadanie lub podwieczorek,  zwłaszcza kiedy tak jak teraz u mnie, za oknem sypie śnieg...Składniki:- 30 dag jagód (świeżych, mrożonych lub ze słoika)- 3 szklanki mąki pszennej- 1 szklanka cukru pudru- 250 g masła lub margaryny- 4 jajka- 4 łyżki mleka- 2 łyżeczki proszku do pieczenia- 1 cytrynaJagody świeże opłukać, jeśli są ze słoika osączyć z soku, mrożonych nie rozmrażać. Cytrynę sparzyć, zetrzeć z niej skórkę i wycisnąć sok.Masło lub margarynę utrzeć z cukrem na puszystą masę i nadal miksując dodawać kolejno jajka, potem porcjami wsypywać mąkę wymieszaną z proszkiem do pieczenia. Następnie wlać mleko oraz sok i skórkę z cytryny. Dokładnie zmiksować. Wsypać jagody, wymieszać delikatnie łyżką i ciasto przełożyć do natłuszczonej formy keksowej.Wstawić do nagrzanego piekarnika i piec 60-70 minut w 180C.Po upieczeniu ostudzone ciasto można posypać cukrem pudrem. 