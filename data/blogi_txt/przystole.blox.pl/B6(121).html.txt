Niedawno zostało mi trochę kaszy gryczanej ugotowanej do obiadu. Zastanawiałam się, jak ją wykorzystać i znalazłam przepis na chleb z kaszą gryczaną. Zrobiłam i tak nam zasmakował, że teraz piekę go właściwie co dwa, trzy dni, na zmianę z doskonałymi szybkimi bułkami, a kaszę gotuję specjalnie do tego chleba. Tylko że jeśli planuję podawać go dzieciom, piekę bez dodatku czarnuszki, bo dla mojego malucha jest za ostra. Inspirowałam się przepisem z tej strony, ale podaję z moimi zmianami.   Składniki:  500 g mąki pszennej 25 g świeżych drożdży 1 łyżeczka cukru 1 i 1/4 szklanki letniej wody 1 łyżeczka drobnej soli morskiej 1 łyżeczka czarnuszki (niekoniecznie) 2 łyżki ziaren słonecznika 165 g ugotowanej kaszy gryczanej     Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać 1/4 szklanki letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10-15 minut.﻿﻿﻿﻿﻿  Po tym czasie zacząć wyrabianie (robię to mikserem), dodając resztę letniej wody, sól, czarnuszkę i słonecznik. Dobrze wyrobione, gładkie ciasto uformować w kulę, umieścić w misce wysmarowanej łyżeczką oleju lub oliwy, przykryć i zostawić w ciepłym miejscu na około 1 godzinę. Po tym czasie wyrośnięte ciasto uderzyć pięścią, żeby je odpowietrzyć, wsypać ugotowaną kaszę gryczaną i wyrabiać za pomocą miksera przez 20 minut (dzięki temu ciasto będzie dobrze napowietrzone i będzie miało regularne dziurki po upieczeniu, a kasza zostanie roztarta).   Formę keksową o wymiarach 30x12 cm wyłożyć papierem do pieczenia i posmarować olejem lub oliwą. Dno można posypać grubą solą morską. Wyrobione ciasto przełożyć do przygotowanej formy. Uwaga! Ciasto będzie dość rzadkie i lepiące, ale tak ma być. Żeby ułatwić sobie nakładanie i wyrównanie ciasta w formie, można to robić zmoczonymi rękami. Wyrównać wierzch. Formę z ciastem włożyć do piekarnika nagrzanego do 200 st.C i piec 60 minut (piekę w piekarniku gazowym z grzałką od dołu). Po upieczeniu zostawić przez 10 minut w formie, a potem wyjąć i ostudzić na kratce. ﻿ 