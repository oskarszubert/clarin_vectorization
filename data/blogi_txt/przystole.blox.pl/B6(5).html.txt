Gospodynią kolejnej, 62 edycji Weekendowej Piekarni była Lu. Wybrała  dla nas dwa chleby: jeden na drożdżach, drugi na zakwasie. Obydwa  przepisy mi się podobały, ale że ja nadal nie zdobyłam się na  nastawienie zakwasu, upiekłam chleb na drożdżach. Chlebek wspaniały:  puszysty i wilgotny, a serowy zapach który rozchodził się po kuchni  kiedy wyjęłam go z piekarnika był niesamowity. Właściwie to przyznam  się Wam, że jak już stanęłam nad gorącym, pachnącym bochenkiem to tak stałam z nosem przy nim i stałam, i stałam... i wąchałam ;) Smakuje  oczywiście też świetnie, żeby nie było :)Przepis cytuję za Lu:Składniki:- 500 g mąki pszennej, dowolnego typu (chętnie używam tu typu 650)  - 25 g cukru- 20 g świeżych drożdży plus 1 łyżeczka cukru(z nimi lepiej wychodzi, ale  jeśli nie mamy, może być 1,5 łyżeczki drożdży instant, wówczas pomijamy  cukier)  - 250 g sera ricotta, schłodzonego  - 100 g miękkiego masła  - 1 duże jajko  - 1,5 łyżeczki soli  - 120 g wody  - 1 łyżka świeżego, bardzo drobno posiekanego koperku    Świeże drożdże zasypujemy łyżeczką cukru, wlewamy 1 łyżkę wody. Mieszamy i odstawiamy na 15 minut, by 'ruszyły'.  Mąkę mieszamy z cukrem i solą, następnie miksując dodajemy pozostałe  składniki (jeśli używamy drożdży suszonych, dodajemy je również).  Miksujemy tak długo aż ciasto, początkowo klejące, zacznie odstawać od ścianek naczynia. Zajmie to ok. 5-7 minut. Kiedy będzie gładkie, dodajemy koperek i mieszamy do czasu aż zostanie on równomiernie rozprowadzony w cieście (ok. 1/2 minuty).  Przekładamy do miski wysmarowanej olejem, przykrywamy folią i odstawiamy do wyrastania na 1 - 1,5 h. Wyrośnięte ciasto dzielimy na pół, formujemy bochenki i przekładamy je  do dwóch keksówek (można zrobić jeden duży bochenek). Spryskać wierzch oliwą.  Odstawić do wyrastania na ok. 30 minut. Piekarnik nagrzać do 200 st C. Spryskać go wodą lub na dno wrzucić ok 1/2 szklanki kostek lodu. Wyrośnięty chleb naciąć wzdłuż ostrym nożem.  Wstawić do piekarnika. Piec 30-45 minut (w zależności od wielkości chleba). Przed pokrojeniem  ostudzić. 