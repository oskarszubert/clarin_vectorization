Chili con carne to danie z pewnością znane większości z Was. Jest to klasyczne danie kuchni teksańsko – meksykańskiej, które doskonale łączy w sobie smak mielonego mięsa, fasoli i gęstego sosu pomidorowego, u mnie jeszcze z dodatkiem kukurydzy. To, jak bardzo pikantne będzie zależy od tego ile papryczek chili dodamy. Ja dałam trzy i było bardzo ostre, ale my takie dania lubimy od czasu do czasu zjeść.Przepis pochodzi z miesięcznika "Sól i pieprz" nr 1/2010.Składniki (na 4 porcje):- 4 gałązki tymianku- 750 g mielonego mięsa- 6 łyżek oleju- 500 ml bulionu mięsnego- 2 cebule- 3 ząbki czosnku- 1-3 czerwone papryczki chili- 2 zielone papryki- 2 łodygi selera naciowego- 400 g krojonych pomidorów z puszki- 250 g fasoli Kidney z puszki- 200 g kukurydzy z puszki- sól i pieprz- mielony kmin rzymskiTymianek opłukać, osuszyć i oberwać listki. Mięso smażyć na rozgrzanym oleju aż zmieni kolor i zrobią się grudki. Dodać połowę tymianku i 300 ml bulionu. Dusić około 15 minut aż płyn odparuje. Cebule i czosnek obrać, pokroić w kostkę. Zielone papryki i papryczki chili oczyścić i usunąć nasionka, a następnie pokroić w kostkę. łodygi selera oczyścić, usunąć włókna i również pokroić w kostkę. Tak przygotowane składniki, pomidory razem z zalewą i resztę bulionu dodać do mięsa. Przykryć i dusić przez około 30 minut.Dodać odcedzoną fasolę i kukurydzę, wymieszać, doprawić solą, pieprzem i 1/2 łyżeczki kminu rzymskiego. Gotować jeszcze 15 minut. Przed podaniem danie posypać resztą tymianku.Przepis dodaję do akcji Ireny i Andrzeja Z Widelcem przez kuchnie obu Ameryk. 