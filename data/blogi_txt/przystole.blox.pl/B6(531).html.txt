Pasztet z czerwonej soczewicy robiłam już kilka razy, bo wszyscy za nim przepadamy. Teraz dodałam do niego dynię, otręby i kaszę kukurydzianą (która nie jest w smaku wyczuwalna). Ta wersja jest też łagodniejsza, bo zawiera mniej przypraw. Znów się zajadamy, a ja mogę dodać kolejny przepis do kolekcji tych ulubionych. Jeśli nie macie tylu foremek lub wolicie upiec jeden duży pasztet, masę możecie upiec w jednej formie keksowej, wydłużając czas pieczenia do około 60 minut.       Przepis z magazynu "Kuchnia" nr 10/2012, podaję z moimi zmianami.   Składniki (na około 8 mniejszych foremek lub jedną keksówkę):  1,5 szklanki czerwonej soczewicy 4 marchewki 300 g dyni (waga po obraniu) 2 liście laurowe 1 łyżeczka suszonego tymianku 4 ziarna ziela angielskiego 6 łyżek oleju 1 cebula 2 ząbki czosnku 1 łyżeczka curry szczypta tartej gałki muszkatołowej 1/2 szklanki kaszy kukurydzianej 3/4 szklanki otrąb owsianych 2 jajka sól, pieprz pestki dyni do posypania    Marchewki oraz dynię obrać i zetrzeć na tarce o dużych oczkach. W garnku zagotować 2 szklanki wody, wrzucić opłukaną na sitku soczewicę i połowę marchewki. Dodać łyżeczkę soli, liście laurowe, tymianek i ziele angielskie. Gotować, od czasu do czasu mieszając, aż marchewka będzie miękka, a soczewica się rozgotuje. Wyjąć liście laurowe i ziele angielskie. Wsypać kaszę kukurydzianą, dobrze wymieszać. Odstawić. Cebulę i czosnek posiekać, podsmażyć na oleju z curry i gałką muszkatołową. Dodać resztę tartej marchewki i tartą dynię. Smażyć mieszając do miękkości.  Dodać otręby i wymieszać. W dużej misce wymieszać obydwie masy z jajkami (ja to zrobiłam za pomocą miksera). Doprawić do smaku.   Foremki do pieczenia lub jeną formę keksową wysmarować tłuszczem, obsypać otrębami lub kaszą kukurydzianą. Nałożyć masę, wyrównać, posypać pestkami dyni. Wstawić do piekarnika nagrzanego do 200 st.C i piec przez 40-45 minut (dużą formę przez około 60 minut). 