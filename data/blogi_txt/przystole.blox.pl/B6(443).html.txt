Znów coś prostego i szybkiego do zrobienia, jak kurczak po prowansalsku. Znów mięsnie, pomidorowo i aromatycznie. Porcja którą zrobiłam, wystarczyła nam na dwa dni. I muszę Wam powiedzieć, że odgrzana następnego dnia smakowała nam jeszcze bardziej.   Za kolejne wspólne gotowanie i rozmowy nie tylko na tematy kulinarne dziękuję Malwinie i Karolinie. Wiecie, że chcę więcej :)       Oryginalny przepis pochodzi z tej strony, ale ja zrobiłam właściwie po swojemu.   Składniki:  6 filetów z piersi kurczaka 6 plastrów szynki prosciutto 2 kulki mozzarelli 700 ml passaty pomidorowej z ziołami sól i pieprz przyprawa suszone pomidory z czosnkiem i bazylią (niekoniecznie) 1 łyżka oleju lub oliwy do smażenia    Piekarnik rozgrzać do temperatury 200 st.C. Mięso opłukać, osuszyć, natrzeć przyprawami. Podsmażyć na lekko złoty kolor na rozgrzanym oleju, przełożyć na talerz. Do pozostałego na patelni tłuszczu ze smażenia wlać przecier pomidorowy i zagotować. Doprawić do smaku solą i pieprzem. Na każdym kawałku mięsa ułożyć po 2-3 plasterki mozzarelli. Owinąć szynką. Tak przygotowane mięso ułożyć w naczyniu do zapiekania. Zalać sosem pomidorowym. Wstawić do piekarnika i zapiekać przez około 20 minut.   Podawać z puree ziemniaczanym, makaronem lub kaszą (nam najbardziej smakowała 3 wersja - z kaszą gryczaną). 