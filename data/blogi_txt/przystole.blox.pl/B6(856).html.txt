Wczoraj obchodziliśmy 11 rocznicę ślubu. Skorzystałam więc z krótkiej wizyty w centrum handlowym i kupiłam sobie w prezencie kolorowe foremki do zapiekania. No dobrze, nie tylko sobie, a nam, bo ja będę w nich robić pyszności, a zjadać je będziemy we dwoje (albo we troje, jeśli starszak zechce) ;)Dziś więc serwuję śliwkowy deser na ciepło. Jak widać na blogu, ostatnio pokochałam połączenie śliwek i kruszonki. Znajdziecie je więc i w tym przepisie.       Przepis z blogu sto kolorów kuchni. Składniki (na 3 kokilki*):  350 g śliwek 4 łyżeczki cukru 1 łyżka mąki ziemniaczanej 35 g mąki pszennej razowej 35 g płatków owsianych górskich 1 garść orzechów włoskich 35 g zimnego masła łyżka amaretto (opcjonalnie)    Śliwki umyć, usunąć pestki i pokroić na połówki.  Wrzucić do miski, dodać mąkę ziemniaczaną i 2 łyżeczki cukru.  Wymieszać.  Można dodać amaretto.  Owoce przełożyć do kokilek.   Przygotować kruszonkę:  mąkę razową i płatki wymieszać w misce.  Dodać masło i wyrabiać palcami, aż powstaną grudki.  Dodać pozostały cukier i posiekane orzechy. Powstałą kruszonką posypać owoce.   Włożyć do piekarnika nagrzanego o 190 st.C na 15 - 20 minut.  Deser najlepiej smakuje na ciepło. ﻿        * zrobiłam z podwójnej porcji 