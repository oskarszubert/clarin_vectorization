I jeszcze jeden przepis z grudnia 2011.Tym razem mięciutkie drożdżowe bułeczki z marcepanem. Polane lukrem i posypane płatkami migdałowymi. Podane ze szklanką ciepłego mleka doskonale nadają się na zimowe śniadanie.      Przepis znalazłam na blogu Cioccolato Gatto.   Składniki na ciasto:  3 szklanki mąki pszennej 15 g świeżych drożdży 3/4 szklanki letniego mleka 60 g miękkiego masła 1/4 szklanki cukru pudru 1/2 łyżeczki soli 1 jajko  na nadzienie:  150 g marcepanu 1 małe jajko 1 łyżeczka cukru 2 łyżki miękkiego masła 1 łyżeczka ekstraktu z wanilii (nie miałam)  na glazurę:  1/2 szklanki cukru pudru 3 łyżeczki śmietanki kremówki płatki migdałowe do posypania    Do garnuszka wkruszyć drożdże, dodać mleko, cukier i łyżkę mąki. Mieszać, aż drożdże i cukier się rozpuszczą. Przykryć i odstawić do napuszenia na około 5-10 minut.Do dużej miski przesiać mąkę z solą, dodać miękkie masło i ucierać jak na kruszonkę. Wlać zaczyn, wbić jajko. Wymieszać łyżką, a potem wyrabiać ręcznie przez około 10 minut, aż ciasto będzie miękkie i elastyczne. Miskę i ciasto posmarować niewielką ilością oleju, przykryć czystą ściereczką i odstawić w ciepłe miejsce, aż ciasto podwoi swoją objętość (na ok. 1 godzinę).W tym czasie przygotować nadzienie:marcepan pokruszyć do miski, utrzeć z jajkiem, masłem, cukrem i ekstraktem waniliowym. Gotowe nadzienie włożyć do lodówki na czas wyrastania ciasta.   Wyrośnięte ciasto przełożyć na oprószony mąką blat i posmarowanymi olejem dłońmi rozciągnąć je na prostokąt o wymiarach 15x30 cm. Na cieście rozsmarować nadzienie i zwinąć je jak roladę. Pokroić na kawałki o szerokości 5 cm. Formę wyłożyć papierem lub matą do pieczenia i ułożyć kawałki ciasta zachowując odstępy.Ponownie przykryć ściereczką i odstawić do wyrośnięcia jeszcze na około 40 minut.Wstawić do piekarnika nagrzanego do 200 st.C i piec przez około 20-25 minut, na złotobrązowy kolor. Jeszcze gorące posmarować glazurą przygotowaną z podanych składników, posypać płatkami migdałowymi. Odstawić do ostygnięcia i zastygnięcia glazury. ﻿ 