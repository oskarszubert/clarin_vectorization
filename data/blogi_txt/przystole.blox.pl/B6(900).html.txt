Pochwaliłam się kiedyś, że Michałek daje mi się wyszaleć w kuchni? No to po częstotliwości w jakiej dodaję wpisy widać, że to się zmieniło... Aż się boję pomyśleć, co to będzie, jak zacznie raczkować albo chodzić ;) Na razie od czasu do czasu udaje mi się upiec jakieś ciasto, bo bez słodkiego nie mogę się obejść. Ostatnio hitem jest ta szarlotka. Mogę ją spokojnie jeść, bo jabłka dobrze wpływają na brzuszek maluszka :) Składniki na ciasto:  250 g masła 5 żółtek 5 łyżek cukru pudru 3 szklanki mąki pszennej 2 łyżeczki proszku do pieczenia 3 łyżki kwaśnej śmietany 18%  na waniliową piankę:  5 białek 1 szklanka cukru pudru 2 łyżki cukru z prawdziwą wanilią 2 torebki budyniu waniliowego  poza tym:  800 g jabłek przyprawa do kawy i deserów w młynku (ewentualnie cynamon)    Mąkę przesiać z proszkiem do pieczenia, posiekać z zimnym masłem, dodać żółtka, cukier oraz śmietanę i dobrze wyrobić gładkie ciasto. 1/3 ciasta owinąć folią i włożyć do zamrażalnika na czas przygotowania jabłek i piany. Pozostałe ciasto rozwałkować i przełożyć do posmarowanej tłuszczem i obsypanej bułką tartą formy o wymiarach 25x36 cm. Jabłka obrać, usunąć gniazda nasienne i zetrzeć na tarce o dużych oczkach, lekko odcisnąć nadmiar soku. Posypać przyprawą do kawy i deserów, lub cynamonem, wymieszać. Rozłożyć na cieście w formie. Białka ubić na sztywną pianę z cukrem pudrem, cukrem waniliowym, na końcu dodać proszek budyniowy. Gotową pianę rozłożyć na jabłkach. Na wierzch zetrzeć pozostałą część ciasta z zamrażalnika. Formę z ciastem wstawić do nagrzanego do 190 st.C piekarnika i piec przez około 60 minut. 