Wiem, wiem że o tej porze roku powinno się piec ciasta z owocami sezonowymi. W tym roku jednak większość naszych działkowych owoców,nie licząc truskawek, wylądowała w kompotach. Mnie natomiast zachciało się sernika i to takiego który dzięki pierniczkom może się kojarzyć z Bożym Narodzeniem. No i upiekłam, a co! Pyszny był. No dobrze, jeszcze jest, ale jego godziny są już policzone taki jest dobry :)Przepis podaję za Dorotą u której go znalazłam, z moimi niewielkimi zmianami. Składniki na spód:   190 g ciastek digestive w czekoladzie 60 g masła    Tortownicę o średnicy 22 - 23 cm (ja użyłam tortownicy o średnicy 24 cm) wyłożyć szczelnie folią aluminiową. Pokruszyć ciastka digestive lub zmiksować blenderem. Masło rozpuścić, wymieszać z herbatnikami. Gotową masą wyłożyć tortownicę. Włożyć do lodówki na czas przygotowania masy serowej. Składniki na masę serową:   80 dag sera twarogowego 4 jajka 1 łyżka budyniu waniliowego 150 g cukru  2/3 łyżki kaszy manny 75 g miękkiego masła 16 g cukru waniliowego około 200 - 250 g pierniczków w czekoladzie (mogą być z nadzieniem lub bez, ja użyłam z nadzieniem śliwkowym) aromat rumowy (dałam rum)   Dodatkowo: kilka kostek czekolady    Białka oddzielić od żółtek. Żółtka ubić z cukrem i cukrem waniliowym do białości. Następnie partiami dodawać ser twarogowy, dalej miksując. Dodać masło, budyń w proszku, kaszę manną i aromat rumowy. Zmiksować do gładkości. Białka ubić na sztywną pianę. Po ubiciu delikatnie wmieszać do masy serowej.  Wyjąć z lodówki tortownicę ze spodem. Na spód wyłożyć połowę masy serowej, następnie warstwę pierniczków, i resztę masy serowej.  Piec około 60 minut w temperaturze 180ºC. Można przykryć od góry folią aluminiową, wtedy sernik pozostanie biały. Studzić w wyłączonym piekarniku, by nie opadł. Po wystudzeniu najlepiej włożyć na kilka godzin do lodówki. Przed podaniem zetrzeć na górę kilka kostek czekolady. 