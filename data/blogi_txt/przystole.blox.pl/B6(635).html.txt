Zobaczyłam ten przepis i wiedziałam, że muszę upiec to ciasto. Zwłaszcza, że rabarbar na grządkach aż się prosi o wykorzystanie. Jakoś wolę go dodawać do wypieków, niż gotować z niego kompot. Tak więc to dopiero początek rabarbarowego szaleństwa w tym roku. Ciasto upiekłam z mąki pełnoziarnistej, ale grubo mielonej i wyszło dość ciemne (ciemniejsze niż w oryginale), a w czasie jedzenia sprawiało wrażenie. jakby było upieczone z dodatkiem mielonych orzechów. Bardzo dobre. Nawet osoby, które za rabarbarem nie przepadają, zjadały ze smakiem. Przepis z blogu Dusiowa kuchnia. Podaję z moimi zmianami (ilość kruszonki zmniejszyłam o połowę, bo o tyle było jej za dużo i tyle zostało).   Składniki:  4 jajka 1 szklanka cukru brązowego 200 g masła 2 szklanki mąki pełnoziarnistej 1 łyżeczka proszku do pieczenia  na kruszonkę:  100 g mąki pełnoziarnistej 50 g cukru brązowego 50 g roztopionego masła  ponad to:  3 łodygi rabarbaru kilka łyżeczek dżemu truskawkowego    Przygotowanie ciasta:masło stopić i ostudzić. Jajka zmiksować z cukrem na puszystą masę. Dodać przesianą z proszkiem do pieczenia mąkę i wymieszać łyżką. Nie przerywając mieszania, powoli wlewać ostudzone masło. Ciasto wylać do blachy o wymiarach 28x24 cm wyłożonej papierem do pieczenia. Rabarbar umyć, oczyścić z włókien, pokroić na około 2 cm kawałki, wyłożyć na ciasto. Nałożyć dżem truskawkowy.   Z podanych składników zagnieść kruszonkę i posypać ciasto.   Formę wstawić do nagrzanego do 180 st.C piekarnika i piec przez około 45 minut.   ﻿ 