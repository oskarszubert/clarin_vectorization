Na dworze upał, więc stać w kuchni przy rozgrzanym piekarniku się nie chce. Zamiast ciasta lepiej zrobić lody. A może by tak połączyć jedno z drugim? Mnie się udało :)  Zrobiłam mrożony keks, który ma tylko jedną wadę: trzeba poświęcić sporo czasu żeby go przygotować. Jednak jego smak i wygląd nam to wynagrodzą. Po prostu robi wrażenie.     Składniki warstwa jasna: - 500 g kremowego twarogu (wiaderkowego na serniki) - 3 łyżki soku z cytryny - 80 g cukru pudru - 250 ml śmietany kremówki - 50 g orzechów włoskich  warstwa ciemna: - 300 g jagód - 3 łyżki cukru pudru - 3 łyżki soku z cytryny  warstwa ciasteczkowa: - 150 g herbatników  - 100 g masła lub margaryny Twaróg utrzeć z cukrem i sokiem  z cytryny. Kremówkę ubić na sztywno i delikatnie wmieszać do masy serowej. Na końcu dodać drobno posiekane orzechy.  Jagody, cukier i sok z cytryny umieścić w pojemniku blendera i zmiksować.   Foremkę keksową (o długości 25 cm) wyłożyć folią spożywczą.  Na spodzie formy rozsmarować 4 łyżki masy twarogowej. Zamrażać 20 minut. Następnie rozsmarować 3 łyżki musu jagodowego i ponownie wstawić do zamrażalnika na 20 minut.  Tak samo postępować z kolejnymi warstwami do wykorzystania wszystkich składników (jeszcze 5-6 razy).   Stopione masło wymieszać z pokruszonymi w blenderze herbatnikami. Rozsmarować je na wierzchu keksa. Przykryć folią spożywczą i zamrażać 6 godzin.  Aby wyjąć keks z formy, należy ją zanurzyć na chwilkę w gorącej wodzie.Przepis dodaję do akcji Jagodowo Nam 2! 