Od czasu do czasu robię domową wędlinę. Wciąż wyszukuję i testuję nowe przepisy, swojego ulubionego jeszcze nie znalazłam. Chociaż właściwie chyba go nie szukam, bo po co przywiązywać się do jednego przepisu, skoro można postawić na różnorodność? W końcu w sklepach teraz jest taki wybór, że prawie co dziennie można jeść coś innego. Piekłam już schab w piekarniku - w otrębowej panierce, a potem już zrezygnowałam z panierki i piekłam samo mięso w przyprawach (taka wersja była szybsza do przygotowania). Zrobiłam też niedawno pieczeń rzymską, ale o niej będzie w innym wpisie. Teraz mam nowego faworyta: schab gotowany i moczony w zalewie, o wdzięcznej nazwie - Minutka :) Wędlina bardzo prosta do przygotowania i prawie bezobsługowa. Wystarczy zagotować wszystkie składniki zalewy, włożyć obsmażone z każdej strony mięso i kilka minut pogotować. Drugiego dnia znów tylko gotowanie, a potem mięso sobie leży i nabiera smaku :) Tak przygotowane mięso nie jest suche, ma ładny różowy kolor, dobrze się kroi, nie kruszy, pachnie przyprawami i oczywiście dobrze smakuje. A na pozostałym wywarze gotuję żurek. Tyle że dzielę wywar na dwa razy, tak jak zakwas z butelki, bo wywar jest bardzo słony. Więc niczego nie marnuję i również za to bardzo lubię ten przepis ;)      Przepis znalazłam na blogu Rodzinka w Kuchni.   Składniki:  1 kg schabu lub fileta z indyka ewentualnie odrobina oleju do podsmażenia mięsa  na zalewę:  1 litr wody 1 łyżka cukru 3 czubate łyżki soli 2 łyżki majeranku 1 łyżeczka pieprzu ziarnistego 1 łyżeczka ziela angielskiego w ziarenkach 4 duże ząbki czosnku pokrojonego w cieniutkie plasterki      Wodę z przyprawami zagotować. Mięso obsmażyć (można bez dodatku tłuszczu, ja dałam odrobinę oleju), włożyć do wrzątku i gotować 2-3 minuty pod przykryciem. Zestawić ze źródła ciepła i pozostawić w garnku na 12 godzin (najlepiej na noc). Następnego dnia wyjąć mięso, zagotować wywar, włożyć mięso i ponownie gotować w przykrytym garnku 2-3 minuty. Zestawić z ognia i zostawić do wystudzenia w wywarze pod przykryciem. Następnie wyjąć z zalewy, zawinąć w folię spożywczą, przełożyć do lodówki. ﻿ 