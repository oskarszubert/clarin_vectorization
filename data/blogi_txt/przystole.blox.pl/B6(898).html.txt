Zdarza Wam się korzystać z przepisu jeśli za pierwszym razem coś nie wyszło, albo nie smakowało? Ja czasem daję takim przepisom drugą szansę, jeśli wydaje mi się, że jest dobry i powinno się udać. Zazwyczaj z dobrym skutkiem, bo na przykład ciasto które za pierwszym razem upiekło się z zakalcem, za drugim razem pięknie wyrasta. Ten przepis miał nie dostać drugiej szansy. To wycinek z gazety przyklejony na kartkę z segregatora. I to go uratowało, bo na tej samej kartce są jeszcze cztery inne przepisy. Gdyby nie to, od razu wylądowałby w koszu. Zamiast tego przekreśliłam go i opatrzyłam napisem "NIE ROBIĆ". Dlaczego tak? Pamiętam, że tą szarlotkę upiekłam kilka lat temu i jak bardzo smakowała mi w dniu pieczenia, tak następnego dnia nie mogłam jej przełknąć, tak mi nie smakowała. Jednak z uwagi na to, że od czasu do czasu napotykałam takie ciasto na innych blogach, postanowiłam spróbować jeszcze raz. I co? Tym razem okazało się, że ciasto jest rewelacyjne! Bardzo mi smakuje :)Zresztą rodzina też jest zachwycona, nawet synek dopomina się o kolejne kawałki, choć czasem zdarza mu się przy ciastach z owocami wybrzydzać.   Może więc nie warto tak od razu wyrzucać przepisów do kosza?      Składniki:  500 g mąki pszennej 1 łyżeczka proszku do pieczenia 250 g masła lub margaryny 1 szklanka (250 ml) cukru pudru 2 jajka   2 torebki budyniu waniliowego z cukrem 3/4 l mleka   1-1,5 kg kwaśnych jabłek Mąkę i proszek do pieczenia wymieszać, posiekać z masłem lub margaryną, dodać cukier, jajka i szybko zagnieść ciasto. Podzielić je na dwie równe części. Jedną wylepić dno natłuszczonej lub wyłożonej papierem do pieczenia formy o wymiarach 25x36 cm. Na cieście rozłożyć obrane i pokrojone w ósemki lub szesnastki jabłka. Budyń (z obu torebek) ugotować wg przepisu w 3/4 litra mleka. Gorący (ale nie wrzący) wylać na jabłka, rozsmarować i chwilę odczekać, żeby lekko ostygł. W tym czasie rozwałkować drugą część ciasta na placek wielkości formy. Przykryć nim warstwę budyniową.* Formę wstawić do nagrzanego do 190 st.C piekarnika i piec przez około 60 minut.   * Przeniesienie rozwałkowanego ciasta na blachę nie jest łatwe. Do tej pory robiłam to za pomocą przyciętego na wymiar formy papieru do pieczenia, ale nie było to zbyt wygodne, bo papier się wyginał. Tym razem użyłam do tego celu matę silikonową i to był strzał w 10! Mata się tak nie wygina, nie łamie i nie wysuwa z rąk. Potem wystarczyło ją umyć i schować nawiniętą na wałek, nie musiałam się zastanawiać co zrobić z tłustym od ciasta papierem.Mata silikonowa i wałek do ciasta do kompletu kupiłam w garneczki.pl. Polecam, bo na macie można też piec ciasteczka ;) 