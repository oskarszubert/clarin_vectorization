Podczas remontowych porządków w kuchni, w szafkach odnalazło się kilka zapomnianych rodzajów mąki. W tym orkiszową i gryczaną. Zaczęłam więc szukać pomysłów na ich wykorzystanie i trafiłam na te ciasteczka. Ciasteczka przepyszne i do tego zdrowe. Dlatego można się nimi zajadać bez większych wyrzutów sumienia. Piszę, że bez większych, bo jednak troszkę czekolady na nich jest ;) Przepis z blogu Eksperymentalnie, podaję z moimi zmianami. Składniki:  100g masła 150g mąki orkiszowej razowej 40g mąki pszennej 30g płatków owsianych 30g wiórków kokosowych łyżka mleka ¼ łyżeczki proszku do pieczenia ¼ łyżeczki sody jedno jajko 70g cukru brązowego  na polewę:  50 g gorzkiej czekolady 35 g masła (zamiast niego polecam tak samo jak do mojej polewy,margarynę Palma z Bielmaru)*   Suche składniki (za wyjątkiem cukru) wymieszać ze sobą . W misce utrzeć masło z cukrem po czym dodać jajko i mleko. Ciągle mieszając stopniowo dodawać pozostałe składniki- można użyć miksera. Gdy składniki w miarę się połączą wyrobić ręcznie zwarte ciasto. Uformować dwa wałki, każdy owinąć folią i schłodzić przez około 1 godzinę w lodówce. Po tym czasie zdjąć folię i każdy wałek pokroić plasterki o grubości 1 cm. Ponieważ podczas krojenia plastry trochę się deformują, trzeba ręką nadać im okrągły kształt. Piec 15-20 minut w 180 st.C, ostudzić na kratce. Zimne ciasteczka udekorować polewą przygotowaną z roztopionej z masłem czekolady (użyłam do tego silikonowego pędzelka). Zostawić do zastygnięcia.      * nie jest to żadna reklama, po prostu ta margaryna najlepiej sprawdza się we wszelkiego rodzaju polewach, dlatego ją polecam :) 