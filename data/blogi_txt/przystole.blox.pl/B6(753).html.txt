Wczoraj zostało mi trochę ziemniaków które ugotowałam na obiad i okazało się, że jest to akurat taka ilość, jaka potrzebna jest do zrobienia tych racuszków. Tym samym nadarzyła się okazja, żeby dołączyć swój przepis do Tygodnia Skandynawskiego, ponieważ jest to potrawa pochodząca z Norwegii. Jednym ze składników jest tutaj ser. Najlepiej pasuje norweski Jarlsberg lub Ridder. W Polsce chyba raczej trudno kupić takie sery, więc można je zastąpić parmezanem, emmentalerem lub goudą. W moich racuszkach znalazł się ten ostatni. Przepis pochodzi z "Kulinarnego atlasu świata" Gazety Wyborczej.Placuszki szybko się robi, a smakują rewelacyjnie. Mąż stwierdził, że mógłby je jeść nawet codziennie, a to chyba najlepsza rekomendacja :)  Składniki:- 40 dag ugotowanych ziemniaków (mogą być z poprzedniego dnia)- 12 dag pokrojonej w kostkę szynki- 12 dag bułki tartej- 130 ml kwaśnej śmietany 18%- 1 jajko- 2 łyżki startego na drobnych oczkach sera żółtego- 2 łyżki posiekanej natki pietruszki- sól, pieprz, gałka muszkatołowaZiemniaki przecisnąć przez praskę, lub dobrze ugnieść. Wsypać do nich 2/3 bułki tartej, szynkę, ser i natkę. Wymieszać łyżką. Dodać śmietanę i rozbełtane jajko, przyprawić solą, pieprzem i gałką, wyrobić ręką na gładką, zwartą masę. Formować nieduże, okrągłe placuszki (mi wyszło 8 sztuk), panierować je w odłożonej bułce tartej i smażyć na złoto w głębokim oleju.Podawać z zieloną sałatą lub surówką sezonową. 