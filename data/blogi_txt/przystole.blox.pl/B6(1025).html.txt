Obiad zjedzony, starszak ogląda bajkę, Michaś ucina sobie popołudniową drzemkę, a ja mam chwilkę dla siebie. Siedzę w blasku choinki i patrzę na padający za oknem śnieg, a w rękach trzymam zimowy napój rozgrzewający. Tylko drewna palącego się w kominku mi brak, ale kominka niestety nie posiadam ;) Do napoju oprócz imbiru, przypraw korzennych i mięty dodałam syrop z pędów sosny, który dzięki zawartości olejków eterycznych dobrze oddziałuje na układ oddechowy. Dzięki połączeniu imbiru i tego syropu napój niesamowicie pachnie i naprawdę rozgrzewa. Poza tym, że dobrze smakuje, sprawuje też funkcję inhalacyjną na mój zatkany nos :)      Składniki (na ok. 800 ml napoju):  3 szklanki wody (750 ml) ok. 3 cm kawałek imbiru 1/2 garści suszonych liści mięty 4-5 cm kawałek kory cynamonowej 1/2 gwiazdki anyżu 3 łyżki cukru trzcinowego 1 cytryna  1 pomarańcza 4 łyżki syropu pędy sosny Łowicz    Wodę wlać do garnka, dodać oskrobany łyżeczką i drobno pokrojony imbir, suszoną miętę, korę cynamonową i kawałek anyżu. Przykryć i zagotować. Zdjąć z ognia, dodać cukier trzcinowy, oraz sok z cytryny i pomarańczy (plasterki owoców można zostawić do dekoracji szklanek). Mieszać, aż cukier się rozpuści i jeszcze na chwilę postawić na ogniu i podgrzewać, ale tak, by nie doprowadzić do wrzenia, a napój był wystarczająco ciepły do picia. Przecedzić przez gęste sitko, dodać syrop z pędów sosny, wymieszać i od razu podawać, kiedy jeszcze jest gorące.   WPIS KOMERCYJNY 