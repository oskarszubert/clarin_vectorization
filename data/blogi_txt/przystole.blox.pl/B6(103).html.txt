Już tak mam, że jak zaczynam piec bułki, to nie kończy się na jednym rodzaju ;)Dziś kolejny przepis - na bułki pachnące żółtym serem, z dodatkiem chrupiących ziaren słonecznika.      Nieco zmodyfikowany przeze mnie przepis z książki "Drożdżowe bułeczki i rogaliki" Zbigniewa Prokopczuka.﻿﻿   Składniki (na 10 bułek): 500 g mąki pszennej typ 750 300 ml letniego mleka 20 g świeżych drożdży 1 łyżeczka cukru 1 łyżka oleju 1 łyżeczka soli 100 g startego na małych oczkach sera + ok. 30 g startego na dużych oczkach do posypania duża garść ziaren słonecznika mleko do posmarowania bułek    Mąkę wsypać do miski, na środku zrobić wgłębienie, wkruszyć do niego drożdże, posypać łyżką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿ Dodać olej, sól, ziarna słonecznika oraz ser i dolewając stopniowo resztę letniego mleka zacząć wyrabianie ciasta. Wyrobione, gładkie i nie lepiące się do rąk ciasto przykryć czystą ściereczką i odstawić w ciepłe miejsce do wyrośnięcia na około 1 godzinę. Po tym czasie ciasto wyjąć z miski, jeszcze raz zarobić i podzielić na 10 równych części (po ok. 97 g). Z każdej części uformować okrągłą bułeczkę i ułożyć na blasze wyłożonej papierem lub matą do pieczenia. Ponownie przykryć ściereczką i odstawić na ok. 30 minut do napuszenia. Po tym czasie bułki posmarować mlekiem i posypać tartym serem. Blachę z bułkami wstawić do nagrzanego do 200 st.C piekarnika i piec do zarumienienia przez około 20-25 minut. 