Sezon truskawkowy zakończyłam i teraz rozpoczynam sezon jagodowy :) Na pierwszy ogień poszedł deser jogurtowy z jagodami. Następne były drożdżówki, a dziś mam w planie ciasto drożdżowe z budyniem, jagodami i kruszonką, a potem, jeśli jeszcze będą jagody w naszym lesie, to na pewno coś jeszcze wymyślę ;)Deser który dziś wam proponuję jest bardzo prosty do zrobienia, możecie nawet zaproponować dzieciom jego zrobienie, na pewno sobie poradzą. Poza tym zimny deser wprost z lodówki świetnie chłodzi, a jest znacznie zdrowszy od lodów. Polecam!Składniki (na 4 porcje):- 750 ml jogurtu naturalnego- 1,5 szklanki jagód- 4 łyżeczki cukru kryształuJagody starannie przebrać, opłukać i osuszyć. 1 szklankę jagód przełożyć do miseczki i zasypać cukrem. Odstawić na 1-2 godziny, najlepiej na słońce. Kiedy jagody puszczą sok, osączyć je, powstały sok wymieszać z jogurtem (ewentualnie można go dodatkowo lekko dosłodzić cukrem pudrem lub miodem), a owoce wyłożyć do czterech niewielkich szklanek lub pucharków deserowych. Owoce zalać ostrożnie jogurtem, wierzch udekorować pozostałymi, odłożonymi wcześniej jagodami. Schłodzić w lodówce. Przepis oczywiście dodaję do akcji Olcika Jagodowo nam 2! 