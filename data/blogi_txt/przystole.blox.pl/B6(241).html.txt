Na razie cieszę się truskawkami z ogródka i szkoda mi ich dodawać do ciast albo innych potraw w których mogłyby stracić swoją formę. Dlatego szukam przepisów z wykorzystaniem surowych owoców. Długo nie mogłam się zdecydować czy den deser wykonać ściśle wg przepisu, czy jednak coś zmienić. Ponieważ desery z surowymi jajkami do mnie nie przemawiają, zmieniłam trochę składniki i otrzymałam przepyszny deser, który będzie mógł zjeść też mój synek, o ile uda mi się go przekonać że truskawki są pyszne ;)      Składniki:- 250g białego półtłustego sera- 250 ml śmietany 30%- 250 g truskawek- 1/2 szklanki cukru pudru (może być więcej)- pół opakowania cukru wanilinowego Truskawki umyć, usunąć szypułki, pokroić na ćwiartki.  Połowę pokrojonych owoców przełożyć do czterech salaterek lub niskich szklanek.Do miski włożyć ser i cukier, wymieszać blenderem ręcznym na gładką masę. Jeśli nie używamy blendera, ser należy zmielić albo kupić gotowy kremowy serek do serników i rozetrzeć z cukrem łyżką.Śmietanę ubić na sztywno, przełożyć do przygotowanej masy serowej, wymieszać delikatnie żeby składniki się dobrze połączyły. Wrzucić truskawki (kilka odłożyć do dekoracji), wymieszać, masę nałożyć do szklanek. Udekorować odłożonymi truskawkami, schłodzić dobrze w lodówce. 