Koleżanka poprosiła mnie o przepis na placki z białego sera, którymi zajada się Jej synek. Akurat miałam w lodówce kostkę sera. Jednak żeby zrobić placki dla naszej czteroosobowej rodziny musiałam jeszcze jedną kostkę dokupić - wszyscy przepadamy za różnego rodzaju plackami. Młodszy synek najbardziej lubi takie bez dodatków, które można po prostu wziąć do ręki i zjeść, ale posmarowane jabłkowym musem i pokrojone też ładnie zjadł. Oczywiście na deser i tak wziął sobie samego placka. Takie placki można też po prostu polać miodem, zamiast robić mus z jabłek, ale wtedy należy dodać do placków mniej cukru. Ja placki posłodziłam, ale do jabłek już cukru nie dodawałam.   Asiu, mam nadzieję, że Twojemu synkowi będą smakować :)       Składniki (na 4-5 porcji):  500 g białego sera półtłustego 4 jajka 3-4 łyżki cukru waniliowego - używam domowego z tego przepisu 140 g mąki pszennej 40 ml mleka  na mus jabłkowy:  5 niedużych jabłek 60 ml wody 1/2 łyżeczki cynamonu Twaróg, jajka, cukier waniliowy oraz mąkę umieścić w misce miksera. Zacząć miksować i powoli wlewać mleko. Zmiksować na w miarę gładką masę (jeśli nie lubicie grudek sera w plackach jak ja, możecie przed miksowaniem ser przecisnąć przez praskę). Na patelni z nie przywierającą powłoką rozgrzać niewielką ilość oleju i nakładać łyżką nieduże porcje ciasta, formując okrągłe placuszki. Smażyć z obu stron na złoty kolor. Przełożyć na talerz wyłożony ręcznikiem papierowym, żeby pozbyć się nadmiaru tłuszczu. Podawać na ciepło z dodatkami lub bez.   Przygotowanie musu jabłkowego:jabłka umyć, obrać ze skórki, usunąć gniazda nasienne, pokroić w niedużą kostkę. Przełożyć do garnka, wlać wodę, przykryć i zagotować. Dusić na niewielkim ogniu od czasu do czasu mieszając (ewentualnie dolać niewielką ilość wody, żeby jabłka się nie przypaliły). Kiedy jabłka zmiękną dodać cynamon i dusić aż owoce zaczną się rozpadać. Potem rozgnieść je tłuczkiem do ziemniaków zostawiając niewielkie kawałki jabłek. 