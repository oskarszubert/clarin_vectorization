Kolejna propozycja na smaczny obiad, a nawet dwa, bo pulpecików wychodzi sporo. Mam tylko jedno zastrzeżenie do tego przepisu - sosu było za mało, przynajmniej dla nas. Dlatego następnego dnia dolałam do pulpetów trochę śmietanki uht 18%, trochę wody, doprawiłam do smaku i jak stwierdził mój mąż, to dopiero był wypas, a danie co dzień to smaczniejsze, tylko szkoda że już się skończyło ;)     Składniki:- 60 dag mieszanego mielonego mięsa- 1 czerstwa kajzerka- 1/2 szklanki mleka- 3 łyżki startego na drobnych oczkach sera żółtego- 1 jajko (ja dałam 2)- suszone zioła prowansalskie- sól i pieprz- 25 dag pieczarek- 1 cebula- 1 szklanka bulionu warzywnego- 250 ml śmietany kremówki uht- 4 łyżki mąki pszennej- 6 łyżek oliwy lub olejuBułkę namoczyć w mleku. Mięso przełożyć do miski, dodać odciśniętą bułkę oraz starty ser. Wbić jajko, dokładnie wymieszać. Doprawić do smaku ziołami prowansalskimi, solą i pieprzem. Wyrobić na gładką masę.Z przygotowanej masy uformować niewielkie kulki. Obtoczyć je w 3 łyżkach mąki. Pulpety obsmażyć na 4 łyżkach oleju na złoty kolor.Pieczarki oczyścić, umyć, pokroić w plasterki. Cebulę pokroić w drobną kosteczkę. W rondlu rozgrzać pozostały olej, zeszklić na nim cebulę, potem dodać pieczarki. Smażyć kilka minut na średnim ogniu. Podlać bulionem. Przyprawić do smaku solą i pieprzem, całość zagotować. Do rondla z pieczarkami przełożyć usmażone pulpeciki. Przykryć i dusić około 10 minut. Po 8 minutach wlać śmietanę wymieszaną z 1 łyżką mąki. Mieszając, podgrzewać aż sos zgęstnieje, ewentualnie ponownie doprawić do smaku. 