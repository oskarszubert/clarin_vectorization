Wspaniały piernik z leżakującego ciasta o smaku wzbogaconym przez powidła i marcepan. Najsmaczniejszy piernik jaki jadłam. Przepis pochodzi z gazety "naj poleca: Boże Narodzenie" nr 2/2003.    Składniki ciasto:  - 1 szklanka płynnego miodu  - 1 szklanka cukru   - 1/2 kostki masła  - 500 g mąki pszennej  - 2 jajka  - 1/3 szklanki mleka  - 1 czubata łyżeczka sody oczyszczonej  - 1 torebka przyprawy do piernika  - szczypta soli przełożenie i dekoracja:  - słoik powideł śliwkowych  - 250 g masy marcepanowej  - kieliszek rumu  - 3 łyżki cukru pudru  - polewa czekoladowa  - kilka owoców suszonej żurawiny    Sodę rozpuścić w mleku. Miód z cukrem i masłem zagotować na małym ogniu. Wystudzić mieszając. Wyrabiać łyżką stopniowo dodając mąkę,  roztrzepane jajka i szczyptę soli. Kiedy masa będzie jednolita, wlać  rozpuszczoną w mleku sodę, wsypać przyprawę do piernika i dokładnie  wymieszać.  Ciasto przełożyć do kamionkowego lub ceramicznego naczynia, przykryć  lnianą ściereczką i odstawić w chłodne miejsce (piwnica lub dolna część lodówki) na co najmniej 2 tygodnie.   Dojrzałe ciasto przełożyć do natłuszczonej formy keksowej i piec 50-60 minut w temperaturze 180 st.C.   Ostudzony piernik zawinąć w folię i odstawić na trzy dni, żeby zmiękł, a następnie przekroić go wzdłuż na 4 plastry.   200 g masy marcepanowej wyrobić z cukrem pudrem i rumem, podzielić na dwie części i każdą rozwałkować. Ciasto przełożyć marcepanem i powidłami, oblać przygotowaną według przepisu polewą czekoladową.   Pozostałą masę marcepanową rozwałkować, wykroić z niej gwiazdki i  udekorować piernik w polewie. Na każdej gwiazdce ułożyć owoc żurawiny.    Przepis dodaję do Kuchni Świątecznej i Noworocznej 2009. 