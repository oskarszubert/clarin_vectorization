Z zamiarem zrobienia domowej wersji paprykarzu szczecińskiego nosiłam się już od bardzo dawna. Zawsze jednak były jakieś inne, pilniejsze przepisy do wypróbowania. Ale w końcu się zebrałam i zrobiłam. Mąż jest zachwycony smakiem, ja niestety nieco mniej. Ale to pewnie dlatego, że w ogóle nie przepadam za wędzoną rybą wymieszaną z czymś innym (na przykład z twarogiem). Więc ja pozostaję przy wersji ryby bez dodatków, a dla męża będę robić paprykarz.      Przepis znalazłam na blogu Passionfruit. Składniki:  1 makrela wędzona 50 g ryżu 1 marchewka 1 cebula 4 duże pieczarki 100 g przecieru pomidorowego 2 łyżeczki słodkiej mielonej papryki 2 ziarna ziela angielskiego 1 listek laurowy sól i pieprz do smaku szczypta pieprzu cayenne olej do smażenia Ryż ugotować na sypko. Makrelę dokładnie oczyścić ze skóry i ości. Marchewkę i pieczarki obrać, umyć, zetrzeć na dużych oczkach. Cebulę obrać i drobno posiekać. Zeszklić na niewielkiej ilości oleju razem z zielem angielskim i liściem laurowym. Dodać tartą marchewkę, wymieszać, podsmażyć, a po chwili dodać pieczarki. Smażyć na niedużym ogniu, aż warzywa zmiękną. Wyjąć liść laurowy i ziele angielskie. Warzywa na patelni doprawić papryką, solą i pieprzem, dodać koncentrat. Jeszcze chwilę smażyć, po czym zdjąć patelnię z ognia, lekko przestudzić. Dodać ryż i makrelę, dokładnie wymieszać doprawiając masę szczyptą pieprzu cayenne. Ewentualnie jeszcze doprawić do smaku solą i pieprzem. Odstawić do całkowitego ostygnięcia, a najlepiej jeszcze całość schłodzić w lodówce przez noc. Podawać z pieczywem. 