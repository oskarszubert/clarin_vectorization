Kupiłam foremki do robienia lodów na patyku. Kiedy tylko starszak je zobaczył, od razu pobiegł do swojego pokoju i przyniósł "Książkę kucharską dla dzieci" z serii z Cecylką Knedelek. Szybko znalazł przepis na lody truskawkowe i zarządził wspólne ich robienie. No i co ja miałam zrobić? Oczywiście kupiłam truskawki, jogurt i zrobiliśmy lody. Potem następne i następne i następne... Tak nam smakowały :)Są rewelacyjne: tak łatwe do zrobienia, że nawet dzieci sobie z nimi poradzą (przy niewielkiej pomocy rodziców podczas miksowania), zawierają tylko trzy składniki, które odmierza się za pomocą szklanki, więc nie potrzeba wagi, no i przede wszystkim nie ma takiej możliwości, że się nie udadzą.   Ten przepis jest bardzo uniwersalny, bo truskawki można zamienić na inne sezonowe owoce. Składniki (na około 10 lodów):  2 szklanki truskawek (1 szkl.=250 ml) 2-3 łyżki cukru pudru 1 łyżka cukru z wanilią - przepis tutaj 1/2 szklanki jogurtu naturalnego    Truskawki umyć, odszypułkować, osuszyć. Zmiksować razem z pozostałymi składnikami. Gotową masę przelać do foremek i włożyć do zamrażalnika na kilka godzin. Aby wyjąć lody z foremki należy foremkę zanurzyć na chwilę w szklance z ciepłą wodą, wtedy lód bez problemu da się wyjąć. 