Ciasto czterokrotnie szybkie:- szybko wybrany przepis- szybko przygotowane- szybko upieczone- szybko zjedzone   W ubiegłą sobotę po południu stwierdziłam, że nie mamy nic słodkiego do kawy i na niedzielę. A przecież niedziela bez domowego ciasta w naszym domu to nie niedziela ;)Sprawdziłam więc szybko zawartość szafek kuchennych (co zresztą nie było trudne, bo to wszystko leżało akurat na podłodze w sypialni i czekało na nowe szafki) i już wiedziałam gdzie szukać przepisu. Sięgnęłam po książeczkę z serii Z kuchennej półeczki - Czekolada. I znalazłam odpowiedni przepis. Szybko odmierzyłam składniki i upiekłam ciasto, a potem, kiedy wystygło tak nam zasmakowało, że na niedzielę nie został nawet okruszek ;) Najlepszy był chrupiący czekoladowy wierzch :)      Składniki:  175 g miękkiego masła 175 g cukru pudru 1/2 łyżeczki esencji waniliowej (zastąpiłam 2 łyżeczkami domowego cukru z wanilią) 3 jajka 225 g przesianej mąki pszennej 2 łyżeczki proszku do pieczenia 50 g gorzkiej czekolady    Masło utrzeć z cukrem na puszystą masę. Wlać esencję waniliową (lub cukier), zamieszać i wciąż ucierając dodawać po jednym jajka. Wsypać mąkę i dokładnie wymieszać. Masę podzielić na pół i do jednej z części dodać wcześniej stopioną w gorącej kąpieli wodnej i ostudzoną czekoladę. Dokładnie wymieszać, żeby powstała gładka masa (można mikserem). Jasną masę przełożyć do małej formy keksowej o wymiarach 25x12 cm (mierzone u góry), wyłożonej papierem do pieczenia lub posmarowanej masłem. Następnie do formy przełożyć warstwę czekoladową. Wyrównać wierzch, można przeciągnąć przez ciasto widelcem, ale nie trzeba (ja tak zrobiłam). Formę z ciastem wstawić do piekarnika nagrzanego do 190 st.C i piec prze 35-40 minut. 