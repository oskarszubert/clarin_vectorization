W niedzielę rano okazało się, że zabraknie nam chleba na kolację. Ponieważ w lodówce zawsze mam drożdże, nawet nie pomyślałam o tym, by wybierać się do sklepu po pieczywo. Zaczęłam szukać przepisu na bułki. Najlepiej jak najszybsze w przygotowaniu, bo przecież szkoda niedzielne popołudnie spędzać w kuchni, podczas gdy rodzina (nareszcie w komplecie) czeka. I znalazłam. Jak się okazało, przepis na bułki idealne. Łatwe i szybkie do zrobienia. Ciasto dobrze się wyrabia, doskonale formuje i szybko wyrasta. Bułki po wyrośnięciu i upieczeniu zachowują okrągły kształt, a w środku są puszyste i lekkie. Wczoraj upiekłam kolejną partię, a że drożdży wystarczy mi na jeszcze jedną, już cieszę się na kolejne pieczenie ;) Przepis znalazłam na blogu raspberries and cream﻿, ale wprowadziłam dwie zmiany: suche drożdże zamieniłam na świeże, więc wydłużył się nieznacznie czas wyrastania (o 10 minut) i bułki przed pieczeniem posmarowałam mlekiem.        Składniki (na 12 bułek): 600 g mąki pszennej (nasza ulubiona kombinacja to 500 g mąki pszennej + 100 g mąki orkiszowej lub pszennej razowej grubo mielonej) 35 g świeżych drożdży 400 ml letniej wody 1 łyżka mleka w proszku (jeśli nie macie mleka w proszku, zastąpcie wymienione wyżej 400 ml wody na 200 ml wody i 200 ml mleka) 4 łyżki oleju roślinnego 2 łyżeczki cukru 1 łyżeczka soli    Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru oraz niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10 minut.﻿﻿﻿﻿ Po tym czasie zacząć wyrabianie ciasta, dodając drugą łyżeczkę cukru, sól, mleko w proszku, olej, oraz pozostałą letnią wodę. Wyrobić na gładkie, nie lepiące się do rąk ciasto (ja wyrabiam ciasto za pomocą miksera, przez około 10 minut). Miskę posmarować niewielką ilością oleju, włożyć ciasto, ponownie przykryć ściereczką i odstawić w ciepłe miejsce na kolejne 10 minut. ]Wyrośnięte ciasto jeszcze raz krótko wyrobić, podzielić na 12 równych części. Z każdej uformować okrągłą bułeczkę i ułożyć na wyłożonej papierem do pieczenia lub matą silikonową blasze. Przykryć ściereczką i odstawić w ciepłe miejsce 30-40 minut. Przed pieczeniem wyrośnięte bułki można posmarować mlekiem.Piec w piekarniku nagrzanym do 200 st.C przez 15-20 minut. 