Wspaniała babka - ładna, kolorowa i przede wszystkim bardzo smaczna. Nie za sucha, nie za mokra, lecz w sam raz. W sam raz do kawy lub herbaty. Już dawno nie jadłam tak dobrego a przy tym prostego do zrobienia ciasta. Polecam na Wielkanoc i nie tylko.Składniki:- 250 g mąki pszennej- 50 g mąki ziemniaczanej- 1 łyżeczka proszku do pieczenia- 250 g cukru pudru- 2 łyżki cukru waniliowego- 250 g masła- 5 jajek- 2 łyżki soku z cytryny- 1 łyżeczka skórki otartej z cytryny- 2 łyżki kakaoMiękkie masło utrzeć z cukrem, cukrem waniliowym, sokiem i skórką z cytryny na puszystą masę. Żółtka oddzielić od białek, dodawać kolejno do masy, starannie ucierając.Mąkę pszenną, ziemniaczaną, oraz proszek do pieczenia połączyć. Białka ubić na sztywną pianę i delikatnie wymieszać z masą maślaną, przesypując stopniowo wymieszanymi mąkami.Ciasto podzielić na dwie równe części i do jednej domieszać kakao. Jasne ciasto przełożyć do wysmarowanej masłem i obsypanej bułką tartą babkowej formy z kominkiem. Następnie wyłożyć ciemne ciasto i przemieszać widelcem lub trzonkiem drewnianej łyżki tak, żeby powstał marmurek.Formę wstawić do nagrzanego piekarnika i piec 30-40 minut w 180 st.C.Zimną babkę obsypać delikatnie cukrem pudrem.Przepis dodaję do akcji Olgi Kuchnia Wielkanocna 2010. 