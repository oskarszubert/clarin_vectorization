Lubię kawę Inkę. Ale lubię ją zrywami. Kupuję opakowanie, piję kawę przez kilka dni, a potem wracam do zwykłej kawy mielonej. Pozostaje więc reszta Inki do wykorzystania. Na przykład w takim cieście: lekkim, puszystym i prostym do zrobienia. Przygotowuje się je bez miksowania, jak muffinki - wystarczy składniki wymieszać łyżką. Jeśli nie macie lub nie lubicie kawy Inki, możecie użyć zwykłej kawy rozpuszczalnej.    Przepis z książki "120 wypieków" z kolekcji Z kuchennej półeczki﻿.﻿   Składniki (na formę o średnicy 21 cm):  275 g mąki pszennej 1 łyżka proszku do pieczenia 75 g cukru pudru 50 g posiekanych migdałów 150 ml mleka 2 jajka 100 g masła roztopionego i przestudzonego 2 łyżki kawy Inki lub rozpuszczalnej wymieszanej z 1 łyżką gorącej wody  na kruszonkę:  75 g mąki pszennej 1/2 łyżeczki proszku do pieczenia 75 g brązowego cukru 25 g masła pokrojonego w kostkę 1 łyżeczka przyprawy do piernika 1 łyżka wody    W dużej misce wymieszać mąkę, proszek do pieczenia, cukier i migdały.W drugiej misce ubić za pomocą rózgi mleko z jajkami, masłem i kawą. Wlać do suchych składników i wymieszać. Ciasto przełożyć do natłuszczonej formy, wyrównać wierzch.   Przygotować kruszonkę:wymieszać mąkę, proszek do pieczenia i cukier. Dodać masło i wszystko rozetrzeć palcami. Dodać przyprawę do piernika oraz wodę, wyrobić na kruszonkę. Posypać nią ciasto w formie. Piec w piekarniku nagrzanym do 190 st.C przez około 50-60 minut. 