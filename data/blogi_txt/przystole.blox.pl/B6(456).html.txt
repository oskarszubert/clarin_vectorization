Upiekłam biszkopt. Miał być podstawą ciasta z dwoma rodzajami kremu. Ale pierwszy krem mi nie wyszedł, więc z drugim dałam już sobie spokój. Został mi więc "suchy" biszkopt. Nic się nie stało, bo przecież takie ciasto też można zjeść z ciepłą herbatą z cytryną. A potem przypomniałam sobie, że przecież widziałam kiedyś właśnie ciasto biszkoptowe w polewie czekoladowej i wiórkach kokosowych. I nazwę pamiętałam, bo jest dość charakterystyczna: lamingtony. Zrobiłam. Rodzinka była zachwycona, ja zresztą też - zwłaszcza prostotą i szybkością wykonania, które idą w parze z zachwycającym wyglądem i smakiem. Składniki na biszkopt:  6 jajek (oddzielnie białka i żółtka) 6 łyżek cukru pudru 6 łyżek mąki pszennej 1 łyżeczka proszku do pieczenia  na polewę:  70 g masła 370 g cukru pudru 6 łyżek ciemnego kakao 4 łyżki gorącej wody   wiórki kokosowe do obtoczenia    Przygotować biszkopt:z białek ze szczyptą soli ubić sztywną pianę, pod koniec ubijania dodając po łyżce cukru. Zmniejszyć obroty miksera do minimum i dodawać po jednym żółtku (każde kolejne dodawać do masy dopiero po tym, jak poprzednie dobrze się z masą połączy). Wyłączyć mikser i mieszając drewnianą łyżką lub łopatką, dodawać po jednej łyżce przesianej mąki wymieszanej z proszkiem do pieczenia. Masę przełożyć do prostokątnej formy do pieczenia o wymiarach 40x25 cm wyłożonej papierem do pieczenia lub natłuszczonej i obsypanej mąką.Formę wstawić do piekarnika nagrzanego do 180 st.C i piec przez 25-30 minut. Zimny biszkopt pokroić na prostokąty i o wymiarach 4x5 cm.   Przygotować polewę:w garnuszku roztopić masło, dodać cukier, wymieszać, żeby się rozpuścił, następnie dodać kakao i gorącą wodę. Mieszając doprowadzić do wrzenia, przestudzić. Kiedy polewa zacznie lekko tężeć, ale będzie jeszcze płynna, zanurzać w niej kostki ciasta tak, żeby były z każdej strony pokryte polewą i od razu obtaczać w wysypanych na talerzyk wiórkach kokosowych. Zostawić do zastygnięcia polewy. 