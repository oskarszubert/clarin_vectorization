Podczas przygotowywania ciastek z czekoladą i pistacjami zrobiłam podwójną porcję ciasta kruchego. Z dodatkowej części zrobiłam kruche maślane ciasteczka. Smakują wszystkim, ale najbardziej dzieciom, zresztą właśnie z myślą o nich je zrobiłam. Ciastka równo się pieką, nie zmieniają kształtu i co najważniejsze w tego typu ciastkach zachowują swoją kruchość i nie rozmiękają przechowywane przez kilka dni w zamkniętym pudełku. Nasze mają trzy dni i wciąż są kruche. Dłuższego czasu nie damy rady sprawdzić, bo dzisiaj z pewnością zostaną już zjedzone. Według źródła przepisu można je przechowywać nawet do 2 miesięcy.        Przepis z gazety "Dobre rady wyd. specjalne" nr 3/2008.   Składniki (na około 30 ciastek):  150 g masła w temperaturze pokojowej 80 g cukru pudru 1/2 łyżeczki ekstraktu z wanilii - przepis na domowy tutaj szczypta soli 220 g mąki pszennej    Masło utrzeć z cukrem, ekstraktem i solą. Dodać mąkę i wyrobić gładkie ciasto. Jeśli będzie zbyt miękkie i lepiące, żeby je rozwałkować, należy owinąć je w folię i schłodzić przez około 30 minut w lodówce.Blat posypać mąką (ja obtaczałam w tej rozsypanej mące także wałek) i rozwałkować na nim ciasto na﻿ grubość około 5 mm. Foremką wykrawać ciastka. Ułożyć je na blasze wyłożonej papierem lub matą do pieczenia. Można je układać blisko siebie, bo nie wyrastają na boki. Piec w piekarniku nagrzanym do 200 st.C przez około 12 minut.     ﻿﻿ 