Te rogaliki zrobiły furorę w naszym domu i nie tylko. Starszak zabrał kilka do szkoły, poczęstował kolegów i musiał obiecać, że następnego dnia też przyniesie :)Ciastka są kruche, maślano- kokosowe z wyczuwalną nutką wanilii. Pięknie pachną. Ale nie ma w tym nic dziwnego, skoro do ciasta dodałam miąższ z dwóch lasek wanilii (strąki włożyłam do słoika i zasypałam drobnym cukrem - będzie nowa porcja domowego cukru waniliowego).      Składniki (na 40 ciastek):  60 g wiórków kokosowych 200 g zimnego masła 65 g cukru pudru szczypta soli rdzeń z 2 lasek wanilii 230 g mąki pszennej  do obtoczenia:  2 łyżki wiórków kokosowych 3 łyżki cukru pudru    Wiórki kokosowe podprażyć na patelni bez dodatku tłuszczu. Zdjąć z ognia i wystudzić. Masło pokroić na kawałki, dodać cukier puder, sól, rdzeń wanilii, mąkę i wiórki kokosowe. Całość zagnieść na gładkie ciasto (ja miękkie masło wymieszałam mikserem z pozostałymi składnikami, a na końcu dopiero wyrobiłam je przez chwilę ręcznie). Z ciasta uformować kulę, owinąć ją w folię i wstawić do lodówki na około 30 minut. Ze schłodzonego ciasta odrywać małe porcje (o wadzie około 15 g) i formować z nich najpierw kulki, potem wałeczki, a na koniec rogaliki. Ułożyć je na dwóch blachach wyłożonych papierem lub matą do pieczenia. Piec w piekarniku nagrzanym do 180 st.C (z termoobiegiem 160 st.C) przez 12-15 minut, lub do momentu, aż nabiorą jasno złotego koloru.   Wiórki kokosowe i cukier puder wsypać do miseczki, wymieszać i obtaczać w nich jeszcze ciepłe ciastka. Zostawić do wystygnięcia. 