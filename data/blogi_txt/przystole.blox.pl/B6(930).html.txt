Ubiegły tydzień upłynął nam na świętowaniu. Po raz pierwszy obchodziłam urodziny razem z młodszym synkiem. 20 lutego Michaś świętował swoje pierwsze urodziny, a ja trzydzieste czwarte. Ponieważ już od kilku lat torty piekę na dzień urodzin, a nie na weekend, jak to kiedyś bywało, tak też zrobiłam w tym roku. Rok temu tortu nie było, ale od tego roku świętujemy podwójnie więc w lutym będzie zawsze podwójne pieczenie tortów :)Mój tort to ciasto typowo dla dorosłych, bo porządnie nasączone alkoholem (chociaż można z tego zrezygnować, jeśli chce się, żeby tort zjadły i dzieci), a Michaś dostał swój mały torcik złożony z biszkoptu, kolorowego kremu zrobionego z soku owocowego i bitej śmietany. Dziś podaję przepis na mój tort, a przepis na ten malutki podam, kiedy zrobię go w wersji normalnych rozmiarów, a nie takiej zminimalizowanej.        Zmodyfikowany przez mnie przepis z magazynu "Kuchnia od kuchni" Winiary.﻿    Składniki na ciasto:  5 jajek (osobno białka i żółtka) 5 łyżek cukru pudru 3/4 szklanki maki pszennej 1 łyżeczka proszku do pieczenia 1 szklanka maku szczypta soli  na krem:  2 opakowania budyniu o smaku waniliowym (z cukrem) 500 ml mleka 3 łyżki cukru 1 kostka (200 g) masła (w temperaturze pokojowej) 1 czubata łyżeczka kawy rozpuszczalnej szczypta soli 50 g rodzynek 2 łyżki spirytusu (lub wódki)  do nasączenia:  kieliszek spirytusu (lub wódki) kieliszek wody  do dekoracji:  150 g posiekanych orzechów laskowych    Przygotowanie ciasta:białka ze szczyptą soli ubić na sztywną pianę, zmniejszyć obroty miksera na najmniejsze i nie przerywając ubijania dodawać po łyżce cukier, a potem po jednym żółtku (każde kolejne dodawać dopiero wtedy, gdy poprzednie dobrze połączy się z masą). Wyłączyć mikser i do ubitej masy dodawać po łyżce mąki wymieszanej z proszkiem do pieczenia i makiem. Mieszać delikatnie drewnianą łyżką lub łopatką.Tak przygotowaną masę przełożyć do natłuszczonej i obsypanej mąką tortownicy o średnicy 24 cm. Formę wstawić do piekarnika nagrzanego do 180 st.C i piec przez 35-40 minut. Po upieczeniu ciasta otworzyć piekarnik, ale nie wyjmować formy, zrobić to dopiero gdy ciasto nieco ostygnie (wtedy nie opadnie). Przygotowanie kremu:budynie ugotować w 500 ml mleka, ostudzić pod przykryciem (żeby na powierzchni budyniu nie utworzyła się skorupka). Rodzynki włożyć do małej szklanki lub filiżanki i zalać spirytusem. Dolać tyle zimnej wody, żeby były całe zanurzone w płynie. Odstawić. Kawę zalać 50 ml gorącej wody, ostudzić.Miękkie masło utrzeć i nie przerywając miksowania dodawać po łyżce budyniu. Na końcu wlać kawę i płyn w którym moczyły się rodzynki. Krem podzielić na trzy części. 1/3 odłożyć, a do 2/3 wsypać osączone rodzynki, wymieszać łyżką. Przygotowanie tortu:biszkopt przeciąć na trzy blaty. Każdy nasączyć spirytusem wymieszanym z wodą. Na pierwszym i drugim blacie rozsmarować krem z rodzynkami, przykryć trzecim blatem i wierzch oraz boki tortu posmarować kremem bez dodatku rodzynek. Udekorować siekanymi orzechami. Wstawić do lodówki i schłodzić, najlepiej przez całą noc.   A tak prezentowały się nasze dwa torty przed zdmuchnięciem świeczek: 