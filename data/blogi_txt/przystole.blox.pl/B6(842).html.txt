Starałam się. Naprawdę chciałam się oprzeć temu ciastu, ale nie udało się. Kuchareczka58 i Majana tak pięknie je upiekły i sfotografowały, że i ja musiałam ;) Przed wyjazdem na urlop miałam upiec tylko jakieś ciasto bez owoców i żadnych mas, żeby nadawało się do jedzenia w drodze i żeby dobrze się przechowywało, ale chciałam jeszcze wykorzystać świeże maliny. Nie żałuję że dałam się skusić, bo ciasto jest wspaniałe. Obym miała jak najwięcej takich pysznych pokus przed sobą ;) Składniki:- 200 g gorzkiej czekolady- 200 g masła- 400 g cukru pudru- 5 jajek- 110 g mąki pszennej- 400 g twarogu kremowego- cukier wanilinowy- 120 g świeżych lub mrożonych malinCzekoladę połamać na kawałki i roztopić w kąpieli wodnej, ostudzić.Masło utrzeć na puch, następnie dosypać 250 g cukru, zmiksować na gładką masę. Następnie dodawać kolejno trzy jajka, dobrze miksując przed dodaniem kolejnego. Wlać roztopioną czekoladę, dalej miksować. Na końcu wsypać mąkę i dokładnie wymieszać.3/4 masy wlać do tortownicy wyłożonej papierem do pieczenia i wysmarowanej masłem.W drugiej misce zmiksować ser, resztę cukru, dwa jajka i cukier wanilinowy. Masa powinna być gładka. Wylać masę serową na masę czekoladową, delikatnie wyrównać wierzch. Łyżką nałożyć kleksy pozostałej ciemnej masy. Na wierzchu ułożyć maliny.Formę wstawić do piekarnika nagrzanego do 180ºC. Piec 45-60 minut. Ja piekłam nawet trochę dłużej niż godzinę, bo mam stary piekarnik, który grzeje tylko z dołu. Ostudzić najpierw w otwartym piekarniku, a potem na kratce.Mam tylko jedną uwagę do tego przepisu: malin w cieście mogłoby być więcej. 