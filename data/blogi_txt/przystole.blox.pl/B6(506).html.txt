Dobrze znany większości z Was z dzieciństwa dodatek do obiadu.Moja mama marchewkę z groszkiem robiła raczej bez dodatków, albo tylko z masłem lub majonezem. A mnie się zamarzyła taka, jaką jadałam kiedy wyjeżdżałam na kolonie, podawana na ciepło. I znalazłam taki przepis. Idealny. Przepis z blogu W kuchennym oknie.  Składniki:  700g marchewki ½ - ¾ szklanki zielonego groszku (najbardziej smakuje mi z mrożonym, ale jeśli ma być szybciej, to używam konserwowego) 1 - 2 cebule ( ok. 100g) ¼ szklanki oleju 1 płaska łyżeczka soli 1 płaska łyżka cukru 2 -3 łyżki soku z cytryny ok. 2½ szklanki wywaru z gotowania marchewki 2 łyżki mąki pszennej 2 łyżki śmietany     Marchewki obrać, umyć, włożyć do garnka z wrzącą wodą. Gotować przez około 25 minut (powinny być miękkie, ale nie rozpadające się). Warzywa wyjąć z wody i odłożyć do ostygnięcia. Wody z gotowania nie wylewać!Jeśli używamy groszku mrożonego, należy go ugotować w osobnym garnku, wodę odlać, a groszek ostudzić. W rondlu rozgrzać olej i wrzucić obraną i pokrojoną w niedużą kostkę cebulę. Poddusić pod przykryciem. Następnie dodać pokrojoną w drobną kostkę gotowaną marchewkę, wlać 1/4-1/2 szklanki wywaru z gotowania marchewki i dusić przez około 10 minut, mieszając od czasu do czasu, żeby marchewka nie przywarła do dna, ani się nie przypaliła (ewentualnie można dolać jeszcze troszkę wywaru). Po tym czasie dodać groszek i dusić razem jeszcze przez 5-10 minut. Dodać sól, cukier i sok z cytryny do smaku. Na marchewkę z groszkiem przesiać mąkę i stale mieszając trzymać na ogniu jeszcze przez około 3 minuty, aż się zeszkli. Stopniowo podlewać zimnym wywarem z marchewki, do uzyskania konsystencji gęstego sosu. Następnie dodać śmietanę i zestawić z ognia. Ewentualnie doprawić jeszcze do smaku. Najlepiej podawać na ciepło. 