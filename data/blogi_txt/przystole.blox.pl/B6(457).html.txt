Na dysku znalazłam kilka zaległych zdjęć potraw, których Wam jeszcze nie pokazywałam. Lazania ze szpinakiem jest najstarszą z nich, bo jedliśmy ją w maju. Ale wreszcie doczekała się publikacji, no i bardzo dobrze, bo pamiętam, że smakowała doskonale. Nawet synek który zazwyczaj grymasi, kiedy widzi na talerzu coś zielonego tą lazanię zajadał ze smakiem. Składniki: - 12 płatów makaronu lasagne - 250 g mozzarelli  sos boloński: - 1 marchew - 1 cebula - 1 łyżka masła - 500 g mielonego mięsa - 150 ml czerwonego wina - 100 ml bulionu - 1 puszka krojonych pomidorów - 2 łyżki posiekanej natki pietruszki - 2 liście laurowe - 1/2 łyżeczki cukru - sól i pieprz  sos szpinakowy: - 500 g liści szpinaku - 1 ząbek czosnku - 1 cebula - 1 łyżka oliwy - 200 g gęstej kwaśnej śmietany 18% - gałka muszkatołowa   Przygotowanie sosu bolońskiego: marchew i cebulę obrać, drobno posiekać. Poddusić na rozgrzanym maśle. Dodać mięso i mieszając smażyć, aż utworzą się grudki. Wlać wino i chwilę gotować, od czasu do czasu mieszając. Wlać bulion i dodać pomidory z puszki wraz z sokiem, oraz natkę i liście laurowe. Gotować przez 20-30 minut na małym ogniu. Liście laurowe wyjąć, a sos doprawić cukrem, solą i pieprzem.  Przygotowanie sosu szpinakowego: szpinak przebrać i umyć. Gotować w osolonym wrzątku, aż zmięknie. Następnie odcisnąć i pokroić w duże kawałki. Cebulę oraz czosnek obrać i drobno posiekać. Zeszklić na oliwie, wymieszać ze szpinakiem i śmietaną. Doprawić solą, pieprzem i gałką muszkatołową.   Przygotowanie lazanii: piekarnik rozgrzać do 180 st.C (z termoobiegiem do 160 st.C). Naczynie żaroodporne posmarować tłuszczem, a następnie warstwami układać sos mięsny, płaty lasagne i sos szpinakowy. Ostatnią warstwą powinien być sos mięsny. Mozzarellę pokroić w plastry i ułożyć na sosie mięsnym.   Piec przez 30-35 minut.   Przepis z gazety "Sól i Pieprz" nr 11/2010. 