Dziś mój mąż obchodzi urodziny. A jak są urodziny, to i tort być musi. Taka to już w naszym domu utarła się tradycja. Z wyborem smaku tortu tym razem nie miałam problemu, bo w środę mąż przywiózł skrzynię pełną pięknych jabłek. Musiał być więc tort jabłkowy. Udało mi się znaleźć przepis, który łączy jabłka ze smakiem kawy. Połączenie okazało się bardzo smakowite. Tort (jak zazwyczaj u mnie) nie jest zbyt słodki, a nawet lekko kwaskowy, bo do masy jabłkowej nie dodałam cukru, jak to zalecał oryginalny przepis. Jednak dzięki słodkiej masie kawowo- czekoladowej  kwaśny i słodki smak się równoważą tworząc smaczną całość.   Muszę jeszcze zwrócić Waszą uwagę na sposób przygotowania ciasta biszkoptowego. Pierwszy raz taki sposób spotkałam i zastosowałam i to z doskonałym skutkiem. Biszkopt pięknie wyrósł, a po wyjęciu z piekarnika był równy jak stół. Nigdy wcześniej nie udało mi się upiec tak równego ciasta ;) Przepis z blogu W kuchennym oknie, zmodyfikowany przeze mnie. Składniki na biszkopt:  6 jajek 6 łyżek gorącej wody 18 dag cukru 18 dag mąki pszennej szczypta soli szczypta proszku do pieczenia    Składniki na masę jabłkowo - ananasową:  1 kg jabłek winnych 1 mała puszka ananasów (560 g) 2 - 3 łyżki cukru 2 galaretki cytrynowe    Składniki kremu cappuccino:  250 ml śmietany kremówki 36% 1,5 łyżki cukru pudru 1/2 op. Mokate Cappuccino o smaku czekoladowym (60 g) 50 g tartej gorzkiej czekolady 2 łyżeczki żelatyny (do rozpuszczania we wrzątku) Do dekoracji:  25 g tartej gorzkiej czekolady garść płatków migdałowych      Wykonanie biszkoptu:żółtka utrzeć z cukrem i gorącą wodą do uzyskania pulchnej masy. Białka ubić na sztywną pianę ze szczyptą soli i dodać do masy żółtkowej. Delikatnie mieszając wsypywać porcjami przesianą z proszkiem do pieczenia mąkę. Ciasto przełożyć do tortownicy o średnicy 26 cm wyłożonej papierem do pieczenia i piec w piekarniku nagrzanym do temp. 180°C  przez ok. 35 minut. Upieczone ciasto pozostawić do wystudzenia. Przekroić na trzy blaty.   Wykonanie masy jabłkowo - ananasowej:obrane i pokrojone w kostkę jabłka rozprażyć na patelni. Dodać zmiksowane wraz z zalewą ananasy i niemal stale mieszając, zagotować. Następnie maksymalnie zmniejszyć ogień, wsypać galaretki i stale mieszać do chwili ich rozpuszczenia. Dodać cukier wg uznania(w oryginalnym przepisie 3 łyżki, ja nie dałam cukru) i mieszać. Odstawić do całkowitego ostudzenia.  Gdy masa zacznie tężeć podzielić ją na pół i posmarować dwa blaty biszkoptu, przykrywając trzecim.   Wykonanie kremu cappuccino:żelatynę rozpuścić w niewielkiej ilości wrzącej wody.Śmietanę ubić na sztywno. Nadal ubijając mikserem na zmniejszonych obrotach dodawać porcjami cukier puder i kawę cappuccino. Cienkim strumieniem wlać żelatynę stale mieszając. Nie przerywając mieszania dodać tartą czekoladę. Tak przygotowaną masę szybciutko, aby zbyt nie zatężała, rozprowadzić na wierzchu tortu. Powierzchnię ciasta posypać tartą czekoladą i płatkami migdałowymi.  Schłodzić w lodówce, najlepiej przez całą noc. Tort smaczniejszy jest, gdy osiągnie temp. pokojową, więc należy go wyjąć z lodówki na jakiś czas przed podaniem.  ﻿ 