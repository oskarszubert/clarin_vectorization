To były moje pierwsze knedle, ale na pewno nie ostatnie. Przepis w Galerii Potraw podała dziuunia, można go znaleźć tutaj. Knedle były pyszne, ale następnym razem, z innymi owocami zrobię podwójną porcję, bo 12 sztuk to dla nas stanowczo za mało ;) Składniki: - 250 g białego mielonego sera - 1 jajko - ok. 3/4 szklanki mąki pszennej (musiałam dosypać więcej, żeby ciasto nie było lepiące) - szczypta soli - 2 łyżki stopionego masła - 12 dużych truskawek    Do miski włożyć ser, jajko, mąkę, sól, wlać roztopione masło i zagnieść gładkie, nie lepiące się do miski i rąk ciasto. Miskę przykryć folią i odstawić do lodówki na co najmniej 2 godziny. (moje ciasto pomimo dosypania mąki nadal było lepiące, ale po dwóch godzinach w lodówce było już dobrze) Ciasto podzielić na 12 części. Z każdej uformować kulkę, rozpłaszczyć na placuszek,  na środku ułożyć truskawkę, zlepić w kulkę. Kłaść na talerzu posypanym mąką. Knedle wrzucać do osolonego wrzątku i gotować ok. 8 minut od wypłynięcia. Podawać polane masłem z bułką tartą i posypane cukrem, albo ze śmietaną. 