Szybki, rozgrzewający zimowy obiad. Smaczny i aromatyczny. Jeśli jecie mięso, możecie dodać podsmażony wędzony boczek lub/i kiełbasę od razu, albo jeśli coś zostanie, to następnego dnia, dla odmiany :)      Składniki:  1 cebula 2 ząbki czosnku 3 papryki (najlepiej różnokolorowe) puszka białej fasoli puszka krojonych pomidorów 1 łyżka przecieru/koncentratu pomidorowego 2 średnie ziemniaki 1 łyżeczka słodkiej mielonej papryki 1-1,5 szklanki bulionu warzywnego 3 łyżki oleju tymianek, rozmaryn, natka pietruszki sól i pieprz    Cebulę i czosnek obrać, posiekać i zeszklić na rozgrzanym oleju. Dodać oczyszczoną z gniazd nasiennych i pokrojoną w większą kostkę paprykę, podsmażyć. Posypać mieloną papryką, chwilę smażyć, dodać pomidory oraz fasolę z zalewą, przecier pomidorowy, oraz pozostałe przyprawy. Zalać bulionem. Zagotować. Wrzucić obrane, opłukane i pokrojone w niedużą kostkę ziemniaki. Dusić, aż ziemniaki i papryka będą miękkie. Doprawić jeszcze do smaku solą i pieprzem. Posypać natką. Podawać gorące, najlepiej z pieczywem (ja smaruję pieczywo masłem). 