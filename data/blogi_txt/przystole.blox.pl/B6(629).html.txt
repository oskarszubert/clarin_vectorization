Nigdy bym nie pomyślała, że połączenie białego sera i kiełbasy może być możliwe i w dodatku smaczne. A jednak. W tych pasztecikach te dwa składniki są i smakują bardzo dobrze. Do tego fantastyczne kruche ciasto, którego jednym za składników jest ocet winny. Same nietypowe połączenia.﻿ To wszystko razem jest tak dobre, że po zjedzeniu pierwszego trudno już się oderwać. Najlepiej jeść je na ciepło, można też pogrzać je w piekarniku przed podaniem. Bardzo polecam!      Przepis Agnieszki Kręglickiej znalazłam w Lawendowym Domu.   Składniki na ciasto:  300 g mąki 200 g posiekanego zimnego masła sól 1 jajko 50 ml mleka 2 łyżki octu winnego  na nadzienie:  100 g białego sera 200g miękkiej kiełbasy chorizo 1 łyżka posiekanej natki pietruszki łyżka drobnych rodzynek 1 jajko, ew. łyżka kwaśnej śmietany sól pieprz    Rozdrobnić palcami masło z mąką i solą, aż powstaną drobne grudki. Jajko roztrzepać z mlekiem, odrobinę zostawić do posmarowania ciasta. Do mąki wlać mleko z jajkami i ocet, wymieszać, wyrobić luźne ciasto. Zawinąć w folię i schłodzić w lodówce przez godzinę. Przygotować nadzienie: kiełbasę zmielić w maszynce do mięsa, wymieszać z pozostałymi składnikami. Jeżeli masa jest sucha i się nie lepi, dodać trochę kwaśnej śmietany. Doprawić solą i pieprzem, pamiętając, że chorizo jest ostre.   Schłodzone ciasto rozwałkować, obficie podsypywać mąką, jeśli się lepi. Szklanką lub foremką o średnicy 8 cm wycinać krążki, nakładać nadzienie i zlepiać pierogi. Brzegi można dodatkowo przycisnąć widelcem, tworząc wzorek. Pierogi ułożyć na blasze, na natłuszczonym pergaminie. Wierzch pierogów nakłuć widelcem i posmarować pozostałym jajkiem z mlekiem.   Piec ok 25 minut w piekarniku rozgrzanym do 180 stopni C. ﻿Można podawać zarówno na ciepło, jak i na zimno. 