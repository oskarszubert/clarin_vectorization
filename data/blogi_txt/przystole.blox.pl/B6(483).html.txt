Co można zrobić kiedy w ogrodzie ma się nadmiar malin i aronii oraz las za drogą przy na którego obrzeżach rosną krzaki jeżyn? Najlepiej zrobić lody! :)Moje pierwsze lody zresztą. Bardzo udane, chociaż sprawiły mi trochę kłopotu. Nie, nie w przygotowaniu, bo to było proste, problem pojawił się kiedy chciałam je wyjąć z pudełka ;) Specjalnie na okoliczność zrobienia pierwszych domowych lodów kupiłam specjalną łyżkę, żeby zrobić ładne gałki. Tyle że nie z tymi lodami te numery, o nie. Łyżki wbić się w lody nie dało, poddały się dopiero kiedy chwilkę postały na blacie kuchennym i troszkę odtajały, a pokonałam  je nożem. Dowiedziałam się więc przy okazji, że taki jest właśnie urok domowych lodów, ale jeśli mają być tak dobre jak te, to jeszcze nie raz podejmę takie wyzwanie ;) Już same lody smakowały wyśmienicie, a z dodatkiem gęstego owocowego sosu i świeżych malin stworzyły deser idealny.   Przepis znalazłam u Doroty i z Jej blogu go kopiuję Składniki na około 1 litr lodów: 70 dag dowolnych owoców (w oryginalnym przepisie były to wiśnie), mogą być mrożone (dałam maliny, jeżyny i kilka owoców aronii)  puszka mleka słodzonego skondensowanego (około 400 g) 2 łyżki soku z cytryny 300 ml śmietany kremówki   Dodatkowo do sosu:   3 łyżki galaretki owocowej (np. wiśniowej, porzeczkowej) 1 łyżka mąki ziemniaczanej   Owoce umyć, odpestkować, odszypułkować. Wrzucić do garnka z 125 ml wody. Zagotować, pogotować 5 minut, odstawić z ognia. Mleko w puszce porządnie schłodzić (najlepiej włożyć do lodówki dzień wcześniej), kremówkę również. Owoce odsączyć na sitku (nie wyciskając), sok zachować. Zmiksować je blenderem, ale niezbyt dokładnie, dobrze, by zostały kawałki owoców. Dodać soku z cytryny. Kremówkę ubić na sztywno, dodać mleko w puszce, nadal chwilę ubijać, na końcu wrzucić owoce, dobrze wymieszać. Gotowe lody przelać do pojemnika i zamrozić (około 6 godzin). Przygotować sos: pozostały sok owocowy dopełnić wodą do 300 ml, zagotować. Zdjąć z ognia, wmieszać galaretkę do rozpuszczenia. Mąkę rozpuścić w małej ilości wody, wmieszać do sosu, schłodzić. Gotowe lody przed podaniem polać sosem. 