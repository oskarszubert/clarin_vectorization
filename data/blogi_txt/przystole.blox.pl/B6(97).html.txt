Starszak poprosił mnie o zrobienie hot dogów i hamburgerów. Domowe burgery już robiłam - przepis znajdziecie tutaj. Dlatego jako pierwsze zrobiłam hot dogi. W wersji jak najbardziej domowej, więc sama upiekłam bułki, zrobiłam surówkę i prażoną cebulkę, tylko parówki sama jeszcze zrobić nie potrafię, więc to był jedyny kupny składnik. Ale to było dobre! Na taką domową wersję fast food'u można sobie pozwolić znacznie częściej. Bułki okazały się bardzo proste i bezproblemowe do zrobienia. Ciasto było gładkie i elastycznie, dobrze formowało się z niego bułki. Po upieczeniu skórka była lekko chrupiąca, a środek miękki i puszysty.      Przepis z książki "Drożdżowe bułeczki i rogaliki" Z. Prokopczuka﻿.   Składniki (na 8 bułek):  450 g mąki pszennej 60 ml letniej wody 15 g świeżych drożdży 230 ml letniego mleka 2 łyżki oleju 1 łyżeczka cukru 1 łyżeczka soli  Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać letnią wodą i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10-15 minut.﻿﻿﻿﻿﻿  Po tym czasie zacząć wyrabianie (robię to mikserem), dodając letnie mleko, olej, oraz sól. Wyrabiać przez 10-15 minut. Dobrze wyrobione, gładkie ciasto uformować w kulę, umieścić w misce, przykryć i zostawić w ciepłym miejscu na około 1-2 godziny. Po tym czasie wyrośnięte ciasto uderzyć pięścią, żeby je odpowietrzyć i podzielić na 8 równych części. Z każdej uformować wałek o długości parówki i ułożyć na blasze wyłożonej papierem lub matą do pieczenia. Ponownie przykryć i odstawić jeszcze na 30-45 minut do napuszenia. Wyrośnięte bułki piec w piekarniku nagrzanym do 190 st.C przez 25-30 minut. 