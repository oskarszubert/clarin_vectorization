W środku miękkie i puszyste, na zewnątrz otoczone rumianą skórką z chrupiącymi ziarnami dyni. Smaczne bułki na dobry początek dnia i całego tygodnia.      Przepis z książki "Drożdżowe bułeczki i rogaliki" Zbigniewa Prokopczuka podaję z moimi zmianami.   Składniki (na 12 bułek):  250 g mąki pszennej razowej 250 g mąki pszennej 230 ml letniej wody 100 ml letniego mleka 20 g świeżych drożdży 1 łyżka oleju lub oliwy 2 łyżki płynnego miodu 1,5 łyżeczki soli 2 łyżki ziaren słonecznika 2 łyżki ziaren siemienia lnianego  na wierzch:  1 roztrzepane jajko 2 łyżki ziaren dyni    Obydwa rodzaje mąki wsypać do miski, na środku zrobić wgłębienie, wkruszyć do niego drożdże, polać łyżeczką miodu oraz niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 10minut.﻿﻿﻿﻿ Po tym czasie zacząć wyrabianie ciasta, dodając sól, oliwę lub olej, resztę miodu oraz pozostałą letnią wodę wymieszaną z mlekiem. Na końcu wsypać ziarna i dobrze wyrobić. Gotowe ciasto uformować w kulę i ponownie przykryć ściereczką. Odstawić w ciepłe miejsce do wyrośnięcia na około 1 godzinę, lub do podwojenia objętości.Wyrośnięte ciasto jeszcze raz wyrobić, podzielić na 12 równych, niedużych części. Z każdej uformować okrągłą bułeczkę, ułożyć na wyłożonej papierem do pieczenia lub matą silikonową blasze. Przykryć i odstawić w ciepłe miejsce jeszcze na 30-40 minut. Przed pieczeniem bułki posmarować roztrzepanym jajkiem i posypać ziarnami dyni.Piec w piekarniku nagrzanym do 200 st.C przez około 20 minut, aż bułeczki lekko się zarumienią.      ﻿ 