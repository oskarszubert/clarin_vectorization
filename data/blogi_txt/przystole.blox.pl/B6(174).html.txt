Kiedy wyjęłam to ciasto z piekarnika poczułam, że to już na prawdę niedługo nadejdą święta. Może to ciasto wymaga trochę więcej pracy niż zwykłe ucierane z makiem czy kokosem, ale zapewniam, że trud się opłaci. Wszystkie warstwy doskonale do siebie pasują, a ich składniki sprawiają, że ciasto będzie wspaniale pasowało na świąteczny stół.       Przepis z magazynu "Moje Smaki Życia" nr 12/2013, podaję z moimi zmianami. Składniki (na formę o wymiarach 23x23 cm): na ciasto:  250 g mąki pszennej 1 łyżeczka proszku do pieczenia 3 łyżeczki ciemnego kakao 70 g cukru pudru 100 g masła 3 żółtka  na warstwę makową:  200 g maku 1/2 łyżeczki proszku do pieczenia 2 jajka 1 żółtko 80 g cukru pudru 100 g rodzynek  na warstwę kokosową:  4 białka szczypta soli 100 g cukru pudru 2 łyżeczki mąki ziemniaczanej 150 g wiórków kokosowych    Przygotować kruche ciasto:mąkę wymieszać z proszkiem do pieczenia, kakao i cukrem pudrem. Przesypać na stolnicę. Dodać masło, posiekać na kruszonkę. Dodać żółtka i zagnieść gładkie ciasto. Podzielić je na dwie części (1/4 i 3/4). Mniejszą część owinąć folią, a większą rozwałkować i przełożyć do wyłożonej papierem do pieczenia formy. Obydwie części ciasta schłodzić w lodówce. Przygotować warstwę makową:mak sparzyć (można go też zalać wrzątkiem i zostawić na kilka godzin), odsączyć na gęstym sitku. Zmielić trzykrotnie. Rodzynki namoczyć przez 5-10 minut w wodzie, a następnie odsączyć. Jajka ubić z cukrem na puch i razem z proszkiem do pieczenia oraz rodzynkami dodać do maku. Wymieszać dokładnie. Gotową masę makową wyłożyć na schłodzone kruche ciasto. Przygotować warstwę kokosową:białka ubić na pianę ze szczyptą soli i stopniowo dodawać cukier puder oraz mąkę ziemniaczaną. Gdy piana będzie sztywna, delikatnie wmieszać łyżką wiórki kokosowe. Masę kokosową wyłożyć na warstwę makową. Wyrównać. Pozostałą część ciemnego ciasta zetrzeć na warstwę kokosową.   Formę wstawić do piekarnika nagrzanego do 180 st.C i piec przez około 50-60 minut. 