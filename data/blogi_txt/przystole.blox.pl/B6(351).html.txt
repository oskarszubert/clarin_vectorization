Powiem szczerze, że za leśnymi grzybami nie przepadam. Za to moja mama do lasu na grzyby chodzi codziennie od chwili, kiedy tylko się pojawią. I zawsze mi wypomina, że kupuję pieczarki, zamiast zjeść borowiki. O ile świeżych za bardzo nie lubię, o tyle zapach suszonych grzybów uwielbiam.  Co roku proszę mamę o nowy słoik, a potem od czasu do czasu go sobie otwieram i wącham, a już potraw wigilijnych bez suszonych leśnych grzybów sobie nie wyobrażam. Tym razem jednak się skusiłam i nie żałuję. To danie i grzyby w nim były przepyszne. Dałam nawet trochę więcej grzybów, niż zalecał przepis. Tym razem musiałam skorzystać z dobroci przyniesionych przez mamę. I powiem Wam, że nawet jakbym dała jeszcze więcej, też bym nie żałowała. Jest to kolejne danie przygotowanie wspólnie z Malwiną i Karoliną. Tym razem na przepis w "Apetyczna Panna Dahl" trafiła  w ciemno Karolina.      Składniki:  170 g kaszy gryczanej 150 g leśnych grzybów (u mnie borowiki) 2 łyżki masła 2 łyżki oliwy 4 szalotki 1 ząbek czosnku 2 łyżki białego wina 4 łyżki serka mascarpone (zastąpiłam kremowym Bieluchem) sól i pieprz    Kaszę gryczaną ugotować w osolonym wrzątku, osączyć. Grzyby oczyścić, opłukać i pokroić na niezbyt małe kawałki.Szalotki i czosnek posiekać. Na głębokiej patelni rozgrzać 1 łyżkę masła i 1 łyżkę oliwy. Dodać szalotki oraz czosnek i smażyć na małym ogniu przez około 4 minuty. Doprawić solą i pieprzem, dodać pokrojone grzyby i 1 łyżkę białego wina. Przykryć i dusić przez kolejne 4 - 5 minut. Zawartość patelni przełożyć do miski, zachowując płyn powstały podczas duszenia. Na patelnię włożyć kaszę razem z resztą oliwy i masła, serkiem i pozostałym winem. Gotować przez około 3 minuty delikatnie mieszając od czasu do czasu. Gotowe kaszotto przełożyć na talerze, na wierzchu ułożyć grzyby. 