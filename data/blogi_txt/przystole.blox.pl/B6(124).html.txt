Rewelacyjny chleb. Smakowity, lekki i puszysty. Łatwy do zrobienia, pięknie wyrasta i zawsze się udaje.      Przepis z książki "Domowe wypieki" wyd. Olesiejuk podaję z moimi zmianami. Składniki:  500 g mąki pszennej 25 g świeżych drożdży 1 łyżeczka cukru 250 ml letniej wody 1 łyżeczka soli 1 łyżka oliwy 1,5 łyżki ziaren sezamu 1,5 łyżki siemienia lnianego  do posmarowania i posypania:  1 łyżka mleka 1 łyżka sezamu 1 łyżka siemienia lnianego    Mąkę wsypać do miski, na środku zrobić wgłębienie, wkruszyć do niego drożdże, posypać łyżeczką cukru, polać niewielką ilością letniej wody i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿﻿ Po tym czasie zacząć wyrabianie ciasta, dodając sól, oliwę, ziarna, oraz pozostałą letnią wodę. Wyrobić na gładkie, nie lepiące się do rąk ciasto. Miskę ponownie przykryć ściereczką i odstawić w ciepłe miejsce do wyrośnięcia na około 1 godzinę. ﻿Wyrośnięte ciasto zagnieść jeszcze raz i przełożyć do wyłożonej papierem do pieczenia formy o wymiarach 12x30 cm. Ponownie przykryć i odstawić do wyrośnięcia jeszcze na około 30-40 minut. Piekarnik nagrzać do temperatury 200 st.C. Wyrośnięte ciasto w formie posmarować mlekiem i posypać ziarnami. Formę wstawić do piekarnika i piec chleb przez około 45 minut. 