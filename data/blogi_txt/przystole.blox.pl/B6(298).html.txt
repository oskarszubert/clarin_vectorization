To miał być chleb. Ale akurat w czasie, kiedy ciasto wyrastało, kurier dostarczył mi nową formę do pieczenia. Nie mogłam więc jej nie wykorzystać i tak powstały bułeczki. Poza tym, że smakowały fantastycznie, bardzo podobał mi się ich kształt. W sklepie zawsze kuszą mnie kwadratowe, ciemne bułki. Teraz mogę upiec takie sama ;)Do przepisu na pewno będę wracać, ale wtedy podwoję porcję, bo te sześć bułek zjedliśmy za jednym razem na kolację, więc na śniadanie już nic nie zostało.  Składniki (na 6 bułek):  1 i 1/4 szklanki mąki pszennej 1 i 1/4 szklanki mąki pszennej razowej 1 szklanka letniego mleka 25 g świeżych drożdży 1 płaska łyżeczka cukru 1/2 łyżeczki soli 1/4 szklanki oleju po sporej garści ziaren słonecznika, sezamu i siemienia lnianego (część odłożyć do posypania bułeczek)    Do miski wsypać mąkę, na środku zrobić dołek i wkruszyć do niego drożdże. Posypać łyżeczką cukru i polać letnim mlekiem. Palcami rozgnieść drożdże z mlekiem i cukrem tak, żeby otrzymać rozczyn. Miskę przykryć czystą ściereczką i odstawić w ciepłe miejsce na około 15 minut, żeby zaczyn "ruszył".﻿ Po tym czasie dodać pozostałe składniki i wyrobić gładkie, elastyczne i nie klejące się ciasto. Przykryć czystą ściereczką i pozostawić w ciepłym miejscu do podwojenia objętości (na około 1 godzinę).﻿ Po tym czasie ciasto jeszcze raz wyrobić, podzielić na 6 równych części i z każdej uformować kulkę. Umieścić je w formie, lub na blasze wyłożonej papierem do pieczenia. Przykryć ściereczką i odstawić do napuszenia na ok. 15-30 minut. Wyrośnięte bułki posmarować wodą i posypać ziarnami.Formę wstawić do nagrzanego do 180 st.C piekarnika i piec przez około 25 minut.         Bułeczki przygotowałam w ramach zabawy „Upiecz Smakowity Chleb!” zorganizowanej przez Irenę i Andrzeja, której patronem są Zakłady Tłuszczowe „Kruszwica” S.A., producent margaryny „Smakowita”.﻿ 