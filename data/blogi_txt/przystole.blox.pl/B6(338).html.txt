Kupiłam dużą głowę kalafiora. Kilka różyczek dodałam do zupki gotowanej dla młodszego synka, pozostałą część trzeba było zużyć. Mama zawsze kalafior gotuje, a potem panieruje w jajku i bułce tartej - mnie jakoś nigdy nie wychodzi taki dobry jak jej :) Dlatego poszukałam innego sposobu przygotowania. Znalazłam pomysł na kalafior smażony w cieście z dodatkiem żółtego sera. Dobry, ale tego przygotowywanego przez mamę nie przebije ;) Przepis z blogu Cudawianki, z moimi modyfikacjami.   Składniki (na 4 porcje):  1 większa główka kalafiora 120 g mąki ziemniaczanej 120 g mąki pszennej 30 g żółtego sera startego na drobnych oczkach 2 jajka 200 ml zimnej wody sól, pieprz, pieprz cayenne (jeśli wolicie pikantną wersję)    Kalafior dokładnie umyć, podzielić na różyczki (nie za małe), włożyć do osolonego wrzątku i gotować do miękkości (ale uważać, żeby różyczki się nie rozgotowały i nie rozpadały). Odcedzić. Przygotować ciasto:obie mąki wymieszać z tartym serem. Wbić jajko i dolać wodę. Zmiksować na gładką masę. Doprawić solą, pieprzem i pieprzem cayenne (w wersji bardziej pikantnej). W rondlu do głębokiego smażenia rozgrzać olej.Różyczki kalafiora maczać w cieście (ja wlałam ciasto do miski z kalafiorem i wymieszałam, było łatwiej) i partiami smażyć na złoty kolor ze wszystkich stron. Usmażone wyjąć, osączyć na papierowym ręczniku i od razu podawać, najlepiej z sosem czosnkowym. 