Mam ostatnio jakąś taką "ciasteczkową fazę" i tylko ciastka bym piekła ;) W dodatku zaczęłam przeglądać przepisy na bożonarodzeniowe smakołyki i oczywiście najbardziej mój wzrok przyciągają właśnie te na małe słodkości. Dlatego nie będę się opierać i mam zamiar zamęczać Was przepisami na ciastka te większe, mniejsze i całkiem malutkie. Zaczęłam wczoraj od orzeszków, a już dziś proponuję Wam kolejne ciasteczka. Okrągłe, kruche i delikatne. Są jakby to powiedzieć... takie piaskowe, rozsypują się w ustach. Idealne do popołudniowej herbaty.Składniki (na 40-50 sztuk):- 400 g mąki pszennej- szczypta soli- 25 g cukru pudru- 2 opakowania cukru waniliowego- 250 g zimnego masłaMąkę przesiać na stolnicę i uformować z niej kopczyk. Posypać solą, cukrem i cukrem waniliowym. Masło pokroić na małe kawałki i rozłożyć na mące. Składniki najpierw posiekać dużym nożem tak, by powstały grudki. Następnie dłońmi szybko zagnieść gładkie ciasto. Jeśli ciasto będzie zbyt suche i łamliwe, można dodać 1-2 łyżki zimnej wody i ponownie wyrobić. Z ciasta uformować kulę, owinąć folią spożywczą i włożyć do lodówki na minimum 60 minut.Blachę wyłożyć pergaminem. Piekarnik rozgrzać do 180 st.C (z termoobiegiem do 160 st.C).Ciasto rozwałkować na oprószonej mąką stolnicy na placek o grubości około 1 cm. Okrągłą foremką o średnicy 3-4 cm wyciąć z niego około 40 ciastek. Partiami rozkładać na wcześniej przygotowanej blasze w pewnej odległości od siebie. Blachę wstawić do piekarnika i piec przez 18-20 minut, aż lekko się zarumienią. Po wyjęciu z pieca odczekać chwilę, a potem rozłożyć na kratce kuchennej i zostawić, żeby wystygły. Tak samo upiec pozostałe ciasteczka.Przepis z gazety "Świąteczne pyszne ciasteczka" wyd. specjalne Dobrych rad, nr 2/2009. 