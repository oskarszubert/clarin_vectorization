Zachciało mi się hamburgera. To nie jest normalne, bo zwykle ich nie lubię. Właściwie to nie chodzi o same hamburgery, ale o sos, który zawsze z nich wycieka w czasie jedzenia i leje się po rękach ;) Zostało mi więc jedno wyjście - zjeść hamburgery w domu. A skoro w domu, to najlepiej samodzielnie zrobione, żeby wiedzieć, co się je.Przygotowania domowego fast food'u zaczęłam od upieczenia hamburgerowych bułek.Udały się wspaniale. Wyglądały dokładnie tak, jak miały wyglądać, smakowały nawet lepiej i nie były takie "nadmuchane" jak kupne. Przez to nieco trudniej się hamburgery jadło, bo bułek nie dało się zgnieść, żeby dobrze mięso przytrzymać, ale daliśmy radę :) Przepis uważam za godny polecenia.   Już teraz zapraszam Was na jutrzejszy wpis z przepisem na moją wersję domowych burgerów drobiowych :)      Przepis z książki "Drożdżowe bułeczki i rogaliki" Zbigniewa Prokopczuka.﻿﻿﻿ Składniki (na 8 bułek):  500 g mąki pszennej ty 500 300 ml letniego mleka 10 g świeżych drożdży 50 g roztopionego i ostudzonego masła 3 łyżki (płaskie) cukru  1 łyżeczka soli   1 roztrzepane jajko do posmarowania 2 łyżki ziaren sezamu    Mąkę wsypać do miski, na środku zrobić wgłębienie, wkruszyć do niego drożdże, posypać łyżką cukru, polać niewielką ilością letniego mleka i rozetrzeć palcami tworząc zaczyn. Miskę przykryć ściereczką i odstawić w ciepłe miejsce na około 15 minut.﻿﻿﻿ Dodać masło oraz sól i dolewając stopniowo resztę letniego mleka wyrabiać ciasto mikserem przez 10-15 minut. Przykryć je i zostawić w cieple do wyrośnięcia na 1-2 godziny. Wyrośnięte ciasto wyjąć z miski, jeszcze raz wyrobić, podzielić na 8 równych części. Z każdej uformować kulkę i ułożyć na wyłożonej papierem lub matą do pieczenia blasze. Przykryć ściereczką i odstawić do wyrośnięcia jeszcze na około 1 godzinę. Przed pieczeniem bułki posmarować rozkłóconym jajkiem i posypać sezamem.Piec w piekarniku nagrzanym do 200 st.C przez około 15 minut. 