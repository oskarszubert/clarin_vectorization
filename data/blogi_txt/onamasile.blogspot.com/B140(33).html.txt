ja i tylko Ty    19 lipca 2013        89 komentarzy Zdarza się.  Pewnie każdemu.  Bo nie wierzę, że nie.    Że wzrok podąża, tam gdzie podążać nie powinien.  Serce zabije niezwyczajnie.  Ni to mocniej, ni to szybciej. Inaczej. Może bardziej chaotycznie.  I wyprostować nam się zdarza i poprawić fryzurę.    I przepiękny makijaż zrobić, nie że dla siebie.  Nie że dla męża.     Zdarza się.   Że sukienka w szafie przypomni nam się niezupełnie przypadkiem.   I paznokcie pomalujemy na kolor mocno czerwony.  I perfum użyjemy tych niecodziennych. Bo po wielu latach w związku coraz rzadziej patrzymy na siebie wzrokiem pełnym emocji.  Rzadziej on zauważa jej nową fryzurę. A ona że on przestał lubić schabowe.   Rzadziej on krąży za nią wzrokiem. Tym takim …. jak kiedyś. I śledzi każdy jej ruch, gdy po coś wstaje z kanapy.     Codzienność. Życie. Zmywarka. Remont. I dywanik do prania.     Patrzymy na siebie mniej. Luźniej. Spokojniej.     A serce czasem zatęskni za tym niespokojem. Za wzrokiem przeszywającym na wylot.   Za drobnym, przypadkowym   zetknięciem się dłoni, na pół emocjonalnej sekundy.    Za tym uczuciem, którego nie sposób zapomnieć. Zdarza się.  Pewnie każdemu.  Bo nie wierzę, że nie.  Że przemknie nam przez głowę taka myśl,   że tę sukienkę wkładamy. Że makijaż najpiękniejszy z możliwych robimy.   Nie, nie dla siebie. Nie, nie dla męża. I że te pół sekundy… że...    …i że ockniemy się.    Z rękoma zanurzonymi w pianie przy zmywaniu naczyń…    No komu się nie zdarza?…         Zachichoczemy tylko trochę zdziwione. Umyjemy naczynia. Wytrzemy. Poukładamy. I zadzwonimy:   - kochanie kiedy wracasz? zjemy dziś w domu? czy może gdzieś wyjdziemy? Przypomniała mi się taka jedna moja sukienka….      Tak. Bo komu się nie zdarza, pomyśleć sobie czasem… przy zmywaniu naczyń. Miłego lipca wam życzę :) A sama na walizkach już czekam niecierpliwie na lądowanie na lotnisku Chopina :)   Nie wiem czy uda mi się coś napisać tu na blogu podczas pobytu w Polsce. Zapraszam was na mój fanpage, bo tam zapewne się pojawię ;) Dziękuję wam za komentarze i miłe słowa. Są dla mnie radością i napędzają moje pióro ♥      A na koniec jedna z moich ulubionych piosenek. Słucham jej często. Zawsze z wielkim uśmiechem. A do tego posta pasuje jak ulał :)             i.w.      Wyślij pocztą e-mail  Udostępnij w usłudze Twitter Udostępnij w usłudze Facebook 