o wózku europejskim...   18 lipca 2012        16 komentarzy Wyjechałam z Polski, z jedynego kraju, który znałam… Z mieszkania, które znałam od podszewki i od podszewki je remontowałam. Zostawiając rodzinę, przyjaciół, ulubione księgarnie, kluby i ławki w parku. Zostawiając zapachy, mentalność naszą taką - polską.  Zapakowałam życie w 4 walizki. Zostały zdjęcia, filmy rodzinne, książki o życiu, pamiątki z wakacji.   W 4 walizki nie da się wziąć wszystkiego.   Zostały ważne miejsca i ludzie. Ważne spacery i ważne sprawy rozgrywające się beze mnie już..    Leciałam tym samolotem, w radości tego, co czeka mnie tam, we łzach tego, co zostać musiało. Analizując po drodze, czy ważniejszy był album ze ślubu czy zdjęcia z młodzieńczych lat..   Czego nie wzięłam ważnego? Czego ważnego zabraknie w tych 4 walizkach bez dna? Przyjechałam.   Otworzyłam oczy o poranku innym niż mój. Zęby umyłam inna pastą, prysznicem woda leciała inaczej pachnąca. Inne kanapki z serem, inny pomidor i inna kawa.   A ludzie?? Ludzie to inni byli najbardziej. Otwarci na inne sprawy, inne marzenia w głowach, inne litości w sercu i słowa wypowiadane inaczej całkiem.  Przerażona byłam nowym. Zatęskniona na śmierć starym.   Dziecku inne mleko musiałam podać i z innego mięsa wypiekać schabowe. Zakupy robić z dzieckiem śpiącym w europejskim wózku... nie mieszczącym się w amerykańskich sklepów drzwiach.     Wybrałam zostać. Z wielu powodów. Cierpiałam. W pełni świadoma, że na własne życzenie. W pełni przekonana, że coś z tego wyniknie… kiedyś.  Zawieszona pomiędzy gdzieś. Bo ani tam to nie ja już, ani tutaj nie za bardzo jeszcze.   W przestrzeni międzykontynentalnej utknęłam… udając, że super przecież jest.   Aż zaczęło być. Któregoś dnia. Tak po prostu, któregoś dnia.    Bo szczęście pozornie tylko zależy od tego wszystkiego. Od tego, co zawsze w naszym zamyśle.   Od tego czego akurat nam brakuje. I że jak już to będziemy mieć… to na pewno szczęście się stanie.   Tylko pozornie.   Bo.  Samo się nigdy nie stanie.          biało - czerwone smolinosy :-) polskie bardzo takie     i.w.      Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie.        Wyślij pocztą e-mail  Udostępnij w usłudze Twitter Udostępnij w usłudze Facebook 