in somebody's shoes   13 sierpnia 2012        44 komentarzy Widziałam dzisiaj ludzkie nieszczęście..   Nieszczęście pod dachem niewielkiego domu.  I choć tym wszystkim ludziom, tam zastanym w nieszczęśliwym domu, z oczu tak dziwnie patrzyło, to serce moje pękało na części 100.   I potem cały dzień przemyśleń, że jak ja to mam dobrze w życiu, i czego ja jeszcze chcę? Bo jak oni by mieli połowę tego co ja, mówiliby, że w raju żyją.   Na ławce pod tym domem widziałam dziewczynę śliczną, szczupłą, ze starym modelem telefonu w ręku. Bardzo wytatuowaną. Niby się uśmiechała.. ale chyba w sercu modliła się, żebyśmy szybko sobie poszli, i żebyśmy nie zdecydowali się… nie powiedzieli TAK.   Bo my tam z mężem pojechaliśmy podjąć decyzję.. ale o tym za chwilę.   W środku tego nieszczęśliwego domu, paru chłopaków. Też wytatuowanych. Bardzo. W domu siedzieli, ale każdy w czapce z daszkiem zakrywającej wzrok. Młodzi byli Ci chłopcy.. może po naście lat. I Duży czarny pies. Tak wielki, że nie wiedziałam, że tak wielki może być pies! I czarny jak piekło. Pasował do tego nieszczęścia tam.   Nie było normalnej lodówki i pralki, nie było telewizora chyba.. ale mniejsza z tym.. bo tam nie było za wiele nawet ścian.. a jak już była jakaś, to przez dziury w niej można było drugi pokój zobaczyć.   Śmierdziało bardzo. Zgnilizną, stęchlizną, brudem. Szaf chyba nie było też, bo ubrania wszędzie plątały się pod nogami, pojedynczo, ale też w kupkach większych lub mniejszych. I sufity zapadające się. A w oknach zamiast firanek, jakieś szmaty wygięte w paragraf..  ciekawe czy wygięte w zależności od lokalizacji słońca w oknie?    I na górze mama. Mama tych dzieciaków. Niektórych z nich przynajmniej.. bo myślę, że połowa z nich to tylko jakieś "przybłędy". Ta mama, nie taka stara, może około 40-stki, może ciut więcej. Trudno powiedzieć bo bieda czasem i młodość i piękno wytrąca z nas. I ta mama wychylała się tak po ciuchu, nieznacznie. Obserwując nas…   Bo państwo tu przyszli wiadomo po co… W modnych ciuchach i okularach od projektanta.   Bałam się tam być. Bałam się czy ktoś się na mnie nie rzuci, żeby np. tego projektanta mnie pozbawić. Albo może i torebkę wyrwie całą. Też akurat od projektanta.   Ale chodziłam, oglądałam, niby nieprzejęta. Z udawanym luzem, który pewnie aż zionął oszustwem na pierwszy rzut oka mieszkańców strasznego domu.    Przyszłam do tych ludzi, odebrać im dom. Nie dosłownie. Bo przecież ja nic złego nie robię! Ja przyszłam zrobić inwestycję! Dbam o siebie i swoją rodzinę, muszę podejmować trudne decyzje. Nie pracuję w banku, nie jestem komornikiem, ni jak nie zabieram ludziom domów.   Ja inwestuję pieniądze. Kupuję dom, remontuję go.. sprzedaję itd… Nie myśląc zupełnie o historiach ludzkich.. ale po co znów miałabym myśleć? Tu zupełnie akurat wszystko gra. Chodzi o to, że nigdy nie oglądaliśmy domu z ludźmi w środku. Jednak trafił się pierwszy raz. A był dla mnie refleksją nie tylko. Wstrząsnął. Zalał wyrzutami.   Przyszła dama zabrać im dom.   Nie wiem zupełnie czy oni na to nieszczęście zasłużyli czy nie. Czy sami tego nieszczęścia się dorobili. Czy zrobił to za nich kryzys. Nie wiem czy ćpają, piją, kradną i mają za swoje. Czy stają na głowie każdego dnia, by jakoś powiązać koniec z końcem.  A czy to ma znaczenie? Przecież ktoś komuś odbiera DOM.     I ta kobieta. Uciekłam jak opowiadała agentce nieruchomości, jak to się tego domu wstydzi. Jak jest zażenowana i jak jej przykro, że tak musimy na to patrzeć. Że jak zmarł jej mąż, to dzieci tak wszystko sprzedały i zatraciły, a ona mało ma do powiedzenia. Podsłuchiwałam z pokoju obok, nie umiałam jej spojrzeć w twarz. Może źle dzieci wychowała? Może mąż zmarł na złość akurat w kryzysie. Może po śmierci męża zbyt długo się załamywała i dzieciom pole do popisu piękne stworzyła?  A może jest nieporadna życiowo… ? Albo i głupia..     Życie ludzkie. Jakie to skomplikowane.  Jak mało czasem widzi taka dama z wyższych sfer…  Przecież ona  zarabia uczciwie, nie oszukuje, nie naciąga.. i myśli, że taka przecież w porządku jest. Zapewnia dzieciom swoim i sobie.. i może na lepsze prezenty pozwoli sobie w tym roku na Święta. Och dzieci padną z zachwytu! I przecież ona nie może myśleć, że tamte inne dzieci… że jak te ich Święta wyglądają, i czy w ogóle mają jakiekolwiek?   Przecież to nie ona tym dzieciom zgotowała ten los. Ona swoim zapewnia i dba. To nie jej wina! To przecież takie życie. Każdy sobie tą przysłowiową rzepkę skrobie.     I takie mam pytanie w przestworza rzucone.. czy można swoim tylko życiem żyć? Czy można nie widzieć? A może trzeba? Czy ile to trzeba mieć by ile komuś dać? I czy takie dać to załatwia sprawę? Czy chwilowe dać oby nie przeszkadza bardziej niż pomaga?  Pytam dziś ja. W zasadzie to nie tylko dziś. Pytam siebie od lat. Może, ktoś mi na te pytania odpowie? Bo ja prawd odkrywam w życiu, może i wiele. Tej jednej odkryć nie umiem, może nie chcę, może nie jestem gotowa.     A ta śliczna dziewczyna, na tej nędznej ławce uśmiechała się, gładząc swój, na moje oko, zaokrąglony brzuch. i.w.    Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy.       Wyślij pocztą e-mail Udostępnij w usłudze Twitter Udostępnij w usłudze Facebook Posted in którędy droga do pomagania, pomagać czy nie pomagać, wczuć się w czyjąś sytuację, zrozumieć życie innego człowieka 