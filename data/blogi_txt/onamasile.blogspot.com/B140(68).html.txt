o szczęściu różnie...   5 listopada 2012        68 komentarzy Zawsze mówiła:   -kobieta musi być silna.. mężczyzna czasem musi się wyhulać .. pozwolić mu trzeba, można zapłakać czasem sobie w poduszkę, ale być silną trzeba..    Tak właśnie mówiła. Czy jej mężczyzna hulał i czy ona mu na to pozwalała.. nie wiem.   Czy była szczęśliwa, stęskniona, czy obojętna.. też wiedzieć nie umiem.    Rwała pokrzywę gołymi rękami.. nosiła ciężkie wory wypełnione ziemniakami, ciężkie bele siana, ciężkie kosze z warzywami, kanki z mlekiem takie ogromne..  Nigdy nie narzekała. -Narzekać to grzech - zwykła mówić - dach nad głową mam, jedzenie w piwnicy jest, nawet Adam lodówkę kupił! jak ja narzekać bym miała? na co?   A jak to mówiła to jej spękane dłonie i powykrzywiane palce wycierały spokojnie garnek, podkładały drewno do pieca, siekały ziemniaki… Niezaprzeczalnie rysowały w wyobraźni mojej obraz pracy ponad siły.    Była taka poza rzeczywistością. Nie wiem czy wierzyła w to, że trzeba być niespecjalnie szczęśliwą by uszczęśliwić tego, co wyszumieć się musi. Nie wiem nawet czy wyszumieć się ktoś w ogóle musiał. Wiem, że ona zwykła tak mówić. Może z definicji, może z życia.    Śpiewała pięknie. Cała wieś czasem podziwiała jej czysty, skoczny, radosny głos. Wyśpiewywała zawsze szczęście. Nie było tam oczekiwania na lepsze, tęsknoty za nieuchwytnym.. była radość szalona.   Z niczego taka.    - Jak się czujesz babciu?  - Dobrze, bardzo dobrze.  Nigdy nic innego nie słyszałam z jej ust na zadane tak pytanie. Zawsze czuła się bardzo dobrze. Nawet gdy 5-ty raz w tym tygodniu zabierała ją karetka.     Siwiuteńkie włosy, spokojna twarz, ten wielki, pełny uśmiech. Zawsze taki sam wielki. Zastanawiam się, czy ona śmiała się także we śnie.. bo za dnia, to bez tego uśmiechu jej nie pamiętam.    Nigdy nie znałam nikogo tak obłędnie silnego…albo może tak obłędnie zagłuszającego własne uczucia, własne poczucie szczęścia, poetykę własnego istnienia..    Czy ja bym tak chciała? Tak wszystko widzieć jako po prostu mi dane? Nie, nie chciałabym.   A jednak tak to w niej szanuję.   To topienie bezsilności i zadumy w tym wielkim uśmiechu. Przemilczanie złości i niesprawiedliwości, unosząc brwi tylko czasem.    Ja nawet nie wiem czy ona rzeczywiście taka była. Ale ja taką ją pamiętam właśnie i taka zostanie we mnie już na zawsze.   Jako kobieta niezwykła. Cudowna Babcia. Osoba łagodząca każdy krzywy grymas dnia.     Zaklinała rzeczywistość. Odczarowywała ją. A po zimnych kamieniach boso stąpała jakby po perskim dywanie szła.   Kto wie, a może ona bardziej szczęśliwa była niż mi się wydaje…        bo o szczęściu można różnie... i.w.    Jeżeli masz problem z wstawieniem komentarzu - odśwież stronę!  Jeżeli wstawiony komentarz wyświetlił Ci się kilka razy - nie przejmuj się!   Jeżeli nie widzisz swojego komentarza lub mojej odpowiedzi na niego - kliknij  "Load more" (czyli rozwiń listę) na dole pod komentarzami. W razie dalszych problemów odśwież stronę lub skontaktuj się ze mną - skarzynia@wp.pl Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy.         Wyślij pocztą e-mail Udostępnij w usłudze Twitter Udostępnij w usłudze Facebook Posted in babcia, o szczęściu różnie, silna kobieta, szczęście 