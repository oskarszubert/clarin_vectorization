tych kolorowych jarmarków... i tamtych złocistych bajgli   4 września 2012        82 komentarzy                 Zamyślenia czas i tęsknoty także nadchodzi. Ameryka miód i słodycz. Mój mały raj. Odnalezione szczęście moje. Mój koniec tęczy. Moja iluzja czasem też.. taka zniekształcona interpretacja rzeczywistości. By żyć było lżej.   Bo Ameryka płynąca radością i dostatkiem, płynie też czasem goryczą, złością, bezsilnością. Nie raz płynie i łzą.  Zastanawiałam się ostatnio czy ja tak słabo tęsknie za moim krajem, gdzie przeżyłam prawie 30 lat życia, czy ja tak dobrze wyćwiczyłam udawanie.   Czy tak bardzo wiem, że inaczej nie mogę i układam skrzętnie scenariusze emocji, czy tak bardzo już przyzwyczaiłam się, że Ameryka stała się w końcu domem właściwym.    A Polska? A Polska..stała się krajem pochodzenia.   Jak to w ogóle brzmi?? Polska: kraj pochodzenia.  Przecież to tam poszłam do pierwszej klasy i zakochałam się w Arkadiuszu N. To tam poznałam moją przyjaciółkę w wieku 4 lat i to z nią przeżyłam moje pierwsze zabawy w szkołę, w zbijaka, w podchody.. To z nią omawiałam pierwsze biustonosze, buty na kaczuszce i miłosne uniesienia. I to z nią w tej Polsce naszej założyłam sklep w piwnicy naszego bloku i sprzedawałam słodkie żelki. Julita, czy ty pamiętasz, że one miały kształt pająków i ośmiornicy? A potem uciekałyśmy gdzie pieprz rośnie jak sąsiadka odkryła nasz biznes i postraszyła policją ;-)   To tam, w Polsce, odkrywałam pierwsze wyjazdy nad morze, na koncerty punkowe (tak tak punkowe ;-) ) i to tam nosiłam moje czarne glany a potem zielone Martensy. Tam poznałam mojego męża, urodziłam moje pierwsze dziecko. Tam żyje moja mama, mój ojczym, moje ciocie i wujkowie. To tam.    A tu jestem obywatelką innego kraju. A co jak wojna… ? a z kim ja wtedy będę, a przeciwko komu? A na lotnisku to mam mówić że Amerykanka czy Polka? A gdzie ja bardziej lubię uliczki? a las?   Pytania, których większość szczęśliwych Polaków nie zadaje sobie tu na co dzień.    Bo i po co? Po co mącić spokój, bezpieczne szkoły, bezpiecznie jeżdżące autobusy przewożące dzieci, opiekę zdrowotną na medal, i te śliczne domki na ślicznych osiedlach, i sklepy z milionem par jeansów.  Czasem to nawet zapominam, że mój angielski nie jest perfekcyjny, a nie jeden to powie nawet, że pozostawia wiele do życzenia. I zapominam, że tłumacząc coś tym moim angielskim, to na inteligentną to ja pewnie nie wyglądam.. a może chciałabym wyglądać czasem.   I chciałabym pokazać co myślę, czuję, jaka jestem… a czasem tak trudno nie swoimi słowami opowiedzieć emocje.     A jak mi brakuje szeptu za plecami… tego szeptu po polsku .. a nawet i szeptu obgadujących mnie ludzi..  - O jakie szpilki wywaliła, że to się w takich nie przewróci.. wariatka? czy zdrowie jej nie miłe? ooo matko Kryśka patrz, ona jeszcze w ciąży!  Tak brakuje..   I mojego ściszonego głosu gdy z mężem dyskutuję o codziennych i niecodziennych sprawach.. bo ściany mają uszy a sąsiedzi zdolności oratorskie.      Gofrów z bitą śmietaną tych jedynych polskich brakuje mi. Nie ma tu takich nigdzie!  I tych zapiekanek z rozpadającej się budki. Tych z samym serem tylko i keczupem za złotówkę.   A porzeczek i agrestu jak bardzo!! A papierówki.. to nawet już chyba smaku nie pamiętam.  I dzieci krzyczących z daleka "dzień dobry Pani"    Tylko na co dzień ja o tym nie myślę. Na co dzień nie tęsknię. Na co dzień nie zastanawiam się, nie rozpamiętuję, nie przekraczam granic postawionych samej sobie. Tak. Myślę, że gdzieś te granice stawiam sobie. Podświadomie.  Bo gdy wracam TAM….do Polski…to wszystko mi się podoba. I narzekająca pani Bożenka spod czwórki, i pies szczekający niemiłosiernie, że spać nie można. I kolejki w małych sklepikach, w których muszę postać chwilę i czasem wysłuchać co jedna sąsiadka myśli o drugiej. I ci ludzie prowadzący swoje małe spory o "płot", i małe mieszkanka znajomych, z małymi piekarnikami i dużymi pokojami.  Podoba mi się wszystko niepodważalnie.   A potem wracam do swojego salonu, macham sąsiadowi rzucając radosne - How are you. Obserwuję Animal Control, które podjeżdża do sąsiada, albo i do nas, bo pies szczeknął 8 razy za dużo…otwieram lodówkę wielką, z podwójnymi drzwiami i wyciągam polską szynkę i masło polskie i chleb polski z piekarni z Nowego Jorku.. swoją drogą to ile godzin musi ten chleb jechać tutaj? a dojeżdża całkiem świeży. Za chwilę córka wpada.. szybko mówi zdejmując jeden but a drugi jakby w tym samym czasie rzucając prosto przed siebie.. mówi, a ja przez chwilę łapię każde jej amerykańskie słowo i tłumaczę w swojej polskiej głowie.   -chwilę, dziecko co ty do mnie mówisz?… ile razy mam ci kochanie powtarzać, że w tym domu mówimy po polsku! powiedz proszę po polsku…   - no więc byłam .. no w tej.. nooooo.. jak to się mówi.. no tam gdzie książki są na półkach..   - w bibliotece  - ooo tak, w bibliotece.. no i wyobraź sobie, że Max przyszedł i powiedział, że nasz Pan od…od.. mamo a jak po polsku powiedzieć : science?   - córeczko, science to są nauki ścisłe, chemia, fizyka, biologia, czy geografia.. nie wiem..  może też…  - mamo i jak ty sobie wyobrażasz, że ja powiem - pan od nauk ścisłych, biologi, fizyki i czego tam jeszcze?  - no tak córeczko.. rozumiem.. ale musisz..  - mamo idę do Melody bo woła mnie across the street.. Czy ja chcę bardziej dowiedzieć się co Max powiedział o Panu od nauk ścisłych.. czy ja bardziej chcę by moje dziecko mówiło po polsku? Zastanawiam się przez chwilę.. a potem to już lawina myśli słodko - gorzkich..    Bardzo zależy mi na polskości naszego domu, na tradycji, na przekazywaniu tajników wypiekania faworków moim córkom, na tradycji świąt polskich, na śmingusie dyngusie, na prima aprilis.. Ale tak samo bardzo zależy mi by moje dzieci były wolne, szczęśliwe. Byśmy my rodzice, wraz z dziećmi tworzyli naszą rzeczywistość. NASZĄ. Ani polską ani amerykańską.   Bo zawsze już chyba będziemy gdzieś po środku. Ja z zadumą, tęsknotą - taką nienazwaną, bo jakby nie na miejscu, z zamyśleniem i pamięcią doskonałą o Polsce. Będę siedzieć w swoim livingroomie przeglądając albumy i tłumacząc dzieciom co to jest trzepak.  I wysłuchiwać będę też:   - to oni maszyn do czyszczenia dywanów nie mieli?  - nawet gdyby mieli, to maszyna nie wchłonie piachu, który był pod dywanem bo z piaskownicy się naniosło..  - a piaskownica to wiem co to jest mamo :-) a tata Jenny ma maszynę, która i piach wchłania   - tak córeczko ale to nie to samo.. na maszynie nie powisisz głową w dół..  - mamo, a co ma czyszczenie dywanu do wiszenia głową w dół?  - dużo ma córeczko, nie wiesz nawet jak bardzo.     Mówić będę zawsze. Przekazywać, przedstawiać, zachęcać, tłumaczyć…a potem ściskać w sercu nadzieję, że coś z tego w ich główkach zostanie. Że moje wnuki może powiedzą do mnie kiedyś: cześć babciu .. bo jak to brzmi: hey Granny..no nie nie nie! .. nie brzmi wcale!  A może kiedyś sama zapragnie jedna czy druga by coś jej opowiedzieć.. a może ja panikuję?   Może nasz świat, stworzony wspólnie, z tymi pytaniami "mama, where is my shoe?" i odpowiedziami: "tam w szafie na górnej półce" jest światem doskonałym, o którym kiedyś moje córki będą tak samo opowiadać z zadumą i nostalgią?.. bo pewnie w ich domach będzie tylko język angielski.. nie będzie tego cudownego miksu, z którego śmiejemy się czasem do rozpuku. - tatoooo, bo dlaczego można powiedzieć, ze bajka leci, a jak ja powiedziałam, że frunie to wszyscy się śmieli, a mama najbardziej i aż red była na buzi ;-)     Nasz dom. Our home. Czy to ma znaczenie? Znaczenie ma tylko to, że jesteśmy razem. Z tęsknotami, melancholią, może i smutkiem czasem.. ale razem.   I tworzymy swój piękny kawałek życia. Z bigosem w Święta i dynią w ręku na Halloween.         Moje rodzinne, polskie miasteczko I miasto, w którym osiedliłam się potem...       Wybaczcie mi jakość zdjęć.. jeszcze wtedy nie zabawiałam się w fotografa ;-) A to moja Ameryka                 Ameryka dała mi bardzo wiele. Za tydzień upływa 9 lat jak jesteśmy tutaj. W Polsce żyłam 27. Oba kraje są moje :-)   I obym nigdy nie musiała odpowiadać sobie na pytanie: a co jak wojna?…           Czy ktoś to w ogóle doczytał do końca? ;-)    i.w.     Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy. Wyślij pocztą e-mail  Udostępnij w usłudze Twitter Udostępnij w usłudze Facebook         Posted in Ameryka, miks językowy, nasz dom, Polska, tesknota za krajem, tradycja 