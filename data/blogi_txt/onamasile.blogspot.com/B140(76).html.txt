po burzy zawsze przychodzi słońce   30 maja 2013        95 komentarzy                        Piękny ptaszek drepcze sobie po trawniku pod moim domem. Zamieszkał w naszym karmniku.   I wiewiórkę mamy na drzewie. I róże właśnie rozkwitły. Wygodne fotele tuż przy basenie….   Huśtawki, piaskownica, domek drewniany do zabawy, kominek i….zdrowie, miłość, przyjaźń.. Niesamowicie dużo. Życie jak z bajki.     Ciężkie dni przychodzą chyba zawsze niespodziewanie.   Przychodzą i nie wiadomo co z tym fantem zrobić.   A siły albo są albo ich brak na stawianie czoła codzienności.   Wtedy i pokrywki przeciwko nam w szafkach i talerze na półkach. I dzieci przeciwko nam i mąż.   I pies co się plącze pod nogami.   I ten ptak z karmnika to tylko wkurza. I jak tu sobie poradzić ze wszystkim? Jak każdy grymas dnia w naszych oczach urasta do rangi katastrofy.   Bo urasta. Bo jak się jedno wali, to i drugie i trzecie i dziesiąte jakoś tak czarodziejsko traci na wartości.  I jak tu pamiętać, że inni mają gorzej…   I że świat się nie kończy, nie przestaje być.  I że dzieci zdrowe, chleb w chlebaku i mąż co tuli.  Że to tylko problemy, jak u każdego.   Ciężko o tym pamiętać, bo się w tej własnej "biedzie" zapadamy, zakleszczamy, i odpieramy każdy argument.   No i nasze problemy zawsze są "naj". Zauważyliście to?  My zawsze mamy najgorzej, najtrudniej, najniesprawiedliwiej.   Ja dodatkowo nie dopuszczam do siebie żadnych dobrych słów, rad.. sama wiem najlepiej i sama muszę sobie z tym poradzić.   Potrzebuję tego stanu samej ze sobą. Stanu spokoju, przemyśleń, rozpisania sobie na karteczkach tego i owego.   Takiego cienia. Odpoczynku od słońca.  Potrzebuję polać łzy, pokrzyczeć, pomachać widelcami. I burknąć do męża w odpowiedzi na zwykłe pytanie. Przewałkować każdy aspekt sprawy. I potem jeszcze raz i jeszcze.   I mówić o tym potrzebuję zawsze. W sumie to nie wiem po co, skoro i tak argument każdy odbijam od siebie jak bumerang.   Taki mam styl walki z problemami. Taki mam styl wychodzenia na przeciw trudom.     Ale gdy już odetchnę, ukoję, przeczekam, rozłożę na części pierwsze… dostaję koloru. Dostaję skrzydeł.  Wyprostowuję się, poprawiam spódnicę i stawiam czoło dniu jutrzejszemu. Jak gdyby nigdy nic. I jest mi łatwiej. Dużo łatwiej niż miałabym zamiatać problemy pod dywan i chować po kątach. Niż miałabym udawać że nic się nie stało. Niż miałabym milczeć. Niż miałabym walić głową w ścianę jak nikt nie widzi.  Jestem niezwykle emocjonalna i ekspresywna. I wiem, że ryzykowałabym zdrowie udając wieczną radość i optymizm nigdy nie odpuszczający.   Więc nie udaję. Większość dni w roku kipię pozytywną energią i to pokazuję. Ale jak kipię rozżaleniem to też to pokazuję. I w życiu i na blogu. Chyba w innym przypadku fałszem by ten blog brzmiał…    Więc dziś taki dziwny post. I ja zamierzam go opublikować. Choć 10 razy mówiłam że nie, że po co? ;)  Otóż chyba po to właśnie by zachować szczerość. By przyznać się, że i mi czasem źle.   I że ta moja droga, i ta w życiu i ta na blogu, taka właśnie jest. Prowadząca wprost przed siebie, w stronę szczęścia, z krótkim przystankiem na pobycie w cieniu dnia trudniejszego.   W sumie zwyczajnie. Takie yin i yang :)        Dla przekory, nasze ostatnie kolorowe zdjęcia :) Dzień był deszczowy ale zdjęcia wyszły piękne, prawda? :)   To był jeden z tych dni rozpierających radością od wewnątrz. I ja wiem, że za chwilę taki dzień przywitam.  Że po burzy zawsze nadchodzi słońce.   I ta świadomość pozwala mi w spokoju, póki co, odpoczywać. I jeszcze coś na koniec. Większość z was pewnie słyszała o Julii Rozumek. Autorce bloga szafa tosi.   W blogu Julii jestem zakochana po uszy. Od pierwszego przeczytanego słowa uwielbiam tam dosłownie wszystko. Kto jeszcze nie zna polecam z całego serca!   Julia ostatnio stworzyła cudowną kolekcję. Ja jestem zachwycona do granic. Ceny nie są niskie bo cała kolekcja jest stworzona w Polsce, z najlepszych materiałów i drewna wysokiej jakości. Oryginalne, i niesamowicie estetyczne wyroby czekają na was w sklepie. Na moim blogu pojawił się również baner odnoszący bezpośrednio do tego sklepu.   Zajrzyjcie bo naprawdę warto! Choćby tylko po to, by oko nacieszyć delikatnymi, romantycznymi piórkami i dmuchawcami :)     i.w.     Bardzo dziękuję za wasz udział w dyskusji i pisanie takich szczerych komentarzy. Niezmiernie je lubię i lubię wiedzieć co myślicie na dany temat. Dziękuję :)         Wyślij pocztą e-mail  Udostępnij w usłudze Twitter Udostępnij w usłudze Facebook 