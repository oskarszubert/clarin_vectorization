The World doesn't work that way   29 grudnia 2013        82 komentarzy               To będzie bardzo długi post ….    Ile razy słyszeliście o tym, że szczęścia należy poszukać w sobie najpierw a potem można go odkrywać gdzie indziej? Ile razy słyszeliście, że wszystko zależy od nas samych?  Że nasze życie jest dokładnie takie, jak na nie pracujemy.  Że najpierw trzeba poradzić sobie z samym sobą, by poradzić sobie z życiem. Ile razy? Na którym blogu? w jakiej książce? Od której przyjaciółki? Ile razy na tym blogu? Na tym blogu… no na tym blogu to z pewnością wiele razy. Bo ja w to wierzę tak mocno, że aż mnie ściska w dołku jak ktoś próbuje mi udowodnić, że jest inaczej. I wierzę, że to właśnie JA a nikt inny i nic innego nie jest w stanie zbudować mojego szczęścia i życia z jakim będzie mi dobrze. Oczywiście nie że idealnie, ale wystarczająco dobrze.  I dziś po długich odwodzeniach samej siebie od tego tematu, pytania samej siebie - a po co? a nie ma sensu.. a komu to się przyda? - postanowiłam jednak o tym napisać. Nie wiem czy coś mi z tego wyjdzie ale spróbuję opowiedzieć wam, jak mój świat działa i na czym polega.    Szczęście. Za którym biegniemy. Które gonimy. Obijamy się o połamane ławki i potykamy na wyszczerbionych chodnikach w podążaniu za nim. Porzucamy. Zdobywamy. Zazdrościmy tak mocno, że aż chce się nam szybciej biec.  Szczęście, którego w dodatku nie można złapać i schować w torebce na gorsze chwile. Złapać i powiedzieć: ufff, mam! Biegniemy po omacku. Niby do celu, ale tak naprawdę wyrazistość tego celu jest mętna. Bo albo mamy wyczucie i nam się uda albo niestety pomyliliśmy się, a że mamy już 60 lat to … to co ja będę na stare lata zawracał… Bo można całe życie biec i nie dobiec. Całe życie się szarpać i nie wyszarpać niczego co nas zadowoli.   Wiecie,że ja kiedyś uważałam że wyszorowany dom da mi spełnienie? Że dzieci, które stoją jak trusie u boku rodziców są niesamowicie dobrze wychowane i " takie grzeczne" i że jak się to robi?? Uważałam, że nikt nie musi wiedzieć, że jestem głupia, więc będę udawać mądrą. I z tej mojej mądrości wychodziła czasem bardzo śmieszna przemądrzałość. No niestety. Całe życie chciałam komuś coś udowodnić. Nigdy sobie. Zawsze komuś.  Biegłam DLA Taty, Mamy, Sąsiadów…. i jakoś mało dla siebie.   Kiedyś nie zadawałam sobie pytań. Szłam wiedziona trendami albo oczekiwaniami innych. Albo ot tak, bez celu.  Nie pytałam, czy ja chcę mieć lśniący dom, czy tylko chcę żeby lśnił jak wpadnie przyjaciółka czy mama.  Nie pytałam czy chcę pracować zawodowo dla siebie, czy społeczeństwa, które moją wartość szacuje na tej podstawie.  Nie pytałam czy chcę by moje dzieci miały dobre oceny i wygrywały konkursy bo wtedy może będę lepszą matką w oczach mojego otoczenia, czy może chcę mieć dzieci szczęśliwe, i wystarczająco dobre w swoich zdolnościach i swoich słabościach.   W momencie gdy zaczęłam pytać, zaczęłam rozumieć więcej. Zaczęłam z innej strony przyglądać się życiu. Wiele rzeczy stało się zadziwiająco jasne.    Ja jako nastolatka, młoda (niegdyś ;) ) kobieta, uważałam że świat jest przede mną. Że życie jest przede mną. Że stoję właśnie na progu i wychylam głowę i mogę iść gdzie chcę i gonić za czym chcę. Oto otwierają się wrota i kula ziemska staje przede mną otworem. Pomyślcie jaka to jest perspektywa szalona dla młodego człowieka. Poczucie, że oto ogromny świat a ja idę go podbić. Szkoda tylko, że nie przyszło mi do głowy że nie tam powinnam zacząć. Że świat nie zaczyna się na tym progu, ale we mnie samej, i to tam najpierw powinnam dokonać podboju.  Bo jak w środku siebie wszystkiego nie poukładam, to ciężko mi będzie poukładać cokolwiek innego.    W sobie mamy początek i koniec świata - jakie to banalne. Jakie to oklepane. Srutu tutu takie rzucane tu i ówdzie.  Połowa z was tak myśli. I ja nie mówię, że to myślenie jest złe czy dobre. Jest takie, jakie chcemy żeby było. Skoro myślimy, że nie mamy wpływu na życie, i to los nami rządzi, to nie podniesiemy się z fotela do działania, bo nie ma sensu, jak i tak los zrobi co zechce. Ale jak postanowimy zawalczyć, to czy nasze szanse będą siedemdziesięcioprocentowe, czy dwuprocentowe to będą większe niż gdybyśmy mieli pozostać w fotelu. Będą większe niż zero.  Dwa różne podejścia i dwie różne drogi życiowe. I do każdej taki sam dostęp.  I zadając sobie pytanie, co wybieram, natychmiast znałam odpowiedź. Bo ta odpowiedź zawsze we mnie była. Tylko skąd miałam wiedzieć, skoro nie pytałam…   Od tamtej pory pytam. Ciągle ze sobą rozmawiam. Mniej poszukuję w szerokim świecie, w oczach sąsiadów, a więcej we własnym wnętrzu. I te odpowiedzi mnie zaskakują niejednokrotnie. I to ogromnie zaskakują. A przecież one płyną ze mnie samej! Zadziwiające to było odkrycie i bardzo motywujące.    Każdy zada sobie inne pytania. I każdy inaczej na nie odpowie. Bo nie ma jednej dobrej odpowiedzi i jednej dobrej drogi. Każdy będzie szczęśliwy z czym innym. Ważne by był zgodny ze sobą. I tu zaczyna się tak zwane szczęście.   Bo dla mnie szczęście to nie jest stan. To jest poczucie. Poczucie, że wszystko jest na swoim miejscu. Że wkoło panuje jakiś przejmujący spokój. Że mogę szarpać się z wredną szefową, ale nie szarpię się ze samą sobą. Że spadają na mnie nieszczęścia, te na które wpływu nie mam, ale obok stoję ciągle ta sama ja. I ta sama ja podejmę wysiłek o byt, w oparciu o swoje przypuszczenia i wnioski.  I okazało się, że dokładnie o to mi w życiu chodziło. By mieć ten wewnętrzny spokój. Bezpiecznie śmiać się i bezpiecznie  płakać. I nie musieć już ze sobą walczyć.  I to jest dla mnie szczęście.  A przynajmniej dobry jego początek. Kiedyś myślałam na przykład, że pieniądze, które dostawałam bez okazji od bliskiej osoby, dają mi spełnienie, radość, dają mi szczęście. A tak naprawdę po przeanalizowaniu, zrozumiałam, że dają mi przede wszystkim ból głowy. Brak poczucia własnej wartości. Brak szacunku do siebie samej. Ogromnie ciężko było nie brać. Ogromnie trudno zrezygnować z tej  radości. Bo przecież to była radość i to jaka! ale czułam że nie do końca, bo za każdym razem okupiona wyrzutami sumienia.  Strasznie ciężko było powiedzieć STOP. NIE CHCĘ. Ale wiedziałam, że wewnątrz czuję, że tak właśnie powinno być.  I dziś jestem wolna. Nie mam tego co miałam kiedyś, ale mam coś cenniejszego. Szacunek do samej siebie. A on wart jest każdego centa. Jestem dużo szczęśliwsza mając mniej materialnych dóbr a dużo więcej tych duchowych.  Ale podkreślam, że to jest moja droga. Bo przecież są ludzie, którzy nie mają takich dylematów. Tacy, którym wydają się śmieszne te moje rozterki. Każdy czuje co jest dla niego dobre, co go rozwija, a co go od środka wyniszcza. Ja czułam to wyniszczenie i postanowiłam uchwycić się leżącego sznurka i za nim iść iść… i dojść tu gdzie jestem teraz.    Tak samo, przez bardzo długi czas motałam się w wyborach biznesowych. I to chciałam, i tamto… a może to. Zawsze na pierwszym miejscu były pieniądze. Muszę mieć biznes i na nim zarabiać. To jasne, bo kto nie chce zarabiać otwierając firmę?? Co więcej, każdy zarabiać musi bo dzisiejszy świat jest oparty na konsumpcji. Zdobywaniu i wydawaniu pieniądza.  I szukałam, analizowałam, wyliczałam, rwałam notatki….  Ale nigdy nie zastanowiłam się tak głęboko, co chciałabym robić. Tak odkładając sprawę pieniędzy na drugi (a nawet setny) plan, tak czysto teoretycznie. Więc zapytałam siebie samą i natychmiast znalazłam odpowiedź. W jednej minucie. Zawsze chciałam pisać. Od dziecka. Od kiedy pamiętam. Od zawsze! Ale przecież to nie daje pieniędzy… zajmie mi czas a i tak zero zysków. I porzucałam te myśli rozczarowana, że nie można połączyć jednego z drugim.  Aż pewnego letniego dnia wpadłam na pomysł, żeby pisać nie dla zarobku ale dla siebie. W wolnym czasie, wolnej chwili, z poczucia ogromnie mocno we mnie osadzonej pasji.  I nagle olśnienie: Boże, dlaczego wcześniej na to nie wpadłam???? Przecież kocham pisać! Potem dylematy, czy bardziej dla siebie, czy dla ludzi itd.. każda odpowiedź przybliżała mnie do tego bloga, który teraz czytacie. I który od początku będąc ogromną pasją, rozwijał mnie jako człowieka, jako słuchacza, jaka pismaka (haha ale słowo) i jako kobietę. Rozwinął mnie również jako bizneswooman (kolejne słowo z przymrużeniem oka ;) ) bo robiąc to co kocham wpadłam przy okazji na to, jak wykorzystać to do celów biznesowych.  Znacie przypadki, gdy kobieta mocno stara się o dziecko i nie może zajść w ciążę, ale jak przestanie się starać raptem w ciążę zachodzi? Takie przypadki, choć pojedyncze, są. Tak samo ja. Przestałam oglądać się na zarobek, zaczęłam robić, to co tak kocham…. i jakoś wszystko potoczyło się jak kula śnieżna zbierając po drodze coraz to większe pokłady siły.  I to wszystko takie niespodziewane. Takie niezaplanowane. Tyle nowych, nieznanych horyzontów odkrytych. A ja przecież tylko zaczęłam robić to, co kocham….     Piękne jest to, że możemy. Że mamy w sobie kopalnię wiedzy. Że mamy w sobie wszystko. Każdy najmniejszy element, potrzebny do zbudowania naszej własnej drogi do szczęścia.  Tylko trzeba zacząć od szczerej rozmowy z samym sobą. I nie wstydzić się tego, czego się o sobie dowiemy.    Ja długo nie chciałam przyznać się do tego na przykład, że lubię luksus. Że oprócz tego, że kocham wiejskie chaty i czosnek wiszący w kuchni nad głową, lubię też luksusowe wnętrza. I wakacje spędzone w dobrym hotelu. Bo to wstyd był dla mnie, że może w oczach innych jestem rozpustną Divą. No ale przecież trochę jestem! To co ja mam sobie zaprzeczać? Uwielbiam zwiedzać stare miejsca. Odkopywać stare skarby. Używać po kimś kredensu z historią. Ale też marzę by zobaczyć Hollywood. Nie muzeum historyczne w Los Angeles, a Hollywood! Bo może uda mi się zobaczyć jakąś zbłąkaną gwiazdę kina! I czego ja mam się wstydzić? Taka jestem. Mam najnowszy model telefonu, w którym mogę pisać po ekranie i odbierać rozmowy w zegarku ;) ale mam też stare filiżanki po babci, których dotykam z ukłuciem w sercu. To ja. I jak będę nieszczera, to będzie mi z tym źle. Więc staram się….      Moje życie prawdziwe. Na które pracuję każdego dnia. I z którego czerpię każdego dnia. I po które idąc i zaglądając w zakamarki, jestem świadoma, że może się nie powieść.   I na nic nie mając gwarancji. Nie wiedząc czy się uda. Idę dalej.  Bo pytając siebie, czy chcę podejmować kolejną próbę? Czy chcę dowiedzieć się co z tej próby wyniknie?  Odpowiadam - tak.  Bo czuję, że wyniknie zdecydowanie więcej, niż z siedzenia na kanapie…   I taka to historia.  I taki to skarb. Który każdy z nas nosi w sobie. The world doesn't work that way - czyli - świat nie działa w ten sposób.  To słyszałam setki razy.       Udowodniłam jednak sobie samej, że świat działa dokładnie tak, jak zawsze chciałam.   Bo ja jestem jego uczestnikiem i każdy mój krok ma znaczenie. I moje spojrzenie ma znaczenie.   I moje pojmowanie. I moja na niego wrażliwość. I moje…..   …. no właśnie.       iwona wiśniewska    Gdyby ktoś się zastanawiał to moje dziecko na śniegu z gołymi nogami i w piżamie to tak "niechcący mamusiu, bo pieska goniłam" :) ale było bardzo bardzo ciepło :)  Przepyszne karmelki na którymś ze zdjęć są z Domu Where Life Happens chyba nawet podany jest tam na nie przepis :) Warto sobie zapisać, bo są naprawdę dobre! Ja nie muszę zapisywać bo co roku na święta dostaję w prezencie :)    Ależ ten post dłuuuugi i zagmatwany ;) ale i tak publikuję bo jednak trochę szkoda byłoby nie! Wyślij pocztą e-mail  Udostępnij w usłudze Twitter Udostępnij w usłudze Facebook 