mlecz w listopadzie   11 listopada 2013        77 komentarzy Jesień, która pachnie wciąż latem. Nawet zakwitł mlecz. Wieczory jednak chłodne, pachnące drewnem palonym w kominku. I wygłupy i radości.                        I śmieszne kanapki urodzinowe.                     I Halloween.            I liść który gdzieś spadł.            I ząb, który wypaść nie chciał przez długi czas.           Moje życie trwa. Przychodzą niespodzianki i refleksje.   Każdy tydzień bogaty w przemyślenia. Bo jesienią myślę zdecydowanie więcej.     Czas, który gonię. Dentysta, z którym się użeram. Samochód, w którym "koło bije".   Dzień za dniem. Wtorek miesza się z piątkiem. Szpital, prawnik, badanie krwi, obiad, śniadanie, lancz do szkoły, lekcje polskie, lekcje amerykańskie, poczytać, popisać razem.   List do Mikołaja.  - Mamo, a czy ja mogę mieć jeszcze jedną siostrę? Miałaby na imię Briana. Miałaby białe włoski jak Ada i by się cały czas bawiła ze mną. I mnie by lubiła bardziej niż Zosię. Mogę mamo? Mogę?   Zimny pot oblał mi plecy, no jeszcze tego mi brakowało…ale z drugiej strony......… NIE NIE NIE, a kysz.    - To nie takie proste Clareczko.   - hmmm szkoda, to może kupisz mi najnowszy zamek Barbie? ;) Uwielbiam moje dni pełne zamieszania. Moje dzieci zmieniające zdanie co kilka minut. Moje wieczory, kiedy już ułożę, utulę i zabronię schodzić na dół.    I serce mi czasem pęka, że one już takie duże.  Że ten czas nieubłagalny taki.  Że dosłownie za chwilę pójdą w świat. Że rozmowy toczyć się będą przy kawie a nie soku malinowym. I będą mieć pomalowane paznokcie, i nosić modne torebki.     I jak patrzę teraz na te usta wciśnięte o oczko siatki na zdjęciu, i te szczerbate uśmiechy, te szynki zdejmowane z kanapek i ukrywane pod talerzem.   To po raz kolejny zdaję sobie sprawę, jak wielkie szczęście w życiu mam. I jak mocno kocham w sobie bycie mamą. Jak mimo zmęczenia, wyciągając tę szynkę spod talerza uśmiecham się z całych sił. Bo moje dziecko uczy się życia. A ja jej to życie pokazuję. I czy to nie jest powód do radości?  Moja reakcja na szynkę nabiera znaczenia.     W zabieganiu ostatnich dni. W szale ostatnich wydarzeń. Znalazłam dziś chwilę by porozmawiać z moimi córkami o życiu.   Które nie zawsze jest proste, ale w ostatecznym rozrachunku, cudem przecież jest.   I mam nadzieję, że moje dzieci będą zawsze o tym pamiętać.     Bo przecież czasem bywa, że mlecz zakwitnie w listopadzie.       i.w. Wyślij pocztą e-mail  Udostępnij w usłudze Twitter Udostępnij w usłudze Facebook 