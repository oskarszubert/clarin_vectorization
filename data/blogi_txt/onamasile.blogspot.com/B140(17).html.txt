czasem niewiara czyni cuda   21 października 2013        135 komentarzy                     Nigdy we mnie zbytnio nie wierzono. Nie należałam do tych, w których oczach kariera miała odbicie już w latach dziecięcych.   Nigdy nie miałam czerwonego paska na świadectwie. I zapatrywań na świetlaną przyszłość.   Za to niejednokrotnie słyszałam: "ja współczuję Twoim rodzicom", "ja nie wiem co z Ciebie kiedyś będzie".  Słyszałam też, że jestem głupia. Nijaka. Brzydka. I że niczego w życiu nie osiągnę. A na sukces to nie mam najmniejszych szans.     Jak dobrze, że ja nigdy nie uwierzyłam…     Wypłakiwałam łzy. Wykrzykiwałam epitety. Składałam złamaną duszę kawałek po kawałku.   Ale ani przez chwilę nie uwierzyłam. To było takie samozaparcie. Na złość.   Brak wiary, z którego uczyniłam nadzieję na przyszłość.   I przyszłość powstała.   Ułożyła się w prostą, jasną, zrozumiałą drogę.   Mimo, że była mi nieprzewidziana.   Że zdolności poruszania się w świecie miałam nie mieć nigdy. Znaczenia miałam nie mieć. I szczęścia.       Bo ze słowami innych, to jest tak, że te najmocniejsze i te najlżejsze nie stają się prawdą bez naszej zgody.  Poczucie niższości wobec drugiego człowieka nie może mieć miejsca bez naszej zgody.   Jeżeli uwierzymy drugiemu człowiekowi bardziej niż sobie, zabłądzimy. Wkroczymy na drogę nieprawdziwą. Nie naszą.   Własne "ja" zagubimy w czyichś wyobrażeniach.    Bardzo prosto jest uwierzyć. Powiedzieć "no tak, przecież". Szczególnie nam Polakom, którzy są wychowani w skromności i niewywyższaniu się. W wątpliwej wierze w siebie. W obdarzaniu zbytnią uwagą tego, co powiedzą inni.   Ale warto zapamiętać sobie,   że my, nasza dusza,   serce   i intuicja   wiedzą lepiej niż pani Bożenka, z kiosku, szkoły czy komentarza. My wiemy więcej o sobie niż nasi partnerzy, rodzicie, dzieci, sąsiedzi.   I tylko my jesteśmy w stanie dać wiarę lub jej nie dać, tym którzy nas "znają lepiej".  A że i tak gadać czy myśleć sobie będą?… i co z tego.   Tak to już jest, że zawsze ktoś musi wiedzieć lepiej. Że zawsze ktoś musi wiedzieć dalej. Niż Ty.   I niech sobie wie. Z samych słów nie rodzi się prawda. Prawda rodzi się z wiary. A ja tej wiary odmawiam.   I codziennie po porannej kawie, kanapce i ciastku, umacniam siebie. Przytakuję sobie. Najmocniej, najbardziej, najsilniej ufam sobie.       Jak dobrze, że już jako dziecko miałam takie przeczucie.  Bo gdybym ja wtedy uwierzyła….  mogłabym na przykład pomylić szczęście, sukces ..…. z nie wiadomo czym.           Poniżej moja Philadelphia :) Mąż prowadził a ja fotografowałam. I żeby wszystko było jasne. Ja też mam wątpliwości i brak wiary w siebie towarzyszy mi czasem. Ja też obwiniam siebie często i zastanawiam się nad tym co o mnie mówią inni. Ale mocno nad tym pracuję i ciągle sobie powtarzam: liczy się to, co Ty o tym myślisz. I to mi bardzo pomaga :)   Ta wiara w przeczucie i intuicję własną. I brak wiary w to, że ktoś może wiedzieć lepiej, co jest dla mnie dobre a co nie.     sprostowanie- zdjęcie na których jestem ja oczywiście robił mój mąż, a nie ja ;) podpisałam je jako - iwona wisniewska - z rozmachu ;) i.w.      Wyślij pocztą e-mail  Udostępnij w usłudze Twitter Udostępnij w usłudze Facebook 