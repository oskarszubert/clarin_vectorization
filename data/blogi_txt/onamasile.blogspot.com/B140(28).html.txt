idealistka w Polsce   2 sierpnia 2013        81 komentarzy Inaczej. To pierwsze słowo, które nasuwa się już na lotnisku. Jak się tylko z samolotu wysiada po dziesięciu godzinach lotu transatlantyckiego.   Polska. Inna.  Ludzie. Inni.  Domy, łąki, rowerzyści.     Nos wlepiam w szybę samochodu wujka, który wyjechał po nas na lotnisko.   -Dziewczynki zobaczcie bociany! cztery aż!  -Ojej mamo jakie piękne!!!! i tam kolejne cztery! zobacz po drugiej stronie też! Kocham Polskę mamo!    A ja gapię się przez tą szybę oszołomiona makami na łąkach. Wyprzedzaniem tirów. Kobietą w chustce przygarbioną, która idzie tak po polsku… wzdłuż drogi z koszykiem kurek.     Inne to wszystko. Może ja za mocno posypuję brokatem. Za mocno przepełniam kolorami i układam skrzętnie w równe kwadraciki.  Te moje wyobrażenia. Te moje obrazy. Tej mojej Polski.     Bo ta babcia, która niesie koszyk z kurkami do stoliczka przy drodze, stoi tam cały dzień i czeka aż ktoś te kurki kupi. Za grosze. A bociany czasem marzną brodząc w śniegu.   A kotlety się przypalają na obdrapanej patelni.   A na placu zabaw, wykopać można szkło, i jeszcze jedno, i kolejne.   A kobieta po drugiej stronie ulicy liczy każdy ręcznik papierowy odrywany z rolki. Ale to tu i tylko tu tak pachnie maciejka.  Tak kwitną maki.  A każde jabłko smakuje nie tylko jabłkiem ale i długimi rozmowami. I każdy całus na powitanie… zwyczajnie ma znaczenie.     Pewnie jak byłabym tu na co dzień mówiłabym co innego..  Czy by mnie maciejka obchodziła?  Albo babcia z kurkami przy drodze?  Czy kawa smakowałaby mi właśnie tak?  Czy takie wrażenie robiłby na mnie bocian na dachu?  Pewnie nie.    Być może moje wyobrażenia nie mieszczą się w ramach rzeczywistości.  Być może zakrzywiam obraz.  Taka naiwna idealistka, zupełnie niepoprawna. Ale tak bardzo szczęśliwa, że niczego nie chcę zmieniać.   Nie chcę patrzeć realnie. Chcę patrzeć czerwonymi makami.     Bo to, jak patrzę na to życie, świadczy nie tylko o mnie.   Świadczy też o moim przyszłym dniu. Moim przyszłym tygodniu.   O kolorze mojej sukienki.  I kolorze pomidorów w moim ogródku.     Zauważyłam, że jestem szczęśliwsza jako idealistka.  Poprawna czy nie. Ale szczęśliwsza.  A do szczęścia jakoś szczęście lgnie..    Coś, zdecydowanie, w tym jest.         Poniżej, ulubione zajęcie moich dzieci, tu w Polsce :) Jak widać moje słodkie dziewczynki słodko bawią się w kurzu, błocie i piachu. :) Tak jak kiedyś ja bawiłam się u mojej babci. Kotlety mielone z błota układają na talerzykach i częstują domowników. I uśmiechnięte są od ucha do ucha.   Kochają. I bociany i błoto, i bajki, w których Spongebob Squarepants ma na imię Kanciastoporty i mówi po polsku.   Kochają, jak ja.   A ja Obiecuję.  Że zadbam o to, by kochały tę Polskę czerwonymi makami.                                      i.w. Dzisiejszy post publikuję z miejsca szczególnego. Jestem w szczególnym domu, u szczególnej kobiety i chcę o tym pamiętać za lat i 20 i 30.. Dlatego piszę o tym tu. By pamiętać.   Bo pamięć zawodzi już teraz czasem, a co powiedzieć za te lat 20 czy 30 ;) Dziękuję Ci M. za tę cudowną muzykę, która pomogła złożyć mi ten post :)    A w kolejnym poście będzie trochę o spotkaniu z czytelnikami i blogerkami w Warszawie, ale też o mojej niesamowitej przygodzie szpitalnej ;) tak, tak wylądowałam w nocy w szpitalu, przeżyłam trochę ale już cała i zdrowa mogę cieszyć się dniem :)          Wyślij pocztą e-mail  Udostępnij w usłudze Twitter Udostępnij w usłudze Facebook 