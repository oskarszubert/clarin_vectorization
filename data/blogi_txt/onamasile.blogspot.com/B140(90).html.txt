szczęście w stercie prania zaklęte   29 grudnia 2012        88 komentarzy                     ...A było to 24 grudnia 2012 roku. Kominek tlił się w najzimniejszym pokoju domu. Na dworze chłód. W domu gwar. Pokrywki oddawały dźwięki w otoczenie przykrywając garnki i odkrywając. Dzieci śmiały się, płakały i kłóciły na zmianę…Mama krzątała się na swoich szpilkach, a Tata dopinał koszulę na ostatni guzik...    Może kiedyś tak opisze to któraś z moich córek. Może kiedyś tak to zacznie komuś opowiadać. Albo pomyśli tylko sobie opierając się o wygodny fotel przy swoim kominku, w swoim domu.     Bo to był cud. Spadł śnieg. W tym roku go nie było jeszcze. W ogóle rzadko u nas jest śnieg w grudniu. A tu nieoczekiwanie zupełnie, wbrew prognozom, zaczął padać. I to w momencie kiedy siadaliśmy do stołu wigilijnego. Napadało go tyle, że pokryty był trawnik, ulica i chodnik przed domem. Przestał padać po paru godzinach. Rano już go nie było. Ani śladu. Cud wigilijny. A ja popłakałam się z wrażenia ;-)   I ja tę wigilię zapamiętam na zawsze. Jako cud jednej wyjątkowej nocy.    Tymczasem wszyscy objedzeni czekamy aż znikną resztki świątecznych dań z lodówki. Bo ile to można jeść w kółko to samo. Aż ciasta spalą się w organizmie w końcu. I prezenty aż znikną z przejścia pomiędzy kuchnią a salonem. I spoczną sobie na półkach pokoików na górze. A tu już Nowy Rok zmierza żwawym krokiem.   Rok 2012, podobnie jak wigilia zamieszka w pamięci mojej na długie lata. Ten miniony rok był dla mnie przełomem. Był spełnieniem, na które wiecznie czekałam niewystarczająco dużo robiąc w tym kierunku. Doczekałam się, uchylając do szczęścia drzwi. Wstałam z krzesła i podeszłam do progu..ze strachem (ale jednak!) chwyciłam za klamkę.    Czasem boimy się tego co ma nadejść. Albo nie dopuszczamy myśli, że może nam się udać. Bo niby dlaczego nam akurat?  Czasem wyobrażamy sobie sytuacje, miejsca, zdarzenia, piękne stroje na sobie. Piękne schody zakręcone, po których wspinamy się wyżej i wyżej. A poręcze złocone, błyszczące…i portiera podającego nam rękę…  Krzyk dziecka albo wołanie męża wyrywa nas z sennego marzenia….i krocząc po starych płytkach kuchennych wspinamy się co najwyżej po taborecie by zdjąć mąkę z wyższej półki.     Bo życie nie zawsze jest proste. Nie zawsze wymarzone.   Jednak…jakiekolwiek te płytki w kuchni mamy, i czy mamy je w ogóle. I czy zwykły taboret do sięgania na wyższe półki mamy, czy może skórzane krzesło połączone z rzeźbionym drewnem. Niezależnie jaką tą kuchnię mamy.. czy ciemną, jasną, czy z wyspą, czy tylko z dwiema szafkami i zlewem jednokomorowym białym. I czy mąka jest w terminie ważności czy może dwa miesiące po. I czy te dwa miesiące mają znaczenie jak placki i tak trzeba zrobić. Bez względu na miejsce, w którym się znajdujemy i chwilę, której doświadczamy...  Zawsze istnieje punkt zaczepienia.   Czasem schowany głęboko pod biedą, życiem niesprzyjającym, dziećmi najbardziej płaczącymi w sąsiedztwie (a może i całym mieście!), walącym się sufitem w pokoju gościnnym, zepsutą lodówką a i odkurzaczem do pary.   Zakopany głęboko pod stertą prania rosnącą z dnia na dzień, choć ciągle wydaje się, że piorę, składam i rozwieszam.   Ciężko wtedy ujrzeć światełko w tunelu. Ciężko w ogóle patrzeć na boki jak ta sterta prania przysłania pół świata…  I ciężko wtedy wybiegać w myślach w punkty zaczepienia, które mogą otworzyć nas na piękno świata, jak ten obecny tu i teraz wali się na głowę.  A w dodatku na nic nie ma gwarancji.   Ale nigdy, przenigdy, nie wolno nam się poddawać! Niewolno zanurzać głowy w tym praniu i nie widzieć… nie widzieć ukrytych po kątach promieni słońca. I nie można udawać, że nic nas nie czeka. Bo czeka nas tyle, ile do siebie dopuścimy. Ile zauważymy na ścieżce idąc do spożywczego. Jak spojrzymy na poranną rosę i jak odczujemy krople deszczu spoczywające na naszych twarzach. Jak odczytamy dzisiejszy dzień. Z jaką miną go powitamy.     I nawet nie ważne czy zdecydujemy się uczepić tego przełomowego momentu i wyjść na przeciw zmianom.  Bo najważniejsze jest to, by uwierzyć. Że w życiu każdego człowieka taki moment JEST.   I by być gotowym na niego. By żyć z otwartymi oczami. W świadomości, że w każdej chwili można wychylić twarz wyżej niż zwykle. Ku słońcu.    Bo ten punkt zwrotny istnieje. Dla każdego z nas bez wyjątku. Ten, od którego nasze "lepsze" w każdej chwili może mieć swój początek.   I warto o tym pamiętać.         I na 2013 rok tego wam i samej sobie życzę. Życia w oparciu nie tylko o wiarę, nadzieję, ale i świadomość, która skłoni nas do pochylania się nad momentami, które tylko pozornie nic nie znaczą. Te piękne rękawiczki, to prezent gwiazdkowy od przyjaciółki :-) firmy, która serce moje podbija z każdym rokiem coraz bardziej - UGG Australia.            A na koniec dziewczynka od słodkich nóżek z początku posta, aniołeczek nasz rodzinny, w wersji iście diabelskiej :-))        Dobrej nocy życzę Ameryce, która już w grubej większości śpi (bo u nas już 1:16AM) a dzień dobry mówię Polsce, która pewnie już budzi się do nowego dnia (u was już 7:16 rano) :-)    i.w.    Jeżeli masz problem z wstawieniem komentarza - zajrzyj do zakładki "problemy techniczne" na górze strony.      Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy. Dziękuję. Wyślij pocztą e-mail  Udostępnij w usłudze Twitter Udostępnij w usłudze Facebook         Posted in Nowy Rok, przełom życia, szczęście, szczęście w drobiazgu zaklęte 