wczorajsza zupa   11 kwietnia 2013        83 komentarzy Nie wymażesz kiepskich wspomnień. No trudno wydarzyło się. Wyryło w pamięci.  Nie zamienisz chwil byle jakich na jakościowe.  Nie zaciśniesz powiek, nie odepchniesz i nie udasz, że czegoś nie było.  Z tragicznych chwil bajki nie uczynisz.   Z dramatu komedii.      Jest taki przepis….  Sensu kropel pięć i może osiem znaczenia. Wymieszać. Kilka łez. Wstrząśnięcie garnkiem, machnięcie łyżką. Minuta krzyku z odrobiną zawodzenia. Dziesięć pytań DLACZEGO. Nerwowo unieść pokrywkę. Wymieszać szybciej. Doprawić do smaku żalem i rozgoryczeniem, takim wypielęgnowanym, z najlepszych zbiorów. Zagotować.     Najesz się potem tak ugotowaną zupą. Nałykasz szybkimi chałstami. Odejdziesz od stołu syta. Nieszczęśliwa. I zła.  I tak codziennie. Dni mijają a my pochłaniamy zupę naszej zagotowanej przeszłości.   A co się stało, nie odstanie się. Nie zmieni się pod naporem naszego zadręczania się.      I nie warto tracić czasu. Przeszłość nie stanie się bezpieczniejsza ani inna, choćby nie wiem ile łez z oczu naszych upłynęło. Teraźniejszość natomiast może.   Jutro można ugotować nową, całkiem inną zupę. Choć przepis na starą wyryty w głowie nie zniknie, nie uleci w zapomnienie.     Pielęgnowanie żalu, smutku, pretensji, zamyka nas na nowe, zdrowe momenty.    Mówi się nawet, że żeby zaistnieć mogły dobre emocje, to trzeba zrobić im miejsce. Uwolnić przestrzeń w duszy i umyśle. Pozbyć się tych złych. Pogodzenie się z tym co było, ujarzmienie własnych rozpamiętywań, choć lekki uśmiech w stronę jutra, pozwala odetchnąć.  Od tego co było.   I daje nadzieję. Na to co będzie. Choć i popłakać trzeba. I wyżalić się. Poobwiniać. Najeść się tej zupy. Byle nie za długo. Byle nie przegapić...      Bo życie jest jak miseczka truskawek. Możesz zjadać z ogonkami a możesz odrywać.                               Żeby to jeszcze było takie proste. Nie jest. Wiem to dobrze. Ale nieproste nie znaczy trudne. Siła naszych szans zawiera się w chęci i nastawieniu. Jak zwykle. Do znudzenia :)   Dla zainteresowanych, klapeczki kupione tu.      i.w.    Wyślij pocztą e-mail  Udostępnij w usłudze Twitter Udostępnij w usłudze Facebook 