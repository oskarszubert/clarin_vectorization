śniegiem czy piaskiem   13 grudnia 2012        40 komentarzy Chodniki zadeptane bardziej niż zwykle, parkingi przeciążone, półki w sklepach dotykane stokroć częściej.  Kobiety zmęczone porządkami, mężczyźni kobietami. Czasem na odwrót.   Idą Święta. A wraz z nimi ciepło dziecięcych uśmiechów i okrzyków radości, bo ten list, który właśnie piszą i rysują wkrótce będzie czytał Mikołaj.   I widać oddechy ludzkie. Tylko w tym okresie te oddechy można zobaczyć. Unoszą się parą w powietrzu. A moja córka kwituje czasem: mama, dym z brzucha mi leci :-)   To czas bardzo szczególny dla nas.   A ja zatracam się w tym grudniowym nastroju. Cała przesiąkam kolędami, światełkami, złoceniami, kokardami, porządkami.. szukam, szoruję, klaszczę z zachwytu, ponarzekam dla zasady a potem znów uśmiechem obdarowuję przechodniów.     Raz święta spędziłam nietradycyjnie. Nie mogłam sama siebie znieść przez te zadręczanie własnej głowy. Opalałam się i korzystałam z uroków. Wkładałam sandałki zamiast kozaków, strój kąpielowy zamiast szalika. Wakacje były fajne, opalenizna piękna żółto-brązowa, wiatr tropikalny we włosach i śmiechu co niemiara.   Ale świąt wtedy nie było. No dla mnie nie było. Choć na palmach bombki wisiały a i Merry Christmas usłyszeć było można z głośników. Święta zatraciły się w upalnej przygodzie.  Bo dla mnie jednak..  Święta to niepowtarzalne uczucie oczekiwania, odliczania dni. Ta atmosfera co roku dokładnie taka sama. I spokój i zaduma i zmarznięte stopy.I my razem.   I żadne cuda świata nie dadzą mi więcej niż daje mi ten zimny świąteczny wiatr. Ten, który niesie za sobą skostniałe dłonie, ciepły koc, trzaskające drewno w kominku..    Moje dziewczynki bardzo czynnie uczestniczą w przygotowaniach. Sprzątają, ozdabiają, domek piernikowy lepią, bombki wieszają, ciasteczka pieką i obsypują cukrem. Całe takie wczepione w ten czas, jak i ja.   Jak przywieźliśmy choinkę i wszyscy tak przy niej stanęliśmy oszołomieni jej wielkością.. przez kilka sekund był to nasz moment. Patrzyłam tak na te nasze dzieci, patrzyłam na mojego Marcina…i wszystko na ziemi i niebie mówiło mi, że takie momenty nie mają konkurencji.   Ten ścisk w sercu jak patrzysz na małe usteczka śpiewające kolędy i małe rączki wieszające bombki. I główkę odwracającą się co chwilę by upewnić się, że mama też śpiewa.   A ja z każdym uśmiechem ich tym i oklaskiem i każdym pytaniem "czy Mikołaj to na pewno jest "real".." utwierdzam się, że nic a nic nie może konkurować z tym czarem unoszącym się pod sufitem naszego grudniowego domu. No ale..  Nigdy nie mów nigdy. I nie mówię. Może kiedyś jeszcze przepłynę basen w grudniu. Potrząsnę klapkiem by wysypać z niego piasek. Może powiem "wszystkiego najlepszego" patrząc w niebo i szukając gwiazdki tej pierwszej.   Może będę zadręczać się, zamęczać myślami i mówić, że to już ostatni raz. A może pomyślę, że raz na parę lat to nawet miło. Kto to wiedzieć może..   No chyba tylko serce.       Krok za krokiem bliżej świąt Piękne serduszka, które zrobiła dla mnie Izabela. Zakochałam się w nich bez pamięci :-) Notatnik też od Izy. I wiele innych rzeczy jeszcze, ale to może innym razem :-)        I serwetki, które kiedyś już dawno wykonała dla mnie Jagoda, a które niezmiernie dodają ciepła mojemu domowi i moim świętom Życzę wam bardzo, bardzo wesołych świąt. Tym którzy ich nie obchodzą życzę wesołego grudnia, wesołej zimy i puszystego śniegu :-) Tym spędzającym koniec grudnia na Dominikanie czy w innym ciepłym kraju życzę słonecznej pogody i pięknej opalenizny :-)   Każdy z was wie jakie święta mieć chce :-) i takich wam życzę właśnie.  Chętnie poczytam jak lubicie je spędzać więc jak ktoś ma chęć piszcie pod spodem :-)  I pamiętajcie, że jak wasz komentarz lub moja na niego odpowiedź jest niewidoczna to trzeba kliknąć "load more" na samym dole pod komentarzami.    Wszystkim dziękuję za liczne odwiedziny :-)  HO HO HO ;-)    i.w. Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy. Dziękuję.         Wyślij pocztą e-mail  Udostępnij w usłudze Twitter Udostępnij w usłudze Facebook 