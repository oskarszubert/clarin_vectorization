dżdżownica   18 stycznia 2014        68 komentarzy Był to pewien dzień. Sama nie wiem czy to było lato czy zima.. Do naszej rodziny dołączył malutki trzyletni chłopiec. Ja miałam wtedy 9 lat. Byłam zdaje się niedużą istotą ale pamiętam chyba każdą minutę. Tą jego dziwną fryzurę z zygzakiem na samym środku głowy i oczy rozbiegane i nieufne. Równiutko ustawione buciki w kąciku. I paluszek wystawiony wysoko w górę jak chciał dokładkę jajecznicy. I dokładnie pamiętam, że to była jajecznica. Ja rozpłakałam się i odeszłam od stołu. Serce pękało małej dziewięcioletniej dziewczynce na widok tego przerażonego dziecka.  Ustawiał kapcie zawsze pod kreskę przy łóżku. Bez pozwolenia nie wykonał nawet ruchu. Nerwowo skubał rękaw bluzki, zresztą sporo za dużej.   Opowiadał mi, że jak był na koloniach to panie biły wszystkie małe dzieci przed snem, żeby nie płakały w nocy. Każdy dostawał tyle samo klapsów ale on nie wie ile bo nie umie liczyć jeszcze. I jak kapcie stały nierówno to też się obrywało. I nie można było o dokładkę jedzenia prosić na głos, tylko ten palec w górze trzymać, ale nie zawsze Pani zauważyła. Tylko że to nie były kolonie… ale tego on wtedy nie wiedział. Początkowo nam nie ufał. Byłam tylko siostrą przyszywaną. Mój drugi brat przyszywanym bratem, a mama przyszywaną mamą. Dom był przyszyty też, prostym ściegiem maszynowym. A łóżko wciśnięte do pokoju mojego drugiego brata, który szczęśliwy to nie był z tego powodu.  Życie toczyło się dość spokojnie ale co jakiś czas wychodziły na jaw kolejne "paluszki przy jajecznicy".  Był nerwowy. Nigdy nie umiał siedzieć w miejscu. Jak usiadł przed telewizorem to albo bujał się w przód i w tył albo przesiadał się z jednego pośladka na drugi. I tak przez cały film. Ze 120 razy. I miał wiecznie zaciśnięte pięści. I chusteczkę do nosa, którą musiał mieć przy sobie. Widocznie w domu dziecka kocyków był niedobór. Więc przytulał się do chusteczki do nosa.  Tyle nieszczęścia było w tym malutkim chłopczyku. Takiego widocznego nieszczęścia. Ile było tego niewidocznego to nawet nie chcę przypuszczać… Ja przy tej pierwszej wspólnej jajecznicy, gdy odeszłam od stołu we łzach, obiecałam sobie na głos w moim pokoju, przy biurku, że do końca życia będę go bronić. Że nigdy nie pozwolę by działa mu się krzywda. Że on nie jest winien swojego nieszczęścia.  Puzel po puzelku ktoś go składał na tą istotę którą jest. Na te pięści zaciśnięte i te nerwowe spojrzenia. Na zeza nabytego. Na zbyt mały obwód główki jak na jego wiek. Przecież to nie jego wina. Zawiodło wszystko na jego drodze. Więc ja zawieść nie mogę! Muszę mu pokazać życie… A miałam wtedy 9 lat. Co ja o życiu wiedziałam? Ale wiedziałam czym jest spokój ducha i bezpieczny dom. I mama, która każdej jednej nocy, nawet jak byliśmy już zdecydowanie za duzi, żegnała nas znakiem krzyża wieczorem nad łóżkiem, by chroniły nas w nocy Anioły. Wiedziałam czym jest zwykły dzień w zwykłym domu. Kto by wtedy przypuszczał, że to nie jest wcale nic. Że to jest więcej niż…. więcej niż.    Z czasem wdrożył się w krzywo leżące kapcie. W codzienne odkurzanie bo z psa leciała sierść jak z żadnego na świecie chyba. W obiady, na które nie było limitu. W nerwowość mamy jak lekcje były nieodrobione. W porozrzucane zabawki. W uśmiech jak dostawało się cukierki i we łzy jak ktoś na podwórku dał kopniaka. W posiadanie babci nawet. W posiadanie domu i rodziny.  Nikomu nie było łatwo. Ale jemu było pewnie najtrudniej.   Nigdy jego życie nie było proste. I przed "u nas" i w trakcie i po. Nigdy nie dało się nakierować go tak do końca na nasze tory życia. Na nasze tory myślenia. Czy to geny? Czy to kiepskie wybory? Czy to ogromna trauma, której doznał w tak młodym wieku….Nie wiem.  Dziś mały trzyletni chłopczyk ma 31 lat.  Jest mężczyzną. Ma dzieci. W życiu mu się…. nie wiedzie. Próbuje podobno. Przyrzeka regularnie. Obiecuje sam sobie.  Dziś mój brat ma ciężko. Jak zawsze. Jak od zawsze.  Stawałam na głowie. Broniłam zgodnie z obietnicą. Lata krzyku w poduszkę upłynęły zanim wymazałam z głowy tę jajecznicę. Bo ileż można z siebie dawać…. Okazuje się, że w nieskończoność.    Dziś mam ogromne marzenie, by mu się wreszcie udało. By w końcu popatrzył innymi oczami na świat. Przyjrzał się sobie dokładniej.  By przypomniał sobie jak brał mnie za rękę i ciągnął do piaskownicy a ja mimo że koleżanki czekały, szłam z nim. I przewalałam ten piasek z miejsca w miejsce, odkładając kolorowe szkła na kupkę po lewej stronie.  Jadł piasek i kiedyś nawet chciał zjeść dżdżownicę. Odłożyłam dżdżownicę, obsypałam z piasku rączki i spodenki, wzięłam za rękę i zaprowadziłam w kolejkę do jedynej huśtawki na osiedlu. A potem tłumaczyłam jak huśtać się na okrętkę. Wtedy patrzył na mnie z szeroko otwartymi oczami. A ja czułam się jak królowa wszechświata. Ten mały chłopiec miał we mnie prawdziwą starszą siostrę. A ja miałam prawdziwego malutkiego braciszka.  I nachodzi mnie taka nostalgia i zamyślenie raz na jakiś czas. W jego urodziny. W święta. W momentach takich jak dzisiaj. Bez powodu momentach.  Jak ja bym chciała. Żeby choć raz jeszcze. Przez chwilę zapomniał, że jesteśmy dorośli. I pozwolił wyciągnąć sobie tę dżdżownicę z ręki.         Kto ma dom, rodzinę, codzienne gotowanie, pielenie w ogródku, herbatę w ładnym kubku, liście do pozamiatania pod domem, miękkie łóżko i kapcie zdjęte jakkolwiek, ten nawet o tym nie wie, że w niejednych oczach, ma wszystko, ma cały świat. Poniżej kawałek mojego. Zosia namalowała ostatnio rysunek. Bez przemyśleń. Ot tak usiadła i namalowała.         A potem opowiedziała mi:   mama i tata się spotkali i powiedzieli sobie "Hi"  potem wzięli ślub potem mieli dziecko  a potem dziecko poszło do szkoły przecież to takie dla niej jasne, że ten świat właśnie tak działa…         Napisałam ten bardzo osobisty tekst tonąc we wspomnieniach i ze ściśniętym sercem. Jak ja to opublikuję, to sama się zdziwię. Jeżeli to czytacie, to ja w tej chwili płonę z zażenowania. Sama nie wiem czy to dobry pomysł żeby tutaj było tak osobiście… Ale wiem jedno, że uwielbiam przelewać uczucia na papier (klawiaturę). Te prawdziwe uczucia. Które nie są dopasowywane, dostosowywane. Są moje z głębi serca. Tęsknię dziś. Więc piszę dziś o tym. I to by było na tyle. A teraz poszłam zakopać się pod ziemię.   iwona wisniewska      Wyślij pocztą e-mail  Udostępnij w usłudze Twitter Udostępnij w usłudze Facebook 