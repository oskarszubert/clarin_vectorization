małymi literami   9 lipca 2012        19 komentarzy o przyjaźni nieskończonej...  nieskończonej na zawsze, do końca, bez mrugnięcia okiem.   aż nie wiem jakich słów użyć i jak te słowa w zdania poskładać, by niczego temu obrazowi nie odebrać, nie zakrzywić, nie przesadzić bez powodu.    moja przyjaciółka… pierwsze słowo to mądrość. niewiarygodna. taka po ciuchu i bez przesady. taka w sam raz.    mądrość, która nauczyła mnie tak wielu rzeczy… wymieniać mogłabym w nieskończoność.. ale przede wszystkim nauczyła mnie, że każde słowo ma znaczenie. że słowa rzucane na wiatr, nie lecą z tym wiatrem na koniec świata.. pozostają gdzieś obok, istnieją wypowiedziane, mają nadany pęd i sens.   że mogą ranić, że mogą krzywdzić, że mogą być niesprawiedliwe. że czasem za dużo rzucamy słowem. że słowo oprócz sensu ma też moc. że jak już się powie.. to słowa czynem się stać mogą.   że narzekanie słowem urzeczywistnia to narzekanie, nadaje mu znaczenie.  nauczyła mnie ..choć nigdy nie uczyła.. po prostu nauczyła o tym nie wiedząc..  żeby mniej mówić a więcej myśleć. I że cisza czasem znaczy tyle samo co tysiące słów.     drugie słowo to staroświeckość nowoczesna. ooo tak, staroświecka bardzo jest moja przyjaciółka. tak pięknie, nowocześnie staroświecka. robi dżemy co sezon, piecze ciasta wypełniające dom zapachem, ręcznie wykonuje poduszki i kocyki do domu, gumeczki do włosów swoim dzieciom. pyszne nalewki z cukierków kukułek robi. och czego ona nie robi…  i pomidory na grządkach ma i zioła i sałatę świeżą w doniczce i kolibry w ogródku bo takie ma piękne kwiaty.   i piecze chleb czasem. i umie marzyć po staroświecku i kocha mieć dom po staroświecku i po staroświecku w nim żyje w pełni będąc nowoczesną!   w tych pięknych szpilkach i bluzce z cekinami, ze ślicznie upiętymi włosami i paznokciami idealnie wypielęgnowanymi. z posiadaniem samochodu na miarę nowoczesnej kobiety. z dziećmi (całą 4-ką) ubranymi w bardzo nowoczesne ubranka. ze zmywarką i opiekaczem do kanapek i odkurzaczem, który odkurza alergeny. z basenem i odkurzaczem do basenu.   z i-podem i czytnikiem do książek, choć woli te czytane po staroświecku.  i tak sobie wplata ten dawny świat w ten nowy świat i tak mnie tym wiele uczy.   i tak o tym nawet nic nie wie, że dżemy zaczęłam robić - bo ona. że zamarzyłam mieć piekarnik do pieczenia chleba - bo ona. że pomidory mi kwitną - bo ona. że czytam więcej książek - bo ona. że moje dzieci lepią świąteczne ciasteczka - bo ona. że oko moje inaczej widzi rzeczy ważne - bo ona. że chce mi się chcieć w życiu nie tyle więcej, co w innej jakości.    cierpliwość to trzecie słowo. cierpliwość, na którą ona się śmieje. myśli, że nie jest cierpliwa i że czasem nie ma wyjścia i po prostu musi być. nic z tych rzeczy. jest cierpliwa niebywale. tak do pozazdroszczenia cierpliwa. godnie znosząca tak wiele czasem. tak mądra w tej cierpliwości. umie czekać. nie wariować z niemocy. przetrwać i mieć nadzieję. o tak mieć nadzieję to ona umie jak nikt inny!   tego mnie uczy moja przyjaciółka - pokory życia, cierpliwości, nadziei. bo żyć złością, pretensjami, żalem można.. i tkwić w złych emocjach, ale można cierpliwie zaczekać na swoją kolej i losem zacząć zarządzać. cierpliwość dobrze rozumiana, taka nie za długo i nie za bezmyślnie to jej najmocniejsza chyba cecha.     wsparcie, miłość, przebaczenie… ile mogłabym jeszcze pisać..   dobrze, że jest w moim życiu, od zawsze. od najmłodszych dziecięcych lat. od pierwszych listów przesuwanych na sznurku z okna do okna. od pierwszych gier w zbijaka i kolejki do jedynej huśtawki na osiedlu.   i bez zębów taka zwisająca na trzepaku do dołu głową, i potem gdy punkrock zaczynał mieszać nam w głowach, i gdy zdawałyśmy maturę, i śluby i chrzciny i ostatnio nawet komunie..   od zawsze jest. bo nawet jak przez chwilę jej nie było, bo amerykę za dom wybrała… to i w ameryce ją dogoniłam. i mieszkam 10 minut od niej. na końcu świata będziemy razem. bo to się Przyjaźń nazywa. i tylko taka Przyjaźń jest pisana dużą literą w tym całym tekście.        i drogę zawsze znajdziemy do siebie.. czy to ulicą idąc...    czy mostem łączącym dwa brzegi...    czy schodami wspinając się mozolnie...    tylko mam nadzieję ze podomki kiedyś ładniejsze będziemy mieć ;-) ale panie z Nettuno ogólnie cudowne! :-) i.w.     Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie.      Wyślij pocztą e-mail  Udostępnij w usłudze Twitter Udostępnij w usłudze Facebook 