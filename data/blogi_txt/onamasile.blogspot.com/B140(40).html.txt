koguty   18 czerwca 2013        70 komentarzy Są momenty perfekcyjne w życiu.   Takie gdzie muzyka w duszy dokładnie zgadza się z tym co w sercu.  A umysł przestaje domagać się uwagi.  A w zasadzie on też zatraca się w trwającej chwili.  Momenty niezwykłe.   Kiedyś dostrzegałam je słabiej. Omijałam niewzruszona.  Kiedyś wyraźniej widziałam cel. I wyraźniej skupiałam się na nim.  Gubiąc drobnostki po drodze. Momenty.  Dziś umiem na nie patrzeć. Z piania koguta uczynić scenę jak z filmu.  Kogut pieje, a ja mam swój moment.   Bo u babci też piał. U tej babci, u której spędzałam prawie każde wakacje.   U której wstawałam rano i pierwsze co słyszałam to… pianie koguta.  Wspomnienia z dzieciństwa, czas spędzony na wsi, pająki w stogach siana, tęsknota. Jedno uczucie pociąga drugie. Podchodzę do zagrody z kogutami z kubkiem kawy w ręku.   Boże, jak tu pięknie. I staw, na którym kwitną lilie. I ogródek z warzywami. I kiełbasa swojska i jajka od kur.   I jajecznica rano ze szczypiorkiem, na dużej ilości masła. I rosół z ziemniakami.  I róże wszędzie, gdzie się nie ruszysz. Jak u babci.  A potem tata przynosi truskawki. Rozgniecione i posypane cukrem. Dla każdego w kubeczku.   Chodzi i namawia, bo pyszne. Kolejny moment. Tylko babcia dodawała śmietanę. Ale i bez śmietany są idealne.     Tata nawet nie wie.  On nie zdaje sobie sprawy z tego, jak mocno żyje w nim ten dom na zapomnianej gdzieś wsi.   Jak żyje w nim cząstka tamtych, ukochanych dla mnie czasów.   Jak mocno odżywa w nim gest, ruch i spojrzenie mojej babci. W takich momentach jak przynosi te truskawki.   I tych jak wychodzi z wędzarni na wędliny, którą wybudował na dachu swojego biurowca.   I jak dziś w podarunku daje mi moment. Jeden za drugim. Myśląc, że zaprosił mnie tylko na zwykły weekend.   Bo zaprosił. Tylko ja dziś widzę zupełnie inne rzeczy. Na swojej codziennej drodze do celu.         A to tylko koguty pieją. Kury jaja niosą. Płatki róż opadają zaśmiecając równo przystrzyżone trawniki.  Tylko to. Ktoś by z boku pomyślał. I czy nie miałby racji?   Miałby rację. Bo skoro on tylko to widzi, to nikt mu nie wmówi, że w pianiu koguta jest jakaś melodia. I kto by uwierzył, że te wszystkie zdjęcia zrobione są w samym sercu wschodniego wybrzeża USA.  I te koguty też w tym sercu pieją ;) burząc szyki aktówkom podrygującym przy dostojnie ubranych nogach aktywnych zawodowo biznesmenów.  A mała wieś, zapomniana, na wschodzie Polski, nadal istnieje. Istnienie i tam i tu.   I czy to wschód Polski czy Ameryki, koguty z rana pieją. Wyślij pocztą e-mail  Udostępnij w usłudze Twitter Udostępnij w usłudze Facebook 