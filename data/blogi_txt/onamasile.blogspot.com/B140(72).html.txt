parasol w kropki    24 lutego 2013        61 komentarzy Od świtu do nocy późnej.  Od tu do cholera wie gdzie.  Od deszczu do parasola w kropki,  a potem pod szeroki dach.   Od przystanku do autobusu szkolnego   i do przedszkola na wyznaczony parking.  Od przemyślenia do głupiej decyzji.  Od kanapki z serem rano do szczotkowania zębów wieczorem.  Od rachunków odkładanych na za chwilę do...  do za chwili, gdzie rachunki w kopertach pozwalają w końcu oddychać.   Od trudnych poniedziałków do wyczekanych piątków.  Od urodzin do imienin, walentynek, hallowinek i takich tam.  Żyję.   Między jedną linijką dnia a kolejną. Żyję.   Czasem wyczerpana, wieczorem padam na sofę w pozycji "nawet nie podchodź". Czasem wręcz przeciwnie, napędzona energią dnia, zapalając świecę i stawiając lampkę ulubionego wina gotowa na film, długą rozmowę, śmiech do zadławienia aż, spokojnie siadam.   Żyję.  Wzdłuż i w poprzek horyzontów moich niby zawężonych życiem w tym samym miejscu, nawałem ciągle tych samych spraw, nawałem dzieci, ciągle tym samym miejscem na kanapie, tym samym serem żółtym od lat, myślę sobie, że ciasno. Choć fruwać w przestrzeniach nie wiadomo jakich, zwiedzać, tańczyć do rana, wsiadać i wysiadać gdzie chcę, jedwabie winem poplamić co jakiś czas, chciałabym może czasem… ale na krótką chwilę, tak tylko na słodszy życia smak. Żyję.  W kurtce w kolorze beż, szaliku zwięźle zawiązanym pod szyją, z kluczami w dłoni opuszczam co rano mój dom. Byle jakie włosy poprawiam dłonią nieidealnie już młodą. Przekręcam klucz w drzwiach, potem ten w samochodzie. Jadę. Tą samą trasą jadę codziennie. A potem tą samą wracam.  Czasem bolą mnie mięśnie nogi wciskającej gaz. Starość nie radość już? czy przesada? Żyję.  Trzy moje istotki potrzebują trzech kanapek rano, trzech kubeczków z mlekiem, trzech ciasteczek na deser, trzech całusów w czółko, trzydziestu trzech upomnień że czas już się ubrać, zęby umyć, włosy rozczesać. A potem trzy uściski i trzy słowa: kocham cię mamo.  Trzy sceny zazdrości, trzy nadąsane miny, trzy wykrzyczane groźby : bo nie będę twoją siostrą!  Żyję. Ponarzekam sobie czasem, pośmieję się i powspominam. To wszystko w środy lub czwartki. Z przyjaciółką. Ogarniam wtedy dom, wycieram stoliki, włosy poprawiam.. choć ona mnie widziała i po porodzie i w chorobie i rozpaczy i nic poprawiać nie muszę. Przegadujemy sobie przy kawie nasze dni, myśli, stare wspomnienia, nowe kubki.   Żyję.  Wieczorami Marcin rozpala w kominku. Pachnie wtedy jak w starym domu mojej babci - ogniem i miłością. Ściany podświetlone takie, nasze twarze jakby ładniejsze, i dzieci plączące się w porze grubo już  za późnej mniej denerwują. Nawet blat niewytarty w kuchni mniej wkurza w pachnącym miłością domu. Planuję sobie wtedy kolejny dzień, układam listę, przygotowuję koperty, zaznaczam na czerwono najważniejsze rzeczy.   Żyję.    I nic. Zupełnie nic. Żadne dzikie przestrzenie. Żadne niewinne spojrzenia przystojnych mężczyzn. Ocieranie się o kulturę najwyższą. Żadne komplementy nadmierne, uniesienia wymierne. Nic. Zupełnie nic. Nie jest mi więcej potrzebne.   Dążę, owszem.   Pragnę, owszem.   Chcę, owszem.   Zdobywam.  Ale jak nic nie wychcę, nie wydążę i nie wypragnę, nadal będę tą samą, spełnioną, szczęśliwą kobietą. Bo to co najważniejsze już mam. Tęczę nad moim niebem. Parasol w kropki na ulewny deszcz. Dach nad głową zimową porą. Serca trzy bijące w mojego serca rytm. Ramiona silne pracujące na nas.  I nasze Dni. Od świtu do nocy późnej.   Od tu do cholera wie gdzie.                     Jak pewnie już większość z was wie, lecę do Polski po odbiór specjalnego wyróżnienia, które zostało mi, jako autorce bloga przyznane. Więcej informacji tu  Bardzo wam wszystkim dziękuję. Gdyby nie wasza obecność, ten blog nie byłby pewnie tym czym jest. Nie leciałabym może teraz po odbiór nagrody. Wasze komentarze dają mi nie tylko do myślenia, ale napędzają mnie i dodają wiary w siebie. Dziękuję wam bardzo bardzo :) I trzymajcie za mnie kciuki! Bo ja nie wiem jak sobie poradzę ze stresem na tej Gali pełnej celebrytów ;) Mini porfelik na karty i klucz: Tory Burch  Serce z makaronu - od taty dla dziewczynek na Walentynki ;-)       i.w.      Wyślij pocztą e-mail  Udostępnij w usłudze Twitter Udostępnij w usłudze Facebook 