idę z podniesioną głową   5 kwietnia 2013        87 komentarzy "Szczęście nie jest rzeczą łatwą, trudno je znaleźć w sobie, ale nie sposób gdzie indziej." *    Pielęgnuję siebie samą. Swoje potrzeby. Marzenia. Myśli.  Łatwiej i piękniej mi żyć.   Zwracam uwagę na swoją wygodę w życiu. Potrzebę bycia sobą.   Bez zbędnego podciągania się na wysokości i bez niepotrzebnej ślizgawki w dół.  Maluję paznokcie prawie regularnie. Posiedzę bez sensu z własnymi myślami czasem.  Poczytam. Popiszę. Dodaję tym sensu zabieganemu dniu. Dodaję prawdziwości.  Nie wstydzę się tego, że mam potrzeby. Że patrzę czasem w sufit nie robiąc nic. Że na wakacje jadę nie tylko dla dzieci, ale też dla siebie. Że jestem dla siebie ważna.   Że lubię siebie. Poczucie własnej wartości. Spełnienie. Spokój. Tego życie nie przynosi.   Tego nie da mąż. Nie dadzą dzieci. Przyjaciele. Nie przynosi tego porządny pieniądz.   Nie zapewnią tego komplementy, trwające jeden oddech.  Jedynie ty. Ty sama.   Ty sama otworzysz.   Postawisz granicę.   Sama przemyślisz. Wyjdziesz.   Zamkniesz.   Nie wrócisz. Wrócisz.   Powiesz. Zatrzymasz dla siebie.     Droga nigdy nie jest łatwa. A ta do samej siebie pewnie najtrudniejsza na świecie.   Ale wybór dróg łatwiejszych pozostanie zawsze pozorem. Może niektórym uda się i tak. Tylko, że ja nie wierzę, że kiedyś to nie zaboli. Że nie będzie wracać jak bumerang. Obijać się po kątach naszego szczęścia.     Warto podjąć wysiłek o siebie. Mając dzieci troje, czworo i sześcioro. Nie mając wcale. Będąc po rozwodzie. Przed rozwodem. Mając problemy. Nie mając czasu. Mając kiepskie życie. Mając w miarę szczęśliwe. Mając lat dwadzieścia, pięćdziesiąt i siedemdziesiąt.   Warto. Bo jak nie my same, to nikt inny.     Nikt inny nie przejdzie tej drogi za nas. I nikt inny nie przejdzie jej dla nas. Dlatego tak często tu na blogu są moje zdjęcia. Bo lubię mieć swoje zdjęcia i lubię ja oglądać i pokazywać. Tak samo jak lubię oglądać i pokazywać zdjęcia dzieci.   Doceniam nie tylko życie i nie tylko rodzinę jako całość. Mocno doceniam samą siebie też. I nie wstydzę się tego :)       * Przeczytałam ten cytat niedawno. Dzięki Beacie dołączył on do najpiękniejszych mądrości przeze mnie pielęgnowanych.        i.w.    Wyślij pocztą e-mail Udostępnij w usłudze Twitter Udostępnij w usłudze Facebook 