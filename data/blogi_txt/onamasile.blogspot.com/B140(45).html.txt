lipiec w każdym z nas.   15 lipca 2013        63 komentarzy Tydzień za tygodniem mija.   Latem zdecydowanie szybciej.  Te dni jak ptaki, przylatują i odlatują spłoszone.  A ja nie nadążam z odnajdowaniem się w nich.    Ja lubię spokojniej. Nie, nie lubię nie mieć na głowie. Lubię mieć.  Ale mieć tak by mi było dobrze. By gonić czas, ale w końcu go doganiać. By przy każdym wyłączaniu lampki nocnej myśleć, że dziś udało mi się. Udało mi się poskładać dzień po mojemu.   Że zdążyłam i z obowiązkami i z przyjemnościami.  I każdemu odpisałam i o niczym nie zapomniałam.    Uwielbiam odpisywać na maile. Zdjęcia wysłać jak ktoś prosi, by nie czekał ten ktoś dłużej niż ja nie lubiłabym czekać*  I jak obiecałam to się wywiązać. I jak zdecydowałam się na coś, to brać za to odpowiedzialność. Jestem taka, że jak coś robię to albo na 100% albo na 0%. Albo wchodzę w coś cała albo nie wchodzę wcale.  A to lato mi nie sprzyja. I te dni jak ptaki.  I ten czas, którego nie widać zbyt wyraźnie przez duże, przeciwsłoneczne okulary.     Lubię jak mam chwilę codziennie by pomyśleć. Zauważyć. Zastanowić się. Wyskoczyć na chwilę z tego wiru. I osiąść w swoim małym świecie zadumy. Choć na krótką sekundę...   A leżaki, koszyki piknikowe, olejki pachnące morzem jakoś wiecznie pałętają się pod nogami blokując mi drogę.     Za dużo słońca. Za dużo letniego lata we włosach. Pajęczyn z pająkami na wysokości wzroku.   Za dużo stopni na termometrze. I ciągle za mało wody w doniczkach. Tylko dzieci wiecznie zadowolone. Jak one to robią?  Skąd czerpią tą stałą przystosowalność do sytuacji?   Wypłaczą co trzeba, i lecą dalej się bawić… zapominając po trzecim kroku, że było coś na rzeczy.    A my dorośli ciągniemy za sobą cały świat myśli. W tumanach kurzu zakopany optymizm raz się wyłania a raz znika.  My dorośli znajdujemy ciągle jakieś usprawiedliwienia. Nie zrobiłam tego, bo czasu brakowało.  Nie wysłałam, bo wszystko dziś biegiem.  Nie zerknęłam jak prosiłeś, bo dziś za gorąco…za późno…za.    I lepiej nam od razu. Niezdolność lipcowego funkcjonowania usprawiedliwiona. I innym lepiej. Bo ona chciała, tylko nie mogła.  I świat dalej płynie swoim upalnym tempem.   Tydzień za tygodniem mija.     A ja zawieszona, senna, poirytowana. W klimatyzowanym pomieszczeniu udaję, że na nic nie mam czasu.   Bo tak wygodniej. Bo tak łatwiej. Bo przecież wiadomo - lato.     A czas jest giętki jak gumowy wąż ogrodowy. Jak tylko mamy chęć go nagiąć, to on bez zbędnych ceregieli się nagina.   Ale kto by tam o tym myślał w ten leniwy, lipcowy poranek...         letnie nasze dni i wieczory                               każda w swoim świecie. o ile to na huśtawkach to nie ma problemu.   ale czasem jak każda coś po swojemu… no sprostać jednej matce ciężko ;) a oto cheeseburger na słodko (muffin, ciasto czekoladowe i masa w różnych kolorach)                      cały koper i połowę pietruszki już pożarły przyszłe motylki, ale do tego przywykłam i jak co roku pietruszkę od lipca oddaję gąsiennicom :) moja córka w kolejnej makijażowej odsłonie          niebo niesamowity miało kolor któregoś wieczoru Owocnego lipca wam życzę ;) i sobie też! :)     i.w.      * Iza wybacz, że tyle mi to zajęło :)            Wyślij pocztą e-mail Udostępnij w usłudze Twitter Udostępnij w usłudze Facebook 