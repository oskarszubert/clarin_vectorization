o ile ten sernik czasem upieczemy...   5 stycznia 2013        55 komentarzy                           Często sięgam w przeszłość. I przypominam sobie te najprawdziwsze relacje, te bez wirtualnego cienia na plecach.   Jak w szkole podstawowej  z Martą, Aśką i Agnieszką poznawałyśmy życie w damskiej toalecie. Bo tam to były rozmowy życiowe i tematy tabu roztrząsane. Pani od historii była obgadana i ksiądz od religii. Gdzie, kto nie umiał wspiąć się na wysoki parapet to i w klubie nie był.     I w Liceum.. biwaki, ogniska, imprezy.. Piękne wspomnienia. Niezapomniani ludzi. Na zawsze w oczach będę mieć Beatę najwyższą w klasie i Gośkę z paznokciami tak wkurzająco zawsze perfekcyjnymi (bo człowiek wieczne kompleksy przez to miał) i moją Iwonę i Martę, z którymi wchodziłam w najgłębsze tajniki życia prawie już dorosłego.    A jak niesamowicie byłyśmy zgrane! Jak niesamowicie potrafiłyśmy zaplanować podłożenie klasówek z biologii! Trzeba było te "niewłaściwe" wykraść a "właściwe" podłożyć. Takiego planu to by i sam Tusk się nie powstydził! Wszystko miało ręce i nogi! I każdy moment opracowany w szczególe! A przecież tylko 20 minut na ten plan było. Mój kolega obudzony po wczorajszej imprezie, o takie słowa moje usłyszał (wypowiadane w telefon ze szkolnej portierni bo komórek przecież nie było):   - przepłucz gardło żebyś chrypy nie miał i zadzwonisz pod numer taki (…) i poprosisz moją profesorkę z biologii..   - jak to ja mam zadzwonić do Twojej profesorki od biologii? Ja? Po co?  - no tak, nie mam czasu tłumaczyć. zadzwonisz, powiesz, że jesteś mężem i natychmiast prosisz do telefonu.  I zadzwonił, męża udawał grubym głosem, a pani profesor obserwowana przez rozstawionych szpiegów poszła do tego telefonu pilnego od członka rodziny. Zostawiając klasę otworem.. choć przecież siedziało w niej jakieś 30 sztuk pierwszoklasistów.   I nie było komórki żeby zadzwonić, że już.. już krzyczy do tego telefonu i rzuca słuchawką i wraca wkurzona, już wraca! Szpieg do szpiega biegł kolejnego i przekazywał informacje, że my w tej klasy i z tego kantorka musimy już uciekać..BO NAS NAKRYJĄ!   A cała klasa pierwsza wystraszona była siarczyście widząc nas lecących przez klasę do kantorka i potem z kantorka z prędkością światła.  Ale była wśród nas jedna taka, co potrafiła mieć wpływ:  - tylko ani słowa bo życia w Grajewie nie będziecie mieć, jasne??  No i jasne stało się w jednej chwili, że milczenie będzie zachowane.   I jak tu potem nie być ze sobą związanym? Takie wydarzenia wiążą. Choć chyba akurat nie ma się czym chwalić ;-) Ale byłam pełna dumy, że taką mam klasę! A jaka szczęśliwa byłam, że 4 z plusem z biologii dostałam!   I nikt nie puścił pary z ust! Nawet Anka, która podkładać klasówek nie chciała! Bo wszyscy byliśmy blisko. Inne były te relacje. Dla jasności to większość z nich była legalna i porządna. Takie naruszające regulamin zdarzały się niezmiernie rzadko ;-)     Człowiek parki znał i każde drzewo w okolicy bo laptopy nie istniały. Człowiek mieszkania i domy koleżanek w klasie znał bo nie było Facebooka. Człowiek murki znał pod blokami, i wiedział która sąsiadka na jaki kolor usta maluje bo nie śledził kolejnego odcinka serialu w real TV.  Teraz są komputery, i-pady, internet w telefonach, gry w 3D, telewizory cieńsze od dywanów… czasy są absolutnie inne.   I czy się w ogóle da po staremu tak? Na te wspomnienia w sercu żar się budzi i nadzieja, że może moje dzieci takie relacje kiedyś zbudują. I jak ja pomyślę, że każdy kamień znałam w drodze do szkoły.. a moje dziecko zna każdą funkcję w telefonie komórkowym. Że miałam czas by się na pojedynczym człowieku zatrzymać, przyjrzeć się sznurówkom w adidasie sprowadzanym z zagranicy.    Ale tak się już nie da. No bo i jak? Nikt już z portierni nie zadzwoni skoro ma w kieszeni telefon. A kto bez internetu przeżyje choćby jeden dzień?   I może trochę żal. Ale przyjmuję czasy obecne z radością i nadzieją jednocześnie. Czasy inne, ale nie znaczy że gorsze. Nadal wiele zależy od nas.   Zawsze można zachować umiar, balans, prawdziwość emocji.    Obserwuję blog jednej dziewczyny, która od lat nie ma telewizora. Ma internet. Ogląda czasem coś w komputerze. Ale próbuje żyć inaczej niż czasy dyktują. Może jej się uda. Może jej dzieci będą bogatsze o uczucia, których nie da się ściągnąć z bazy danych.  Podziwiam ją. Gratuluję. Ale ja nie chcę tak.   Ja chcę być w tych moim tu i TERAZ. Chcę pozwalać dzieciom wysyłać sms-y i poznawać świat często bardzo fajnych gier komputerowych. Jeżeli przy tym one nadal chętnie idą do Zoo, nadal chętnie mieszają ze mną ser na sernik, jeżeli podrapane są przez koleżankę bo spór był istotny aż na tyle.. to mogą sobie wieczorem pograć na tym swoim czymkolwiek.    A ja? A ja jako matka trójki dzieci, z obowiązkami domowymi, firmowymi i życiowymi na głowie nie miałabym często czasu by dać ujście swoim emocjom. A tutaj mogę. I mogę wchodzić w bardzo ciekawe interakcje z czytelnikami mojego bloga. Mogę być komentatorem innych blogów. Widzieć dziecko koleżanki z podstawówki na zdjęciach społęcznościowych! Mogę odczytywać ludzi, próbować ich zdefiniować. A niektórych z nich przyjmować do serca. Mimo, że są wirtualni..choć tam gdzieś u siebie przecież rzeczywiści.   Pewna kobieta nazwała to IMPONDERABILIA. (pozdrawiam Cię cudowna kobieto :-) )   Bardzo podoba mi się to słowo. bo zawiera w sobie wszystko co nienazwane i nieuchwytne a jednocześnie mające znaczenie i wpływ. A te emocje wirujące ponad sieciami poplątanymi z różnych komputerów .. jak to inaczej nazwać? Nie są przecież bez znaczenia i bez wartości.    Świat wirtualny, zdjęcia facebookowe, zdarzenia w krótkich filmikach z dostępem odbioru. Wszystko to jest dla nas ludzi. I o ile ten sernik czasem upieczemy, z koleżanką posiedzimy na ławce, nadużyjemy szampana na wspólnej zabawie Sylwestrowej, pojedziemy do mamy by na starej sofie poopowiadać sobie dawne historie.   O ile nie zagubimy się.. nie popłyniemy z prądem bez oglądania się za siebie.  O ile.   O tyle świat, ten rzeczywisty i ten wirtualny, stoi przed nami zdrowym otworem. Mnie dziś wzrusza do bólu muzyka smyczkowa w iTVN. Siedzę sobie w amerykańskim fotelu, spoglądam za okno na szeroką ulicę po której mkną rodzinne, duże samochody, zerkam na termometr w stopniach Fahrenhaida.. i słucham tej pięknej polskiej muzyki. Płynącej do mnie dzięki tym wszystkim nowoczesnym wynalazkom na które się godzę :-)                   Chciałabym wszystkich poinformować, że mój blog bierze udział w konkursie na Blog Roku 2012 w kategorii "ja i moje życie".  Pod koniec stycznia będę potrzebowała waszej pomocy sms-owej :-) http://www.blogroku.pl/2012/kategorie/onamasilee      i.w. Jeżeli nie widzicie własnych dodanych komentarzy lub moich odpowiedzi na nie (bo ja zawsze odpowiadam!) wciśnijcie "wczytaj więcej" na końcu strony pod komentarzami - więcej informacji w zakładce "problemy techniczne" u góry strony.          Wyślij pocztą e-mail  Udostępnij w usłudze Twitter Udostępnij w usłudze Facebook         Posted in świat wirtualny a świat rzeczywisty 