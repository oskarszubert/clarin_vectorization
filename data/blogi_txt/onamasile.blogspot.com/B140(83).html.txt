po trzykroć TAK   17 stycznia 2013        73 komentarzy Przypominam że ten blog bierze udział w konkursie na BLOG ROKU 2012    - dobrze słoneczko  - tak kochanie  - już idę  - musisz poczekać na swoją kolej..  - wy jesteście trzy a mama jedna,   - teraz jest czas dla mamy, obiecałyście, że zajmiecie się sobą przez chwilę  - nie krzycz, niczego krzykiem nie załatwisz, spróbuj powiedzieć  - nie mów po angielsku! w domu po polsku się mówi..     Jak jest się matką trójki dzieci, różnorodność używanych słów mocno się zawęża.   Postrzeganie się zawęża. Wyobrażenie piękna i radości. Przeżywanie emocji następuje w tempie zjedzenia kanapki.     Kiedy jest się matką trójki dzieci, świt i zmrok zaskoczyć może pomieszaniem.  Klejący stół stracić może znaczenie, a kawa smakować zaczyna na zimno. Poranki szybkie, pretensjonalne. Malowanie oka i głaskanie zapłakanej buźki jednocześnie.   Łzy wzruszenia na słowa : kocham Cię mamo, jak prince princess kochał w kopciuszku.   Łzy wzruszenia na cechy odczytywane w ich zachowaniach...te, które wbijałaś do główek sto razy a one w tym czasie dalej układały tę swoją układankę i wydawało się, że niczego nie pojmują, nie słyszą.     Kiedy jest się matką trójki dzieci wyjazd do dziadków (jakieś 100 km) wymaga pakowania jak na wycieczkę zagraniczną, samolotową.   Zakupy w sklepie stają się biegiem na przełaj przez przeszkody. A liczenie do dziesięciu, żeby nie wyjść z siebie, staje się nawykiem.     Pojawiają się nowe płaszczyzny rozwiązywania konfliktów. No bo przecież - każdemu po równo - nie ma sensu.   - bo ja mam 10 lat a ona tylko 4! To jak ja zjem 5 cukierków i ona 5, to ona się naje a ja będę głodna bo jestem większa. I mam większy żołądek! Bo żołądek ma się jak własną pięść, wiesz mama? Pokaż Clara pięść.. zobacz w jej pięści nie zmieści się nawet te 5 cukierków! Wiedziałam, że mam rację!    Na nowo postrzega się sens słuchania. Ze zrozumieniem takiego. Śledząc przejęte oczy sześciolatki przekonanej, że mama Loren ma 3 nogi, ale jedną musieli jej obciąć bo nigdzie nie sprzedają trzech butów. Myślisz sobie, że skoro jej obcięli, to ma nogi jednak 2. Ale odpowiadasz: ale historia! skąd o tym wiesz?    Inny sens ma też cierpliwość. Naturalna taka. Niewymuszona. Z potrzeby.    Na nowo widzi się łąkę, żabę, jezioro, kanapkę z dżemem. Nigdy nie sądziłam że np. rozłożenie dżemu na kanapce jest istotne. I to na tyle, że albo się ją zje albo nie.    Kiedy jest się matką trójki dzieci, piękno widziane oczami tak bardzo traci na znaczeniu.  Zaczynasz widzieć wyraźniej używając serca. A piękno całego świata w jednej małej sekundzie potrafi zawrzeć się w malutkich stópkach zwisających z łóżka..   … schodziła z łóżka i zasnęła. A ty stoisz jak ten stróż przy bramie i patrzysz.  Zatrzymujesz się z praniem w ręku i wzruszasz. I czym ty się niby wzruszasz kobieto przecież dojrzała?  Aaa, niczym takim. Stópkami. - Zobacz, na grubym palcu oczy i usta namalowała czarnym markerem niezmywalnym.   Podchodzę, układam dziecko równiutko na poduszce, kołderkę poprawiam… o matko...  Wąsy sobie też namalowała... i brwi. Markerem. Czarnym niezmywalnym.*    Kiedy jest się matką, nie ważne ilu dzieci, świat zdradza nam tajniki do tej pory naszymi myślami nietykane.   I może te wąsy bardziej wzruszają niż najnowsza kolekcja Versace?   Choć i ta przecież wzrusza.**                           Oczywiście, te z nas, które matkami nie są z wyboru, niczego nie tracą. Niby to nie ma sensu, ale dokładnie tak ja to widzę. Skomplikowane to jak jasna cholera :-)       Wszystkich zapraszam do zakładki "KONKURSY" :-) Przygotowałam dla was konkurs z nagrodami! KONIECZNIE ZAJRZYJCIE :-)     i.w.       * rano wyjaśniła, że bawiła się z Zosią w dziadka.. dziadek wąsy niby ma i może te brwi większe niż przeciętne.. ale co ma do tego ten uśmiech na grubym palcu? W sumie palców teścia od spodu nigdy nie widziałam ;-)     ** przynajmniej mnie ;-)              Masz problem z komentarzami? widocznością lub wstawianiem? Najczęściej wystarczy wcisnąć na końcu, pod komentarzami "wczytaj więcej". Jak nie pomoże, zapraszam do zakładki "pomoc".         Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy. Dziękuję.          Wyślij pocztą e-mail  Udostępnij w usłudze Twitter Udostępnij w usłudze Facebook 