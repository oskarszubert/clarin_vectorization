NEW YORK    4 grudnia 2013        90 komentarzy Nowy Jork.   Wyobrażenia o nim miałam zupełnie inne. Przyleciałam z trzema walizkami. Ja, maż i malutkie dziecko. Do metropolii. Do stolicy światowego biznesu. Do różnorodności kulturowej.  Wczoraj miałam sąsiadów, których znałam od podszewki a kolejnego dnia patrzyły już na mnie oczy skośne, oczy czarne jak węgiel, niebieskie, zielone, czerwone.   Gdzie mnie licho przyniosło??     Nie wiem czy uciekłam z tego miasta, bo to były moje początki w Ameryce i nie podobało mi się tam zupełnie nic, czy po prostu najzwyczajniej w świecie nie lubiłam Nowego Jorku.   Tak czy inaczej spakowałam walizki i uciekłam do Philadelphii.  Dużo spokojniejszej, dużo bardziej przyjaznej, z nieporównywalnie mniejszymi korkami, z nieporównywalnie zieleńszymi trawnikami.   A potem kolejna ucieczka. Po roku. Na obrzeża miasta. Do jeszcze większego spokoju. I jeszcze mniejszego ruchu na ulicach.   I to w końcu okazało się moim spełnionym marzeniem. Moim oddechem w dżungli amerykańskiego snu.     Ale.  Ale New York to New York. Niesamowicie jest tam wracać. Raz na jakiś czas poczuć ten zapach, tą atmosferę.   Bo jak się stoi w samym środku Times Square…. to ma się uczucie w sercu, że człowiek może wszystko. Że jest zdolny góry przenosić. Że życie jest wielką wygraną każdego z nas.   Ma się uczucie spływającej na człowieka siły.   Nie wiem. Może to wielkie budynki przyprawiające o zawrót głowy. A może to jakieś tajemne moce. Ale po takim dniu, chce się więcej i bardziej.  To tak niesamowite uczucie, że aż ciężko to opisać. Trochę jak pomieszanie euforii, niesamowitej energii i poczucia przyjemnego ogromu, plus jakieś dziwne prądy w masie mięśniowej ;))   Tak ja czuję Times Sqare.   I nie ważne czy wiosną czy zimą, uwielbiam tam być.   Ale tak tylko od czasu do czasu.   Bo na dom, intuicyjnie wybrałam miejsce gdzie widać jak rośnie mlecz, gdzie słychać jak wieje wiatr i gdzie jak dzień jest słoneczny, to widać to na ulicach.   Na Times Square w słoneczny dzień ulice są ciemne, a budynki oświetlone promieniami tylko do połowy. Ktoś mógłby powiedzieć, że to symbol zbyt wygórowanych pragnień. Że zbyt wysoko mierzy człowiek by beztrosko ogrzewać stopy w promieniach słońca.  Może i tak. Przemknęła mi przez głowę taka myśl. Bo po co komu te strzeliste budynki jak nie można czerpać ciepła i światła z naturalnego źródła…     Ale jak to po co?? - zaraz myślę - Po to by taka "dama" z prowincji jak ja, po przejechaniu 2 i pół godziny, wysiadła ze swojego samochodu i utonęła w pięknie i przewidywalności tego, po czym stąpa i na co patrzy, unosząc swoją "wiejską" głowę w górę.    Właśnie po to światu jest Times Square :)          Poniżej parę (no może parędziesiąt) zdjęć, robionych w grubej większość z jadącego samochodu. W dodatku przez niezbyt czystą szybę ;) Nie dało się sfotografować wszystkiego. Ale żółte taksówki są i budka z hot dogami jest :)   Do przeglądania zdjęć proponuję poniższy utwór. Ja go uwielbiam! Jak widać Times Square trochę rozkopane. Na ulicach dosłownie na każdym rogu są budki z hot dogami i orzeszkami.   No i udało mi się uwiecznić, przez szyberdach słynne schody przeciwpożarowe, po których na filmach zawsze ścigają się bandyci :):) Dziękuję wam za wszystkie komentarze i waszą obecność!     i.w. Wyślij pocztą e-mail  Udostępnij w usłudze Twitter Udostępnij w usłudze Facebook 