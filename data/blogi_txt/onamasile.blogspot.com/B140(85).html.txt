przeżywasz jakbyś Oskara co najmniej zdobyła...   4 marca 2013 125 komentarzy                Przeżywam jakbym Oskara co najmniej zdobyła. Przeżywam od samego początku.  Od pierwszego maila z powiadomieniem o wyróżnieniu od Oli (już nie pani Oli, bo spotkałyśmy się na gali i szybko przeszłyśmy na "ty")   Od momentu gdy zaczęłam szukać w szafie sukienki, gdy ubolewałam nad butami, których nie mogłam kupić, nad rozstaniem z dziećmi, które łatwe nie było. Gdy samolot lądował i kolega mnie z lotniska odbierał.   Przeżywałam w dniu Gali jadąc tam roztrzęsiona, nie jedząc prawie nic tego dnia.  Przeżywałam jak zobaczyłam Agatę Passent, Marcina Mellera, tego i tamtego... Przeżywałam wywołana na scenę i tak mocno zachwiana na nogach, tak mocno bez pomysłu co powiedzieć, śmiejąc się bez sensu z gestów, które wykonywała Ania Mucha, bo jakoś przypadkiem o niej na tej scenie wspomniałam.  Przeżywałam mikrofon, który obniżyć musiałam dostosowując do wzrostu 156. Dobrze, że szpilki miałam nieskończenie wysokie bo na płaskim to sięgałabym pewnie brodą tuż ponad mównicę.   Przeżywałam "prosimy panią na wywiad", "prosimy do zdjęcia na ściankę, nasz fotograf już czeka", "prosimy pani Iwono o zdjęcie z personelem",   "czy mogę się z panią skontaktować w sprawie współpracy?"    Ze mną? Matko, w sprawie? Jezu. Fotograf na mnie? Wywiad?   Wywiadu i tak nie opublikowano, chyba jako jedynego ;) Bo na pytanie o czym jest blog, odpowiedziałam że w sumie to nie wiem. Przerażona byłam wielkością imprezy. Wielkością kamery skierowanej na mnie, mikrofonu podtykanego mi pod nos. I tym " w prawo trochę i lewe ramie do przodu… nie nie.. nie w lewo tylko w prawo, ramię lewe a nie prawe" i zaraz potem " uśmiech, plecy wyprostować, torebkę pani potrzymam".   Przerażona migającymi co chwila twarzami skądś znanymi. Tymi reporterami, operatorami kamer, sokami w kielichach, kobietami krążącymi za tobą wzrokiem, mężczyznami też.   Wszyscy w ogóle krążyli oczami za wszystkimi. Plakietki nie przypięłam z nazwą bloga, zapomniałam. Zapomniałam założyć kolczyki kupione specjalnie na tą okazję. Zapomniałam użyć antyperspirantu, na co Julia, która ze mną była:  "Iwonka nie podnoś rąk do góry bo ……." nie wchodząc w szczegóły.  Zapomniałam o czym był mój ostatni post. Dziennikarz poprosił, żebym opowiedziała w takim razie o przedostatnim czy jakimkolwiek. Powiedziałam, że przedostatni to chyba był o "starych ludziach" na co on zrobił taką minę… no nie dziwię się, że tego wywiadu nie opublikowali ;)   W szatni miły chłopak, bardzo zorganizowane hostessy, kelnerki.   AfterParty z drinkami jak ktoś chciał. Ja chciałam a Julia nie chciała. Machnęłam więc ręką, wystarczył sok. Jedna dziewczyna chciała widocznie za bardzo bo podpierając się o dwie osoby ledwie wyszła.   Panowie stali w przejściach, panie plotkowały ściszając czasem głos. Fryzury i obcasy oplotkowywane gęstniały szeptami nad głowami. Dym przecinał czasem plotki. Taki dym do tańca. Ale nie tańczył prawie nikt.   Szkło, plastik, biel. Bardzo nowocześnie było. Sztywność pomieszczenia nie pomagała odstresować się wszystkim dostojnie nominowanym.   Po Ani M. został tylko cień. Na "After" nie została. Jak większość znanych i lubianych.     Chleb na galę przywiozła mi Ula z Anielskiego zakątka. Upieczony, domowy. Przydał się.Dziękuję Ula. Po całym dniu niejedzenia, jak już odstresowałam się w końcu w taksówce powrotnej, zjadłam chleba połowę. Po swojsku, odrywając garściami.    Przeżywałam. Tak. Jakbym co najmniej Oskara dostała. Tak.   Bo dla mnie to wielkie wyróżnienie. Wielka nagroda. Ktoś mnie wybrał z ponad czterech tysięcy blogów. Ktoś postanowił, że to właśnie ja dostanę wyróżnienie. Tak, dla mnie to Oskar. I nie traktuję tego z przymrużeniem oka. Nie umiem. Nie chcę.  Traktuję to jako wielki mój sukces.   Bo cały świat zatrzymał się na chwilę czwartkowego wieczoru. I większa niż zwykle liczba oczu na mnie patrzyła i mojej średnio przemyślanej wypowiedzi słuchała.  Bo stałam tam ja, matka trójki dzieci, matka od obiadków i zadanych lekcji. Dziewczyna w dresie i bez makijażu na co dzień.   Stałam tam i dostojniałam jak na rozdaniu Oskarów. Otrzymałam brawa. Gratulacje. Uśmiechy.    A potem wróciłam do mojej rodziny. 6 małych nóżek biegło w moją stronę z dziką radością..   "mamo, rysunki dla Ciebie, serduszka i list. Bardzo tęskniłyśmy. A prezenty dla nas masz?"    Jest już dziś. Moja gwiazda bledsza, lodówka pusta, owoców brak. Kurz na stole a pod stołem mrówki, lgnące do resztek płatków śniadaniowych. Rachunki, pranie, dentysta..   Jest już dziś. Moje codzienne dziś, które jednak najbardziej w życiu kocham. Choć widok Ani Muchy, czy się lubi czy nie, to jest przeżycie. Dla mnie jest.     Zdjęć dziś dużo. Wszystkie autorstwa Julii Rozumek z szafytosi Relację z Gali rozdania nagród można obejrzeć tu. W części drugiej pod koniec jestem ja (mówię) i w części trzeciej na początku (prezentuję się) ;))    Nie mogę nie wspomnieć. Moim marzeniem było poznać Maryś z czarów, którą pewnie spora część z was zna z przepięknych komentarzy i olbrzymiego talentu malarskiego. Co niektórzy też z czarów :)  Moim marzeniem było poznać Julię, autorkę bloga szafatosi, która była tak miła by ze mną na Galę pójść i te wszystkie zdjęcia mi zrobić.   Moim marzeniem było również poznać, zobaczyć na oczy, dotknąć, autorkę bloga tylkospokojnie. Wszystkie te marzenia spełniły się czwartkowego wieczoru. I jak tu powiedzieć, że to nie Oskary? Że to nic takiego. Że to tylko jakaś tam nagroda. A blog tylkospokojnie, kto jeszcze nie zna, szczerze polecam. Jest on dla mnie odkryciem roku! Piękny, niesamowity język. Wyczucie i skromność. A dziewczyna, która zdjęcia mi niestety nie pozwoliła opublikować, jest niesamowitą osobą. Z uśmiechem wielkim i szczerym. A pisze tak, że słów i myśli w głowie mi brak. Zdobyła nagrodę w kategorii "literackie i kulturalne". Jeszcze raz dziękuję. Za was czytelników dziękuję życiu. I wam czytelnikom. Tak jak powiedziałam podczas wręczania mi wyróżnienia, tak i teraz powtórzę: bez was nie byłoby tego bloga pewnie…   Pozdrawiam wszystkich serdecznie :) i pamiętajcie, że jak nie widać waszych komentarzy to należy na końcu (pod komentarzami) wcisnąć "wczytaj więcej". Więcej informacji w zakładce "problemy techniczne".   Za komentarze też dziękuję. W ogóle mam potrzebę dziękowania teraz ciągłego ;))   Przecież ten mój niby sukces to do podziału z wami jest! :)         i.w. ps. pozdrawiam i ściskam moją siostrę Agę za przygarnięcie mnie pod swój warszawski dach :) Specjalne uściski też ślę Justynie i Agacie (Aga wiem, że teraz boki zrywasz ze śmiechu) ;) Wyślij pocztą e-mail  Udostępnij w usłudze Twitter Udostępnij w usłudze Facebook 