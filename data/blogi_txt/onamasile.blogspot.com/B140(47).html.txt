macierzyństwo z lukrem i chili   8 marca 2013        76 komentarzy                  Ja śmiem mieć wątpliwość, że dziecko może być niegrzeczne. Bo co to niby znaczy niegrzeczne dziecko? To wtedy jak rodzic purpurowy jest ze złości?   Czy jak dziecko brudne jak łajza?   Czy to wtedy jak odpowie na naszą prośbę: NIE! tupiąc jeszcze przy tym nóżką swoją słodką, pulchną, w kolorowym buciku?  Czy to wtedy jak siostrę ugryzie ze złości nieposkromionej?   A może jest niegrzeczne jak udaje, że nie słyszy jak mama mówi? jak mama prosi? jak mama podnosi głos? jak mama macha ręką i wykrzykuje, że jak w tej chwili… że jak za 5 sekund.. że ona nie ręczy dosłownie.. a dziecko nadal udaje, że głuche.   Czy jak wyleje do wanny cała odżywkę do włosów, firmy porządnej, w opakowaniu "mega huge" co by było już na cały rok. Czy może jak buty chce założyć letnie na zimowy dzień? A tej spódniczki to nienawidzi i nie założy już nigdy. A ta inna ją uwiera i nie będzie już w niej chodzić też! ale nie odda Zosi.. o nie, co to, to nie!   Czy jak kolejny dzień, za kolejnym dniem, kolejny ranek za kolejnym, ono nadal nie wie, że musi się ubierać rano bo przecież nic nie wspomniałam?   Czy jak kładzie się na posłanie psa i nie rozumie pięćdziesiąty raz, że nie wolno?  Czy jak marudzi i kwili i zawodzi i ryczy?  Czy jak nie chce pić mleka, a przecież zdrowe! wapno zawiera! zębów nie psuje! i smaczne! tak czy nie?  Czy jak bałagan w pokoju ma dziewięćset dziewięćdziesiąty dziewiąty dzień…?   Czy jak ucząc się pisać wyrazy, uczy się na stole, pod stołem, nosem na akwarium, włosami w dżemie, z nogą na głowie, z nogą pod pachą, z nogą pomiędzy bóg wie czym.  Czy jak dostanie ocenę niższą i płacze i zawodzi i mówi, że jest głupia.. i że nauka nic jej nie pomoże, bo przecież jest głupia! i na nic moje przekonywanie, że nie jest. Bo jest! Bo ona wie już teraz. A tu jest dowód - czwórka zamiast piątki!   Czy może jak włosów nie rozczesuje siódmy dzień? a wie przecież, wie wie wie, bo mówiłam i przypominałam tysiące razy, wie, że jak nie rozczesze choć jeden dzień to już ból, krzyk i trud.   Czy….czy jak powie, że nie kocha, że nienawidzi, że to najgorszy dom ever!?  Czy jak płacze, i robi scenę, drzwiami trzaska, mówi, że się wyprowadzi choć lat ma dopiero 10.  Czy … czy… czy ..czy. I razy 3 kolejne czy.     Macierzyństwo to nie tylko lukier. To także chili.    A dzieci chcą być niezależne, są ciekawe, chcą poznawać świat. Jak mają go poznać, jak nie metodą prób i błędów? Jak poznać ten świat, bez dotykania, sprawdzania, rozsypania, połamania, wypróbowania cierpliwości rodzica?   Jak poznać coś tylko w teorii? Jak na słowo uwierzyć, że to gorące, ciężkie, mokre, niebezpieczne? Że jak kilo mąki rozsypiesz, to sprzątać trzeba godzinę.   Najlepiej tę mąkę rozsypać i sprawdzić ile się sprząta, sprawdzić jaką minę ma mama, sprawdzić, jak zareaguje. Sprawdzić jak poradzi sobie z sytuacją stresującą. Odczuć konsekwencje. I nauczyć się w praktyce. Zamiatając puszystą mąkę, wymykającą się spod szczotki.    Mój dzisiejszy poranek zaowocował tym, że napisałam do przyjaciółki sms-a, że nie wytrzymam i chyba zaraz komuś coś zrobię! w sumie to napisałam to inaczej, ale nie chcę tu cytować ;))   Poranek ciężki był. Dzieci zapłakane, ja roztrzepana na ciele i umyśle. Ręce roztrzęsione. Głowa opuchnięta, tętniąca. Resztki cierpliwości z rezerw ciągnące już najniklejszych. To moje chili.     Jest i lukier. Jest i chili. To jest właśnie rodzicielstwo.     I ja wiem, że moja Zosia nie gryzie z nienawiści, tylko bezsilności, złości. Nikt jej dawno nie przypomniał, że bezsilność nas czasem ogarnia, ale nie można używać wtedy przemocy i bolesnych słów. Że mama dziś jest bezsilna, ale nie ugryzie cię z tego powodu, choć może i ma wielką chęć!   Przypomniałam dziś. I przypomnę jeszcze nie raz. Bo to jak praca Syzyfa.     I to od nas zależy czy dopuścimy do siebie, pogodzimy się, że macierzyństwo to nie tylko lukier.   Że słodycz życia przecina czasem jakiś posmak goryczy. Że czasem łykamy łzy mieszając pomidorówkę. Że czasem krzyczymy w poduszkę na piętrze. I że to nic takiego. Że mamy do tego prawo. I że to żaden wstyd. I że tak będzie przez parę… naście najbliższych lat.. a może i parędziesiąt.   LUKIER i chili.   CHILI i lukier.  Rodzicielstwo.       Na zdjęciach dziś przyroda, kuchnia, dzieci, mydelniczki, woreczki, papryczki ;) Czyli pomieszanie z poplątaniem. Dokładnie tak jak w moim codziennym dniu :) Woreczki na bazylię, miętę, rozmaryn i suszone grzyby uszyła dla mnie  QraDomowa      Bardzo dziękuję za komentarze pod poprzednim postem :)  Jak zwykle przypominam wam, że jak nie widzicie swojego komentarza, lub mojej odpowiedzi, kliknijcie na dole, pod komentarzami "wczytaj więcej". Jak komentarzy jest ponad 100 trzeba kliknąć dwa razy.    iw.        Wyślij pocztą e-mail  Udostępnij w usłudze Twitter Udostępnij w usłudze Facebook 