córeczka w niebieskiej spódniczce    6 września 2013        95 komentarzy                   Zebrać się do kupy i rozpocząć jesień z klasą. Chciałabym.  Czerpać przyjemność z chłodnych wieczorów i tlących się codziennie pięknie pachnących świec na moim stole.   Cieszyć się z brązowych kubków w brązowe listki, kupionych specjalnie z okazji jesieni. Chciałabym.  I pojechać do Kalifornii.   I ujrzeć na moim progu, któregoś dnia, prawdziwe czary.  I być cierpliwą bardziej.    I mieć nowy kredens. Chciałabym.   Uszanować ludzkie fanaberie i dziwactwa. Polubić owoce morza. Bo zdrowe. I w modzie.   I nie kląć przy malowaniu paznokci.    I nie przejmować się drobiazgami.  Nie mieć haluksów. I mieć rzęsy takie, jak jeszcze trzy lata temu. Chciałabym.     I chciałabym, żeby ten blog kwitł. A ludzie płynęli tu rwącym strumieniem.   I zęby żeby dzieciom wypadały bezboleśnie.  I pranie, żeby nie czekało na składanie dłużej niż dwa dni.    I wszystkie pomysły swoje przemyśleć wzdłuż i wszerz. Na spokojnie. Bym chciała.   I nie rzucać słów na wiatr. I pamiętać zawsze o wszystkim. I nie być pretensjonalną z byle powodu.     I jak tak dłużej pomyślę, to…. czegóż ja bym nie chciała.      I wiecznie człowiekowi mało.  Ile by nie miał.  I wiecznie rzęsy za krótkie. Za rzadkie. Za jasne.     I wiecznie krążymy w życiowym pośpiechu. By zdążyć być ładną. Bogatą. Tą, co widziała Kalifornię. I ma pełniejszą duszę może dzięki temu. I wiecznie pomijamy małostki. Drobiazgi. Brudne stópki dziecka uciekające w popłochu przed nieżywym robakiem.    Ale człowiek musi iść. Ciągle dalej i dalej.   I czasem to naturalne, że nie widzi.   Że potyka się o własne życie. Że w biegu codziennym ledwie dostrzega czubki własnych butów.  Bo czasu przecież tak mało. A spraw tak dużo.     Ale, gdy już rzęsy przerzedzą się tak, że prawie ich nie będzie. Czasu będzie jeszcze mniej. Na czerpanie radości z brudnych stópek córeczki w niebieskiej spódniczce.               Moje dziś poniżej. Uwiecznione dla wspomnień.   Dla chwil, gdy o lasce doczłapiemy się z mężem do kanapy i odtworzymy te momenty   na czymś co będzie przypominać dzisiejsze laptopy. I łza nie jedna poleci.... i.w.      Wkrótce wszystkich was zapraszam na konkurs u mnie. Tych którzy jeszcze nie polubili "ona ma siłę" na Facebooku (tutaj) serdecznie zapraszam, bo konkurs będzie rozgrywał się tam :)           Wyślij pocztą e-mail  Udostępnij w usłudze Twitter Udostępnij w usłudze Facebook 