do czego służy opakowanie po płatkach   28 sierpnia 2013 93 komentarzy                  Dziś podczas sprzątania szafki spadły mi na głowę płatki śniadaniowe.   A że ja byłam nisko (na kuckach) a te płatki wysoko, to jeszcze miały czas w trakcie lotu obrócić się o 180 stopni i wylądować na mojej głowie otwartą stroną, rozsypując się beztrosko na moich włosach, wpadając pod bluzkę, pod nogi, w zawinięte nogawki jeansów… Miałam dziś ciężki dzień.   Rozpłakałam się. Przez głupie płatki. Tak jakby.   Usiadłam na podłodze i waliłam pustym opakowaniem o szafkę.  Do kuchni weszła Zosia.  - Mamo co robisz?  - Nic, sprzątam i walę pudełkiem w szafkę.  - Mamo, a dlaczego walisz pudełkiem w szafkę?  - Bo w życiu czasem trzeba sobie powalić pudełkiem w szafkę! i popłakać trzeba czasem. Człowiek oczyszcza emocje! Bo człowiek czasem bardzo tego potrzebuje, żeby nie zwariować!  - Ok, to ja już sobie pójdę. Nie wiem co ty mówisz.  I poszła.  Wchodzę na górę jakąś godzinę później. Dziewczyny siedzą na swoich łóżkach i w coś się bawią. Zerknęłam na nie w przelocie. Idę dalej zadowolona, że tak spokojnie i grzecznie jakoś u nich dziś. I raptem słyszę:   - Bo czasem człowiek musi powalić pudełkiem w szafkę.  Staję jak zamurowana. Wracam. Przyglądam się. Zosia wali pudełkiem po butach w drzwi szafy.  - Zosia co Ty robisz?  - Jestem człowiekiem.      :):):)     I tak się okazuje, że to nie tylko rodzic uczy dziecko.  Bo i dziecko uczy rodzica, w tych często niespodziewanych momentach. W tych, gdy wchodzisz z koszem pełnym prania do pokoju małej dziewczynki i słyszysz swoje słowa.  Słyszysz prawdziwe echo nauki, która nie idzie w las… Zosia nauczyła się od mamy, że emocje są różne. Że człowiek ma prawo być wkurzony i smutny.   Mama nauczyła się od Zosi, że warto przyznać się czasem do własnej słabości. A nóż widelec ktoś zrozumie na czym polega człowieczeństwo ;) A potem upiekłam ciasto, zupełnie już spokojna.   Płatki w szafce na półce.   Dzieci ganiają się po domu.   Emocje opadły. One mają to do siebie. Że zbyt długo nas nie trzymają. Trzeba się tylko nauczyć jak te chwile przetrwać. I nie wstydzić się przed własnymi dziećmi, że człowiek czasem traci panowanie nad płatkami śniadaniowymi. Nad życiem.   Ale też pokazywać, że podnosi się. Idzie. I piecze ciasto.       iw.          Wyślij pocztą e-mail  Udostępnij w usłudze Twitter Udostępnij w usłudze Facebook 