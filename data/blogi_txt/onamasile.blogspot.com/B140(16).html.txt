co robisz w piątek?   27 listopada 2013        63 komentarzy Święto dziękczynienia zmierza wielkimi krokami. To najważniejsze święto w USA.  W przedszkolu mojej córki odegrało się przedstawienie. Recytacja, piosenki. Pięknie.   I na koniec dzieci chwyciły się za ręce i zdradziły słuchaczom za co są wdzięczne w życiu.   Dziewczynka za rodzinę, chłopczyk za mamusię, kolejna dziewczynka za malutką, nowo narodzoną siostrzyczkę, ktoś znów za rodzinę, za tatę … i kolej na moje dziecko… Ja jestem wdzięczna za mojego psa - słyszę ja i cała widownia :)  No i staraj się rodzicu całe życie, a i tak przegrasz z psem ;)  Ale oczywiście jesteśmy dumni, za oryginalność!      A ostatnio u nas ogromnie dużo zamieszania. Jak co roku. W okresie świątecznym wszystkie moje córki mają urodziny, do tego święto dziękczynienia, święta Bożego Narodzenia, porządki z tym związane, pieczenie ciasteczek, nowe przedsięwzięcie i jak zwykle praca, dzieci, szkoła, obiady, kurze, składanie bluzeczek w kosteczkę.   Ale jak nigdy jestem spokojna. Zauważyłam, że im mam czasu mniej, tym mam go więcej. Paradoksalnie.   Ze wszystkim się wyrabiam. Najważniejsze w pierwszej kolejności, mniej ważne tuż potem, a że nie zdążę z czymś ważnym mało… świat się nie zawali.   W piątek natomiast będę oddychać mroźnym powietrzem w Nowym Jorku na Times Square. Wiecie, że to właśnie Times Square jest najczęściej odwiedzaną atrakcją turystyczną na świecie? Co roku odwiedza je około 39 milionów ludzi.   Ja, choć nie mam daleko, byłam tam tylko 4 razy. Ale każdy ten raz pamiętam doskonale. Times Square się nie zapomina. Mimo, że to przecież niby tylko ogromne skrzyżowanie. Zdjęcia z Manhattanu może będą za tydzień czy dwa, a póki co u nas smętnie, deszczowo i nad wyraz jesiennie. Na koniec i ja. Ja wdzięczna jestem za życie, zdrowie i wolność wyboru. Wszystko inne to skutek. A każdy skutek ma swoją przyczynę w nas samych. Jesteśmy początkiem i końcem tego co wkoło. I za to też jestem wdzięczna.     Miłego tygodnia i weekendu! :)     i.w.         Wyślij pocztą e-mail  Udostępnij w usłudze Twitter Udostępnij w usłudze Facebook 