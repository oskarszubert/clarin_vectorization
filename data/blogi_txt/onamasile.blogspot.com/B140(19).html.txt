czy to warto?   17 maja 2013        98 komentarzy Dlaczego tak jest powiedzcie mi? Bo ja nie znam odpowiedzi. Główkuję, zastanawiam się, próbuję zrozumieć.  Ale za każdym razem jestem wstrząśnięta.   Osoby, Polacy, którzy coś osiągną, którzy do czegoś dojdą, którym się powiedzie trochę bardziej niż przeciętnie, tak bardzo są w tym kraju krytykowane. I to krytykowane dobitnie, dosadnie, boleśnie i oczywiście najczęściej anonimowo.   I nie chodzi o negatywne wypowiedzi, o przedstawianie własnego zdania. Bo każdy ma do tego prawo! Chodzi o te komentarze pozbawione szacunku i sensu.   Dlaczego? Pytam dlaczego?  Czy nie umiemy, nie możemy, nie chcemy być dumni choć trochę?   Jak nie dumni, bo może to zbyt wiele, taką dumę wyrazić i może nie każdy się skusi.. ale przynajmniej obojętni byśmy mogli być.  Obojętni. Bo jaki cel mają takie mocne słowa, rzucane w przestrzeń?     I ja się grubo nad tym zastanawiałam. Najpierw po krytyce mnie samej, takiej zupełnie bezpodstawnej tej. Takiej żeby to tylko ból sprawić człowiekowi. Potem po krytyce mocno obraźliwej bliskiej mi osoby, jednej, potem kolejnej.   A wczoraj przeczytałam na profilu znanej blogerki modowej o podłościach w jej stronę. I znów lawina myśli poszła..    Bo ja tej blogerki nawet nie znam. A jestem z niej dumna! Nie zamieniłam z nią ani jednego słowa! Ale jestem dumna! Bo przepiękne ma zdjęcia. Bo pięknie pokazuje modę. Ma poczucie smaku, dobry gust. Ma fajny, przyjazny blog.   I udało jej się! I u Kuby Wojewódzkiego, choć nieco wystraszona, ale dała radę! I mignęła mi w "Na wspolnej" i w Pytaniu na śniadanie była podobno. I przede wszystkim wiele sukcesów odniosła w sferze blogowej i modowej.   Ja wiem, że pokazanie się w telewizji nie oznacza, że ktoś jest znakomity w tym co robi. Ja to wiem. Ale jest to pewnego rodzaju sukces dla tych ludzi!  A my się skupimy na czym?? No na tym że u Kuby jej nie poszło, że w śniadaniu to coś tam, a na wspólnej to miała beznadziejną bluzkę. No na tym my Polacy skupiać umiemy się najlepiej!  Ale na tym, że każde jej zdjęcie jest do granic dopieszczone. Że stylizacje wystarane. Że włosy pięknie upięte. Makijaż profesjonalny. I przepiękny produkt końcowy. I że my możemy czerpać. Podglądać. I dla siebie to i owo wykorzystać. Tego nie umiemy. Bo my dużo szybciej zauważymy bluzkę nie taką.    Nie umiemy być dumni, nie umiemy być zadowoleni. Nie umiemy cieszyć się czyimś sukcesem. I to chyba dlatego, że wiecznie patrzymy przez własny pryzmat. Bo sukcesu MY nie odnieśliśmy. NAM nie wyszło. Też prowadzimy blogi ale mamy obserwatorów o kilka tysięcy MNIEJ. Komentarzy wcale. A ona śmie mieć wszystkiego w bród. I jeszcze ładna do tego. Pewnie wszystko dzięki operacjom!     I ja myślę, że dopóki pryzmat będzie nam w życiu towarzyszył, to szczęśliwi to my raczej nie będziemy. Bo zamiast zająć się własnym życiem, własnym szczęściem, to my pielęgnujemy to pryzmatyczne odbicie w lustrze.   I ja sobie zdałam sprawę, że ta ubliżająca krytyka to nawet nie do końca jest zazdrość.   To jest ta żółć. To jest to poczucie własnego nieszczęścia. To jest lekkość jaką osiągamy po napisaniu takiego komentarza. To jest kamuflaż życiowy, gdy udajemy tych, którymi nie jesteśmy, a potem frustracja narasta… I trzeba sobie poradzić z nią. A jak rozładować ją najlepiej, jak nie wywołując smutek na czyjejś twarzy?   A tak być nie powinno. Marne i naciągane poczucie własnej wartości może osiągniemy na takich podstawach. Ale nie o to chyba chodzi. My ciągle mamy przekonanie że czyjeś szczęście, czyjś sukces ujmuje nam. A to nie prawda. W świecie jest wystarczająco dużo miejsca by pomieścić radości, szczęście, sukcesy i spełnienia każdego z nas.    I dlatego uczmy nasze dzieci, że zazdrościć nie warto, porównywać siebie nie warto.   Nie warto pielęgnować w sobie negatywnych emocji, budować zadowolenia własnego poprzez smutek kogoś innego.   Warto za to życie brać w swoje ręce.   Bo niezależnie, czy Julia Kuczyńska ma fajne leginsy czy nie, nasze życie się nie zmienia.   Chleba nadal tyle samo w chlebaku mamy i wstawać o 6 rano tak samo trzeba każdego dnia.   I to nie Julia czyni nasze życie bardziej przykrym. To my sami je takim czynimy.           A słowa nie ulatują z wiatrem. Słowa bolą. Słowa przynoszą smutek.   Słowa długo czasem dźwięczą w głowie. Rzucone tu, lądują gdzieś tam.   I trzeba o tym pamiętać. Jeżeli ktoś chciałby wiedzieć to Julia i jej blog to MAFFASION i.w.      Wyślij pocztą e-mail  Udostępnij w usłudze Twitter Udostępnij w usłudze Facebook 