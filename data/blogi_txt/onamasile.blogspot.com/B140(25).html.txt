efekt motyla   23 lipca 2012        29 komentarzy Była sobie nastolatka. Piękna, młoda - no jak to nastolatka. Z burzą włosów na głowie. Śliczne podkręcane włosy miała. Długie. Spodnie dzwony i obcisły golf. I buty na koturnie. Tak przynajmniej pamiętam ze zdjęć. Ta nastolatka to moja mama. Podobno na lekcji matematyki, a może to ekonomia była, nastolatka podskoczyła z krzykiem na ustach bo poczuła pierwsze ruchy swojego dziecka.  Nastolatka z brzuszkiem a w brzuszku ja. Wielu miała doradców, co by tu z tym fantem zrobić… Wiele dróg na rozwiązanie. Wybrała rozwiązanie najcięższe z możliwych.. w bólach na sali porodowej.   Nie wchodząc w szczegóły jak było jej ciężko, jak straciła z dnia na dzień swoja młodzieńczą beztroskę, jak biła się pewnie z myślami, jakie miała wsparcie a jakiego nie miała. Nie ważne. Bo urodziła mnie moja mama któregoś lipcowego dnia.   I choć kłócimy się czasem. I choć czasem siebie na wzajem nie rozumiemy. I choć czasem ona ma inne zdanie na daną kwestię a ja wkurzam się, bo przecież to ja najlepiej wszystko wiem! I choć wymiana zdań bywa nie zawsze różowa.   To zawsze pamiętam, tą nastolatkę, i wyobrażam sobie ten pewien dzień.   Gdzie losy się ważyły.   Gdzie głucha cisza panowała w duszy a ciało krzyczeć chciało pewnie w głos. Gdzie wyobraźnie trzeba było zamknąć na klucz by nie podpowiadała .. nie kusiła.   Gdy było trzeba podejmować decyzje dojrzałe, dojrzałym nie będąc.    I winnam jej szacunek, którego uczę się, bo czasem zapominam niestety.   I winnam jej miłość bezinteresowną. Taką bez względu.   I wiem i czuję, że to, co nas łączy, zawsze będzie górą się unosić, nad kłótniami, nad dąsami, nad moimi przemądrzałymi wywodami, których się czasem słuchać nie da.   I wiem, że zwycięża miłość.   Bo to, co matkę łączy z dzieckiem to niewidzialna, cieniutka nić… wijąca się ponad krzakami, górami, błotami, burzami i nie wiem czym tam jeszcze..   Lecz stale wijąca. Stale odporna. Stale bez względu. Stale na zawsze.     A piszę to teraz bo…  Dziś za oknem lipiec. Jak wtedy. 36 lat później jest dziś. 36 świeczek na torcie będzie pojutrze. 36 lat, które daruję mojej mamie.   Bo każdy jeden rok mam.   Bo ona postanowiła kiedyś nie mieć. Młodzieńczych swoich beztroskich lat.         Kilka odszperanych, pięknych fotografii, które będą przechowywane i pielęgnowane do końca moich chwil. Moja mama. i.w.     Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie.         Wyślij pocztą e-mail  Udostępnij w usłudze Twitter Udostępnij w usłudze Facebook 