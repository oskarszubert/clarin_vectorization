dziewczyna z lasu   1 listopada 2013        93 komentarzy Nie cierpię smutnych postów pisać. Jak taki opublikuję już po 5 minutach żałuję. I zadaję sobie pytanie: i po co mi to było? po cholerę pisać o problemach? Ale cóż innego mogłabym napisać jak w sercu smutek i gorycz i złość.   No właśnie. W sercu smutek i gorycz i złość.  Bo ostatnio … bo nigdy jeszcze nie byliśmy w takim punkcie życia. Bo nowe wieści jedna po drugiej. I jedna mocniejsza od drugiej.   A dziś…   To był mój poranek. Dziś wyjątkowo spokojny. Moja najstarsza córka już przy śniadaniu powiadomiła mnie, że dziś święto zmarłych. Tak, wiem córeczko, wiem. Potem jakiś smutek i przed oczami najbliżsi, których już nie ma. I babcia i dziadek i babcia i dziadek i były chłopak, który jechał z Ełku do Grajewa, i wujek i ciocia i maleńkie niewinne dzieciątko…  Zrobiłam sobie śniadanie i otworzyłam komputer jedząc kanapkę z serem.  I ten komentarz. Od kolegi pewnej dziewczyny.     "dziewczyna z lasu - odeszła .Właśnie dziś. Pomyślałem, jakiś miesiąc temu, żeby tu zaglądała , bo moja żona jest wierną czytelniczką. Pamiętam jak chłonęła każdy napisany tekst i mówiła ,że piękny , że dobry.  Umarła cicho , nie żaląc się na ból i na to, że była od 6 lat już sama. Straciła swoich najbliższych, męża i dwie córki jednego dnia . Właśnie wracali do domu na obiad i naprzeciwko wyjechał na nich TIR. W roku następnym w odstępstwie 2 miesięcy umarła jej matka i ojciec. Przyglądałem się z podziwem na tą dzielną kobietę. Zadawałem sobie pytanie ile jeszcze może wytrzymać? A ona na przekór wszystkim potrafiła się śmiać i mówić ,że to nic. Na prezent pod choinkę w ubiegłym roku dostała wypowiedzenie z pracy , a miesiąc później raptem straciła przytomność . Diagnoza była straszna - glejak mózgu . Odeszła ciepła, cudowna kobieta. I to właśnie dziś na bal wszystkich świętych ( żartowała sobie , że idzie na bal ) Musiałem to napisać . PANIE! DAJ JEJ WIECZNE SPOCZYWANIE!"     Ta dziewczyna tu bywała. Tu czytała i tu komentowała moje posty. Wiedząc, że umiera pisała tak:    "To niewiarygodne, że dopiero od trzech dni z zapartym tchem wczytuję się w słowa...tak one tutaj mają wartość i dziękuję Ci, że jesteś i piszesz.  Wiele razy myślałam, że takich ludzi nie ma w realnym świecie. Jakże się myliłam!!! Mam na imię Agnieszka. Urodziłam się 51 lat temu w Suwałkach i całe swoje życie pomieszkiwałam na wschodzie Polski (Żytkiejmy,Gołdap,Kuźnica Białostocka,Sokółka,Kumiałka,Janów i teraźniejsza Czarna Białostocka). Kocham ten nasz Wschód za "gość w dom - Bóg w dom",za ławeczki na których przesiadują kumoszki i obgadują sąsiadów, za piękną nieskażoną przyrodę, za "dwa pacierze w jednym łóżku",za najsmaczniejszy chleb i wodę, tą ze studni. I jeszcze za ten zapach jaśminów, konwalii i skoszonej trawy. Dziś robiłam dżem malinowy i cała kuchnia, korytarz pachnie słodko- malinowo.  Te wszystkie zapachy ofiaruję Tobie Iwonko - niech Ci się przypomni i zrobi cieplej na serduchu.Pozdrawiam."       I mimo wszystko, że smutno zrobiło się jeszcze bardziej. Że w poszukiwaniu jej komentarzy zalewałam klawiaturę łzami.   Że jej już nie ma. Że życie nie tylko cudem jest jak widać. Mimo wszystko, poczułam ogromną ulgę. I powiew nadziei.     Dziewczyna z lasu……tak się podpisywała.  Miałam to szczęście, poznać jedną z jej prawd… i od dziś wiem, że nawet będąc w obliczu śmierci możliwy jest uśmiech i zapach konfitury w przedpokoju.     I że nawet to.... I że nawet to zależy od nas. Każdy z nas ma problemy. I można z nimi albo płakać albo próbować się śmiać.  W największej tragedii jest miejsce na postawienie naszych warunków.      Ja pokusiłam się o nadzieję. A teraz gotuję barszcz.       i.w.                Wyślij pocztą e-mail  Udostępnij w usłudze Twitter Udostępnij w usłudze Facebook 