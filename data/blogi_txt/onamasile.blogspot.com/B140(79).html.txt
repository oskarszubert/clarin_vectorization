póki co wszystko zależy ode mnie   25 stycznia 2014        151 komentarzy                Pamiętam jak byłam w pierwszej ciąży. Jak zobaczyłam dwie kreseczki na teście. Ile razy dotknęłam swojego brzucha tego dnia. Ile razy płakałam.  Pamiętam jak kupowałam ubranka i robiłam im zdjęcia. Jak szukałam odpowiednich butelek, smoczków. Pamiętam jak maleńka istotka po sporych komplikacjach w szpitalu pojawiła się wreszcie na świecie. Jak trzymał ją mój mąż i razem płakali, i on i dziecko. I pamiętam ten szpital w Płocku, niby najlepszy w okolicy. Pamiętam jak długo potem nie chciałam mieć kolejnego dziecka. Bo moja córka pokazała mi czym jest prawdziwy dzień z niemowlakiem. Był taki moment, że moja mama przyjechała do nas, a my rodzice siedzieliśmy na łóżku i płakaliśmy razem z dzieckiem… z bezsilności. Jedno zdanie mamy postawiło nas na nogi. Jedno jej zdanie dało do myślenia więcej niż 15 przeczytanych książek - "to wasze dziecko i jak nie wy, to nikt inny się nim nie zajmie".  Wstaliśmy i zajęliśmy się.  Były łzy i radości przeplatające się na wzajem. Były telefony komórkowe tonące w ściekach miejskich. Były szpilki od projektanta pomalowane mazakami marki Crayola. Był obrus ściągnięty ze stołu z gorącą herbatą. Był zjedzony diament z pierścionka. A potem szukanie diamentu.. wiadomo gdzie.  Były noce nieprzespane totalnie. Nie było drzemek w ciągu dnia. Była szczególna ochota na minutę dla siebie, na poczytanie książki, na wyjście do kawiarni.    Ale przyszedł moment, że serce znów zabiło w ten znany już mi sposób. I pytanie: "kochanie, co ty na to?" Kochanie nie było zbytnio na tak. Ale wiadomo, że z instynktem żony trudno dyskutować.   I znów pamiętam siebie w ciąży. I kolejne komplikacje. I dziecko, które jadło jak szalone a ja jak szalona płakałam że ciężko, że ciężko, że ciężko…  Było ich dwie. Dwie dziewczynki z dwoma mieczami w ręku, jedna drugiej tym mieczem po głowie, ja ręce w mięsie mielonym..  Było i tak, że jedna podsadzała drugą by tamta mogła wejść na czubek telewizora. Było tak, że jedna włożyła w nos drugiej zrulowany papierek po lizaku. I zabroniła krzyczeć.  I tony ręczników papierowych były i szmat, szmatek, chusteczek…  Było różnie.  Ale szybko znów poczułam ten moment….  ….kochanie co ty na to?? I pamiętam siebie w kolejnej ciąży, w której pierwsze 4 miesiące nie wstawałam z łóżka. Leżałam całe dnie z miską przy sobie i płaciłam niani majątek. I płaciłam majątek za leki przeciwwymiotne, których nie pokrywało moje ubezpieczenie.  I jak rodziłam pamiętam i  lekarz mówił: pani to jak pierwszy raz, a to przecież już trzecie! I pamiętam męża z dzieckiem na rękach. I to, że znów płakał.  A ja znów z miską, bo jeszcze wtedy nie wiedziałam, że jestem uczulona na morfinę.    Były od teraz we trzy. Pamiętam jak jedna drugiej waliła blaszaną miską w głowę. A trzecia, starsza już dużo biegła na skargę. I jak bawiły się w szkołę mimo że najmłodsza miała tylko rok i ciągle lądowała u dyrektora na dywaniku bo nie słuchała nauczycielki. I pamiętam jak jedna schowała się w sklepie z meblami i jak cała obsługa jej szukała i my rodzice zrozpaczeni, i przez megafon obsługa sklepu prosiła "dziecko ujawnij się bo mama zaraz zemdleje" a dziecko chichotało ukryte w biurku sklepowym. Pamiętam jak trzy były chore na grypę żołądkową i jak nie nadążałam.  I że jedna nie lubi tego na obiad a druga tamtego a trzecia to prawie niczego. I że nie ma chyba tak, że lubią coś wszystkie razem.   I to, że jak zaczynały kłótnię, to nie wiedziałam od rozplątywania której ręki czy nogi zacząć. I czy najpierw poskromić zaciskające się zęby czy rękę wyszarpującą garść włosów.  I jak samolotem leciałam do Polski 10 godzin. Jedna miała wtedy 6 lat, druga 4 a trzecia 2. Leciałam sama, bez męża. I współczujące miny pasażerów pamiętam. I nadęte miny stewardess. I moją fryzurę i błysk szaleństwa w oku jak wysiadałam już w Warszawie.    Wszystko pamiętam. I każdy rysunek mamy z kokiem na głowie. I każdą laurkę na urodziny. I wzruszające przedstawienia. I pochwały nauczycieli. I poranki w piżamach do późnego popołudnia.  I kotlety z błota i tarzanie się w liściach jesiennych.    Pamiętam każdy moment mojego życia z dziećmi.    I jak ktoś mnie zapyta, czy to już koniec? czy może jeszcze jedno dziecko? Odpowiadam, że zdecydowanie koniec. Ale jestem pewna, że w sercu mam miejsce na kolejną trójkę dzieci.    Bo nigdy nic nie dało mi tyle szczęścia. I nigdy nic nie nauczyło mnie życia lepiej. I nigdy nic nie powodowało, że tak mocno czuję że żyję. Jak moje dzieci.    I w tym wypadku " to zdecydowanie już koniec" oznacza otwartą nieskończoność.    I telefonów utopionych w sedesie nie liczę już dziś.  Dziś liczę każdy dzień, który jeszcze mi z nimi pozostał. Bo zanim w świat pójdą, to ten każdy dzień spędzą ze mną. I każdego dnia dostarczą mi emocji jakich nigdzie indziej nie znajdę.    Zdaję sobie sprawę, że nadejdzie taka chwila, że będę czekała na każdą ich wolną minutę. Tak jak one teraz czekają na moje wolne minuty. Że będę czekała na telefon, który zadzwoni albo i nie. Ale póki co, mam je na co dzień. Bez limitu.  I mogę z tym zrobić, co tylko zechcę.   Póki co, wszystko zależy ode mnie. Znacie tę reklamę z filmiku poniżej? Uwielbiam (!!!) tą króciutką historię… te uczucia dokładnie odzwierciedlające moje. Może ze mną jest coś nie tak. Ale za każdym razem jak widzę tę reklamę to oczy nabierają łez. I wtedy czuję, że ile tych dzieci by nie było… byłoby cudownie :)    iwona wiśniewska Wyślij pocztą e-mail  Udostępnij w usłudze Twitter Udostępnij w usłudze Facebook 