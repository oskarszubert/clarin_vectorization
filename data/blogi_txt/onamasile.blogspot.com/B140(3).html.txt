13   14 marca 2013        125 komentarzy                 Ja lubię poczytać przed snem. On w tym czasie gra.   Ja lubię popijać wodę. On w tym czasie popija gazowane.  Ja lubię zamyślać się i męczyć głowę wnioskami. On w tym czasie ucina sobie drzemkę.  Ja ubrania dzieciom wyjmuję wieczoru poprzedniego. On złapie coś z szafy. Coś ot tak.  Ja wybieram 10 minut chleb. On bierze ten, który z półki wystaje.  Ja na przyjęcie szykuję się dwa tygodnie. On rano budzi się i szuka krawata. O brudny. No nic nałożę inny.   Ja szybko, na czas, muszę to dokończyć. On spokojnie, na wszystko jest pora, po co się w życiu spieszyć.  Ja wakacje kwietniowe od grudnia planuję. On w kwietniu pyta: to kiedy to właściwie my jedziemy? i na ile? Ja pomidora kroję od góry w piękne okrągłe plastry. On w zależności jak złapie. Nie wie jak kroi. Zależy. Nie ma patentu. A ty masz? masz patent na krojenie pomidora?? boże, nie do wiary.   Ja w Disney World z mapą, wedle, wzdłuż i wszerz. On gdzie ładniej, gdzie nogi poniosą. I co z tego, że coś ominie? Wakacje są. Ma być fajnie. A nie wedle.   Ja czytam Zosi "co się w ciszy słyszy" wydając z siebie odgłosy dziwaczne. Zosia naśladuje. Śmiejemy się. Turlamy. On czyta. Czyta po prostu. Zosia słucha. Słucha po prostu.   Ja świeczuszka, serweteczka, lampioniczek tritu titu, u lala. On świeczuszka, bo żona lubi. Ja zapisane na karteczkach, w kalendarzu, w telefonie. On pamięta bez zbędników. A że czasem zapomni, to przecież świat się nie zawali.   Ja niespokojna w dążeniach. On spokojny.  Ja w pośpiechu z tymi dążeniami. On na luzie.  Ja na głowie ooo tyle. On pod nogami, jeszcze więcej.     Ja nie umiem wyczarować radia polskiego w amerykańskim telewizorze.   On w 5 minut.   Ja nie umiem zaprojektować nowej szafki z drewna cedrowego.   On w 5 minut.  Ja nie umiem na wycieczce szkolnej znaleźć języka z mamami i tatusiami.   On w 5 minut.  Ja nie umiem sama z dziećmi całą niedzielę jeździć po atrakcjach rodzaju różnego.   On 8 godzin.  Ja nie wiem jak można spać w dzień.   On dobrze wie. Inni na co dzień i od święta. W małości i wielkości spraw. Nie byłabym jednak sobą, bez niego. Nie byłabym mamą taką. Blogerką taką. Kobietą taką. Nie przetrwałabym Ameryki bez niego. Nie nauczyłabym się słodzić sałaty ze śmietaną i posypywać cukrem placków ziemniaczanych.    On beze mnie też pewnie nie byłby.    I choć czasem zamówimy dwa słowa tylko. Bo tak się składa.    Nasze piżamy zetkną się tylko na moment w łazience przy szczotkowaniu zębów.  I choć czasem wzrokiem ledwie go złapać zdążę.   Albo udaję, że nie zdążyłam.     To on wie zawsze. Zawsze wie, że tu trzeba przeczekać… a tam już niekoniecznie.  Tu zachować spokój, a tam pokazać rozgoryczenie. Tu pogłaskać, a tam do pionu ustawić.  On, jak nikt inny wie. Jak nikt inny mnie umie.     Małżeństwo może być burzliwe, spokojne, albo nijakie.   On może nie rozumieć, a ona nie umieć wybaczyć. On może czasu nie mieć dla niej, a ona mieć go zawsze dla niego. Mogą sobie nie ufać, nie wierzyć, nie umieć rozmawiać. A może być jak w bajce. Bywa różnie.     Ale jakby nie było, ja mam plan zawsze pamiętać, że małżeństwo to nie tylko pretensje i brak czasu. Że to, te wszystkie chrzciny, urodziny, śniadania wspólne, śmiech aż do bólu brzucha, patrzenie razem w niebo, podtrzymywanie się tej samej poręczy każdego dnia. Rozwiązania wspólne wspólnych spraw. Wspólne plany i wspólny dywanik w przedpokoju. Wspólne 13 lat razem.     Szans byśmy nie mieli pewnie w tym pędzącym świecie. Jakbyśmy nie zwalniali będąc razem. Nie zatrzymywali się nad problemami. Nie starali się, mimo że czasu brak ciągle i ciągle. Nie podejmowali się  teoretycznie niemożliwego. Nie szukali pomocy. Nie szukali rozwiązań.     Szans nie mielibyśmy pewnie jakby przydarzyło mi się zapomnieć tego fajnego chłopaka z Płocka.. a jemu, tę fajną dziewczynę z Grajewa.                             Bardzo wszystkich tych, którzy mają problem z wstawieniem komentarza przepraszam.   Jeżeli nie widzicie funkcji komentowania, należy odświeżyć stronę (choć wiem, że są tacy co odświeżają po kilkanaście razy zanim im się uda) Niektóre przeglądarki jak Firefox nie współpracują należycie z moim szablonem. Polecam otwierać moją stronę w przeglądarce google.   Pracuję już nad zmianą szablonu. Jeszcze to trochę potrwa i proszę was o cierpliwość!  Jeżeli wstawiacie komentarz i go nie widzicie po opublikowaniu, lub nie widzicie mojej odpowiedzi należy na końcu pod komentarzami wcisnąć: "wczytaj więcej"    i.w.    Wyślij pocztą e-mail  Udostępnij w usłudze Twitter Udostępnij w usłudze Facebook 