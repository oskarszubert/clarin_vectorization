12 minut przed północą    16 grudnia 2013        81 komentarzy Właśnie przed chwilą przeczytałam moje posty grudniowe sprzed roku. O czym ja pisałam rok temu? W grudniu, gdzie czasu prawie nie ma. Gdzie przed nami gotowanie, za nami porządki. Jakie zdjęcia robiłam wtedy?   Ooo ten sam ptaszek na choince. Nawet nie wiedziałam, że już kiedyś go fotografowałam.   O bieganinie pisałam przedświątecznej. O tłoku na ulicach. Pakowaniu prezentów. O stresie, który jest tak słodki jak żaden inny. Tuż przed świętami  słowa: "nie zdążę" "nie mam jeszcze" "jak ja się z tym wszystkim wyrobię?"… mają inny sens. Mniej nerwowy taki. Pisałam o oczekiwaniu, tajemnicach mikołajowych, wstążkach i kolorowych papierach.   A dziś jest grudzień, rok po.   To niewyobrażalne jak ten czas biegnie. Nawet jak my stoimy w miejscu.   Bez względu na to gdzie jesteśmy. Jak jesteśmy. Na stany wojenne. Huragany. Byt i niebyt zwykłego człowieka.    Bez względu na wesela, pogrzeby, zamknięte przecznice…  Bez względu na wszystko.   Nie czeka aż zorientujemy się.   Aż nabierzemy odwagi. Przeczekamy trudny moment.   Aż komuś dojrzeje mąż, zmądrzeje dziecko, opadną klapki z oczu.  Nie czeka aż minie ból. Bez sentymentów obok przechodzi pozostawiając szelest liści w tle.   A my albo nadążamy albo nie.  Czy ja nadążam za grudniem, który już rozpoczyna drugą połowę, jak dopiero co był grudzień rok temu?  Przed chwilą dosłownie pakowałam prezenty w złotobrązowe opakowania. Przewiązywałam wstążkami, wypisywałam bileciki.   Przed chwilą. Tylko jeszcze wtedy moja Zosia miała wszystkie zęby…    Dziś siedzę przepełniona sentymentem świąt. Odliczam dni. Piekę ciasteczka.   Dziś wyczyściłam szafkę pod zlewem. Wytarłam świece. Uprałam pościel.   Dziś - kończy się za 12 minut. Co ja takiego zrobiłam, że ten  siedemnastogodzinny dzień mi umknął? Przetoczył się przez zwykłość mojej codzienności. Był w mące ugniatanej małymi rączkami Clary. Był w śniegu przed domem. W płynie do płukania tkanin o zapachu fali morskiej. W uścisku. Buziaku. Podniesionym tonie.   I już się kończy.  Kończy się niedziela piętnastego grudnia.     Czy kiedyś, jak będę siedziała w fotelu przed telewizorem przykryta grubo tkanym kocem, pomyślę o moim życiu w ten właśnie sposób? Że za 12 minut w skali biologicznej już skończy się mój byt? Że co ja takiego zrobiłam, że to życie już mi umknęło?   Że to jednak prawda, że czas szalone ma tempo. Że nie patrzy na smutek staruszki skulonej w fotelu.    I dlatego dziś, życzę wam wszystkim, w moim grudniu (który nadal trwa),   mojego piętnastego (którego jeszcze zostało 6 minut),   by kiedyś w tych fotelach,   przed telewizorem   i pod kocem….   ….było jednak o czym pomyśleć.     Tego właśnie wam życzę. I sobie też. Zasypani śniegiem i ciasteczkami my :) Wyślij pocztą e-mail  Udostępnij w usłudze Twitter Udostępnij w usłudze Facebook 