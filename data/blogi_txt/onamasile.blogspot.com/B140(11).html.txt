chata na lata   20 marca 2013        86 komentarzy Chcę rozwodu! - powiedziała kiedyś ona do niego.  Słucham? - odrzekł on.  Nie żartuję, ja naprawdę chcę rozwodu.  A, co? źle ci? chata na lata, samochód i basen i ktoś, kto o ciebie dba. No tak.    I tak sobie żyli lat nie wiem nawet ile.   I tak sobie tkwili lat całych miesiące.  Ona prasowała. A on nosił koszule.  Ona gotowała. A on spożywał. Stukał szklaneczką o widelec czasem. A jak miał gest, to i do zmywarki wstawił. Tak, bo na zmywarkę było ich stać i na prąd co zmywarkę napędzał. Ona szorowała kafelki, parkiety, lustra. On chlapał przy goleniu, chodzeniu i wyparowywaniu w krępujących momentach. Ona nawlekała pościele. On w nich snuł swoje sny.  Obrusy krochmaliła. On pojęcia nie miał, że obrusy się krochmali. Chcę rozwodu! - powiedziała ona gdy minął kolejny długi rok. Tak, tak… ychy….. - odparł on.  Odchodzę. I mnie nie zatrzymasz. A co? źle ci? chata na lata, samochód,…. i takie tam…    Ona nie słuchała. Odeszła. Pozostawiając zmywarkę co zmywa naczynia. Pralkę co pierze koszule. Żelazko co prasuje i krochmal co krochmali.   Ściany niebieskie i żółte. Łoże małżeńskie. Nawet swoje nienoszone buty na obcasie.    Dlaczego odeszłaś? po latach zapytał on ją.  Naprawdę nie wiesz?   Nie wiem. Odeszłam, bo miałam wszystko i nie miałam niczego. Chata na lata a w chacie naczynia, krzesła i łzy.   Basen z fontanną a w basenie materac, fontanna i ja. Samochód, ładny, z pełnym bakiem i pustymi siedzeniami w tyle.  Odeszłam, bo rynnę mieliśmy a pod rynną zawsze ja. I tylko ja. I chciałam mieć dzieci.     A DLACZEGO NIE POWIEDZIAŁAŚ???  A czy ty chciałeś słuchać kochany? Jakbyś powiedziała, bym słuchał.  Jakbyś pokazał, że chciałeś słuchać, bym powiedziała.    I tak minęło życie dwojga ludzi mających szansę. Całą masę szans.   Przy tej zmywarce. Przy prasowaniu i szorowaniu. W deszczu i pod rynną. W samochodzie. Na basenie. Przy żółtej ścianie i przy niebieskiej.   Całą masę szans. Zwyczajnie przegapionych.     Mogło im się nawet udać. Może on zacząłby prasować koszule swoje i jej. Może ona włożyłaby te swoje buty nienoszone i poszła do pracy albo potańczyć z nim.   Mogło im się nawet udać. Gdyby tylko mieli nawyk w życiu codziennym rozmawiać. i.w.    Wyślij pocztą e-mail  Udostępnij w usłudze Twitter Udostępnij w usłudze Facebook         Posted in przegapione szanse, rozmowa, zrozumienie 