mój zwykły dzień   19 października 2012        102 komentarzy Konkurs, który ostatnio wygrałam link spowodował lawinę komentarzy i maili do mnie. Dziękuję za wszystkie wasze piękne słowa w moją stronę kierowane.   Jest mi bardzo miło i dużo uśmiechu na mojej twarzy wywołuje każdy komplement :-)   Jestem jednak też zmieszana i zażenowana niejako … bo mój zwykły dzień jest daleki od konkursowej aury. Daleki od pięknych sukienek… daleki od włosów specjalnie upiętych, od słońca tańczącego między loczkami moich dziewczynek ubranych w tiule.   Jestem zwykłą dziewczyną. Codzienny dzień mój sobie żyję bez makijażu na twarzy.. Trudne poranki mamy bo.. a to    - nie lubię tostów, - nie będę myła zębów bo mi się dziś nie chce,   - a po co włosy rozczesywać co dziennie? nie można co dwa?,   - nałóż mi skarpety,   - te spodnie niewygodne, inne chcę… - nie ma soku? a ja chcę sok! Teraz! ....i tak dalej i tak dalej… i to razy 3. Bo jak jedna kończy listę żądań to zaczyna następna.  W końcu udaje mi się odstawić dzieci do szkoły i przedszkola.    Potem załatwiam "sprawy". Te prywatne i te firmowe. Czasem jest ich mniej, czasem tyle, że nie wiem jak mi się udaje to pogodzić. Kawa w biegu, kanapkę łykam dosłownie, w samochodzie najczęściej. Urywające się telefony i te po polsku i te po angielsku.   Potem obiad.. sprzątanie.. odbieranie dzieci.. odrabianie lekcji, tłumaczenie matematyki, czytanie książeczek, granie w chińczyka (obowiązkowo dwa razy dziennie przynajmniej) odpowiadanie na pytania od najprostszych po te trudne, których czasem wolałabym nie słyszeć.    Pokazuję coś palcem w ćwiczeniach z matematyki ale bardziej skupiam się na paznokciach, które czas już pomalować na nowo.. a może na czerwono tym razem?  A włosy drażnią swoją trzydniowością.. Spoglądam w lustro a tam zmęczona twarz, szare, podkrążone oczy.. Iwona ty masz prawie 40 lat, kiedy to minęło??   Dresy czarne jak zwykle, zawsze ładne, bo tego akurat pilnuję bezwzględnie. Ale za długie bo wzrostu jak na lekarstwo. Ciągną się tak za mną jak suknia z trenem.    I daleko mi do tej dziewczyny siedzącej na drzewie w zwiewnej sukience ze złotym paskiem. I daleko mi do przygarniania komplementów, uśmiechania się do męża, bo taki trochę zazdrosny może. Daleko do kroku powabnego w nowych szpilkach. Daleko do beztroskiego picia szampana i chwytania zerknięć mężczyzn w przelocie. Daleko.  Bo te szpilki, stroje, upięte fryzury i nowy tusz za 40 dolarów żeby rzęsy i gęste i długie i podkręcone były…. to są tylko chwile. Krótkie momenty. Potrzebne mi dla równowagi. Poczucia, że wciąż jestem kobietą. Że mogę posiedzieć z nogą na nogę i popić tego szampana z pięknego kieliszka... Że nie muszę lecieć nigdzie… za nikim.. Nie muszę pilnować by nie przewróciła się.. nie rozlała.. nie była nadąsana za długo.. żeby zjadła i popiła..żeby nie odchodziła za daleko.   Ooo chyba się zamyśliłam.. na kąpiel czas.. na czytanie po kąpieli, na złożenie prania, na pogadanie o koleżance, która okłamała panią w szkole a pani nic się nie domyśla... na kolacje, którą dwie pary rąk muszą przygotować bo wszystkie głodne na już... na pogłaskanie główki dwudziesty raz i dwudzieste stanowczo wypowiedziane: idź na górę, teraz mama i tata mają swój czas!... na odrywanie się od tego "mamy i taty czasu" razy 5.. 10.. a może i więcej...  I noc.  I budzik dzwoni. I poranek znów... ja tego nie lubię mamo.. nie będę.. nie mogę..    Tak więc dziewczyny, ja jestem zwykła :-) Ponura i wykończona często też. I zadaję sobie czasem pytania… a jakbym miała nianię 24 godziny na dobę? Albo jakby tu moja mama była dzień dnia?.. a może w końcu skorzystam z jakiegoś kremu na cellulit czy na coś tam.. bo ja i kosmetologia to dwa przeciwległe bieguny... ciekawe na czym polega podciąganie powiek? bo opadały od dwóch lat, opadały… i opadły w końcu..   a za chwilę macham ręką… Szczęście człowieka jednak nie od powiek opadających zależy myślę. Choć pewnie u niektórych tak jest. Ale to sprawa indywidualna. Bo to my decydujemy ile szczęścia i nieszczęścia przyjmujemy do naszych serc. Na ile wybiegamy w przestworza w naszych oczekiwaniach, marzeniach, przemyśleniach. Dlatego szczęście jednej osoby może być nieszczęściem innej.     Dla mnie wyjazd do Teatru, czy piękna chustka, którą przedwczoraj dostałam od zdolnej dziewczyny z Polski są radościami, którym poświęcam uwagę, …może i czasem pochopnie, za mocno… ale jest to mój wybór.   Cieszę się życiem. I jego szczegółem.  Pomyślę chwilę nad tymi paznokciami niepomalowanymi i potem je maluję o pierwszej w nocy, bo tak chcę. Bo chcę zarwać noc by następnego dnia pokazywać słupek w ćwiczeniu z matematyki palcem z ładnym paznokciem. Ale czasem wybieram sen.     Także Magdo, która do mnie napisałaś... Te piękne sukienki, szykowanie się do wydarzenia trzy tygodnie, zawracanie sobie głowy drobnostkami, wkładanie ładnych szpilek do brudnej rzeki, żeby zdjęcie nieprzeciętnie wyszło.. to tylko ulotne, przyjemne chwile.. Nie są one mi potrzebne jak powietrze, bardziej potrzebne jest mi poczucie, że są możliwe. Że oprócz wycierania rozlanego mleka i podnoszenia kurtek z podłogi, mogę też poparadować w ładniej sukience i przejść przez drzwi które otworzy mi portier. Kilka kadrów codzienności :-) Tej mniej sesyjnej. I tu na myśl natychmiast przychodzi mi przepiękna piosenka Alicji Majewskiej..   No nie da się... no po prostu muszę wam ją zacytować, bo to słowa jakby całkiem moje :-)     Być kobietą, być kobietą - marzę ciągle będąc dzieckiem,   być kobietą, bo kobiety są występne i zdradzieckie...   Być kobietą, być kobietą - oszukiwać, dręczyć, zdradzać   nawet, gdyby komuś miało to przeszkadzać.     Mieć z pół kilo biżuterii, kapelusze takie duże   i od stałych wielbicieli wciąż dostawać listy, róże.   Na bankietach, wernisażach pokazywać się codziennie...   Być kobietą - ta tęsknota się niekiedy budzi we mnie. Ekscentryczną być kobietą - przyjaciółki niech nie milkną, czas niech płynie w rytmie walca, dzień niech jedną będzie chwilką.   Jakaś rola w głównym filmie, jakiś romans niebanalny...   Być kobietą w dobrym stylu, Boże, daj mi... Gdzieś wyjeżdżać niespodzianie, coś porzucać bezpowrotnie, łamać serca twardym panom, pewną siebie być okropnie...   Może muzą dla poetów, adresatką wielkich wzruszeń?   Być kobietą w każdym calu kiedyś przecież zostać muszę!     Ach, kobietą być nareszcie, a najczęściej o tym marzę,   kiedy piorę ci koszule albo... naleśniki smażę...       Tak, dokładnie tak :-) Przypominam też o moim NIBY CANDY (konkursie) - zapraszam wszystkich :-)         i.w.          Jeżeli masz problem z wstawieniem komentarzu - odśwież stronę!     Jeżeli wstawiony komentarz wyświetlił Ci się kilka razy - nie przejmuj się! Jeżeli nie widzisz swojego komentarza lub mojej odpowiedzi na niego - kliknij  "Load more" (czyli rozwiń listę) na dole pod komentarzami. W razie dalszych problemów odśwież stronę lub skontaktuj się ze mną - skarzynia@wp.pl            Wszystkie zdjęcia i treści zamieszczone na tym blogu są mojego autorstwa. Zgodnie z Dz.U. z 1994 r. Nr 24 poz.83 mam prawo do ich ochrony i nie wyrażam zgody na ich kopiowanie i rozpowszechnianie bez mojej wiedzy.           Wyślij pocztą e-mail  Udostępnij w usłudze Twitter Udostępnij w usłudze Facebook         Posted in mój zwykły dzień, piękne przyjęcia to tylko  momenty, przeciętna dziewczyna 