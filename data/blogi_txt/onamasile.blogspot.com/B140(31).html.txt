i to stąd.    20 listopada 2013        109 komentarzy Od zawsze. Od kiedy pamiętam. Od najmłodszych lat wiedziałam, że będę sama sobie budowniczym i konstruktorem.  Od zawsze też byłam szalenie niezależną osobą. Nauczyciele lubili mnie średnio, rodzicie wiecznie porównywali do bardziej "ułożonej", z olejem w głowie koleżanki (i tu pozdrawiam Martę B., której na szczęście nie znienawidziłam, i do dziś łączą nas zażyłe stosunki).   Jeden sąsiad straszył mamę, że będzie kiedyś bieda. Że z tymi zasadami to ja sobie męża nie znajdę.   Ale znalazłam. Pokochał mnie taką jaka byłam. Choć przyznam szczerze, że najprostsza to nie byłam. Ale może w tym tkwił mój urok.  Od zawsze też chciałam być inna. Musiałam sama decydować o sobie, swoim pokoju, swoich upodobaniach, butach, paznokciach i wyjazdach na wakacje. O tym, na czym skupiam się w życiu a na czym nie, mimo że się ode mnie tego wymagało.      Nie nadawałam się do pracy w korporacji, w której miałam cicho siedzieć i nie bawić się w uświadamianie klienta. Od tego są inni. Ale Ci inni, wprowadzali moich klientów w błąd. A ja tak nie mogłam.   I to właśnie wtedy zrozumiałam, że muszę mieć coś swojego. Że sama chcę decydować o moralności w biznesie. Że przecież zawsze tego chciałam.  Mieć coś swojego, coś co kocham i co dodatkowo wzbogaci mój portfel. To stało się moim marzeniem.     I marzenie zrealizowałam. Mieliśmy fajny sklep w Płocku (może jest tam ktoś z Płocka i pamięta sklep DIFFERENT na ul. Grodzkiej? ;) )  Potem wyjechaliśmy do USA i prawie od razu postanowiliśmy założyć firmę.   Po 6 miesiącach w USA piliśmy już szampana patrząc na dokument wydany przez City Hall. Mieliśmy własną firmę, choć jeszcze wtedy nawet nadziei nie mieliśmy, że tęsknota nas nie zabije tu w tej Ameryce.     Ale to nie do końca tak. To nie moja przedsiębiorczość, i nadludzkie siły pozwoliły mi kręcić się zawsze wokół tego, co lubię. To nie to. To w dużej mierze tata. Tata, który zapłacił za moje studia, który pomógł rozkręcić biznes sklepowy, który kupił nam nasze pierwsze mieszkanie w Płocku. Mieliśmy wsparcie finansowe więc było nam zdecydowanie łatwiej.   Firmę w USA założyliśmy też przy wsparciu. Tym razem mojej przyjaciółki i jej męża. Oni znali tu rynek, my mieliśmy środki inwestycyjne, chęci i pewność, że to się uda.  I się udało. Ogromną satysfakcję mieliśmy realizując się, decydując kiedy wyjeżdżamy na wakacje, kiedy mamy wolną sobotę, kiedy razem z dzieckiem możemy iść na 6 szczepionek i płakać razem jakie to straszne, że tak tyle w jedną rączkę.   Potem założyliśmy kolejną firmę (a raczej firemkę), która też się jakoś kręci.   Ale obie te firmy są bardziej mojego męża niż moje. Ja rodziłam kolejne dzieci z przewijającą się wiecznie myślą w głowie, że w końcu przyjdzie czas na mnie. Że kiedyś zrealizuję moje marzenia. Że kiedyś wykonam jakiś ruch by mieć firmę, w której wykonuję nie tylko księgowość, ale przede wszystkim pracę u podstaw. Od A do Z. Udało się znów. Niczego wam jeszcze nie zdradzę. Bo to na razie tajemnica, której zapeszyć mi nie wolno.    I dziś cały dzień odpisując na maile, wysyłając zapytania, przygotowując asortyment do mycia okien i myśląc co na obiad, moje myśli uciekały gdzieś w zawiłe zakątki.   Bo skąd ja mam w życiu tyle szczęścia? Skąd mam przyjaciółkę, z którą nie tylko nowy projekt dzielę, ale dzielę całe życie, której z zamkniętymi oczami powierzam moje dzieci, mój dom, mój numer konta.   Skąd mam takiego męża, którego nie będę tu chwalić, bo aż głupio!   Skąd ja mam taką teściową, o której marzą nie jedne synowe.   Skąd ten dom mój, życie moje, codzienność i te ciągle dziejące się rzeczy wokół mnie?   Skąd ja mam tyle komentarzy na blogu, tyle wejść.  I drewna nie brakuje do kominka. I na święta będzie 11 dań. I skąd ja to wszystko mam??    I dziś tak sobie myślę cały dzień i ja chyba wiem skąd.    Z tej młodości w glanach, na które mama ciężko patrzyła (ale patrzyła!).  Z kolczyka w nosie, na który mama pozwoliła, po moim liście napisanym do niej "o decydowaniu człowieka o swoim życiu, i braniu odpowiedzialności za samego siebie"  Z biwaków, na które jeździłam i miałam pozwolenie jako pierwsza w klasie.   Z cierpliwości babci, dzięki której mogłam przygotować się perfekcyjnie do matury, zdając ją na 5! (za drugim podejściem, bo pierwszej nie zdałam) Z posiadania emocji i wrażliwości, zaszczepionych we mnie przez mamę. Z wierszy, które ona pisała i które być może spowodowały, że teraz piszę ja.   Z mieszkania na drugim piętrze na przeciwko tej właśnie jedynej przyjaciółki.   Ze zgody i to nie jednej, którą wyrażała mama, a na którą zdobyć się nie było jej z pewnością łatwo.  Z niezabijania we mnie mojej odrębności i moich dążeń do bycia po swojemu.     Stąd ja to wszystko dziś mam.     Bo męża i dom i przyjaciół i …… ja to wszystko mam, bo do tego wszystkiego dążyłam drogami, które początek mają w moim dzieciństwie.   Bo mogłam przejść moją młodość w glanach z kolczykiem w nosie.   Bo mogłam wystraszyć się bandytów na jednym z biwaków, którzy grozili nam nożem. Bo to mi dało nauczkę, bo to mnie nauczyło konsekwencji własnych wyborów, bo to zbudowało we mnie poczucie, że wszystko co dzieje się wokół mnie, to wynik czegoś. A nie przypadek znikąd.   Bo dzięki wsparciu mamy, uwierzyłam kiedyś, że taka jednostka jak ja. Z małego miasteczka. Z przeciętnym świadectwem. Z ogromem emocji w sobie. Z wierszami, które pisała nagminnie. Ma szansę w życiu. Ale pod warunkiem, że się o nią odrobinę postara.   Bo mogłam płakać na głos i tupać. Mogłam mieć uczucia. Mogłam mieć swoje zdanie.   Bo kiedyś zobaczyłam czym jest rozwód. Czym jest czekanie na list od taty.     I co by nie mówić. Udało mi się w życiu.   Mam ogrom problemów, szczególnie ostatnio. Są rzeczy, na które nie mam wpływu, nad którymi płaczę wieczorami i wiem, że jedyne co mogę, to tylko pogodzić się i patrzeć dalej przed siebie. Ale kto z nas problemów nie ma?    I wiem, że warto. Warto było przepychać siebie w tych odległych czasach.   I bardzo mocno postaram się dać moim córkom poczucie bycia ważną jednostką w naszym domu, swobodę wyboru (oczywiście w granicach normy ;) ), swobodę posiadania uczuć, swobodę bycia złą na cały świat, swobodę kruszenia przy śniadaniu i bycia nieidealną,   by kiedyś mogły powiedzieć dumnie: "stąd ja to wszystko dziś mam". I by zawsze wiedziały, że czy w prawo pójdą, czy w lewo, czy rozbiegną się na boki, ja zawsze będę tuż obok. Wystarczy, że nieznacznie podniosą wzrok w moją stronę.     I stąd ja to wszystko dziś mam. i.w.    Wyślij pocztą e-mail  Udostępnij w usłudze Twitter Udostępnij w usłudze Facebook 