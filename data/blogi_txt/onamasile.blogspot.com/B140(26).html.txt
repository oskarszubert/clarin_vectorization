fotograficznie dziś    2 kwietnia 2013        94 komentarzy Uwielbiam. Uwielbiam do nieprzytomności. Z obłędem w oku uwielbiam.   A zupełnie siebie o to nie podejrzewałam gdy moja przyjaciółka Julita opowiadała mi jak bardzo lubi robić zdjęcia i jak bardzo marzy o aparacie tzw. profesjonalnym.  Ja się może nawet dziwiłam bo takie fajne są aparaty automatyczne i malutkie i leciutkie i do torebki się mieszczą.   Mój mąż posiadał aparat wyżej wymieniony, tzw. profesjonalny. I jakiś obiektyw dodatkowy miał i jakąś lampę dużą i coś tam jeszcze. I wielki plecak żeby to wszystko nosić.  Machałam tylko ręką, że bez sensu i po co to dźwigać jak można cudowne zdjęcia robić automatikiem lekkim jak piórko.     Nawet nie wiem kiedy zaczęłam uwielbiać.   Uwielbiać uwiecznianie chwil naszych. Pielęgnowanie tych zapisów codzienności i odświętności. Oplatanie zanotowanych słów fotografią.  Z czasem zdjęcia stały się nieodłączną częścią bloga, ważną dla mnie bardzo.  Choć amatorskie są, to zupełnie mi to nie przeszkadza w wypróbowywaniu, uczeniu się i radości jaką z tego mam.     A dzisiejsza oprawa fotograficzna z miejsca niesamowitego.   Piękny dom, gdzieś w głuchej dziczy.   Gdzie drzwi nie domykają się całkowicie.   Gdzie myśli krążą w ciemnościach niedoświetlonego wnętrza.   Gdzie przestrzeń tak szalona, że aż niepokojąca.   Gdzie lasy, doliny, góry owiane mgłą nastrajają.   I nietoperz przeleci nad głową co jakiś czas. I tam my spędziliśmy święta. Wyjątkowe.     Pomijając fakt, że w nocy nasłuchiwałam czy w domu nie straszy, czuwałam czy myszy nie zbliżają się do naszego łóżka, włączałam wiatrak by zagłuszyć chrapanie pozostałych domowników… pomijając jeszcze węże i tereny podmokłe, bawiłam się wyśmienicie. :)  W oczach męża okazałam się jednak księżniczką na ziarnku grochu. Wygarnął mi coś w stylu, że takiego człowieka to on nigdy nie spotkał jeszcze, co to chodzi tylko i oczy na wszystko ma otwarte i komentuje nieustannie ;)   Ale to nieprawda, że ze mnie princessa. Ze mnie po prostu kobieta nieprzyzwyczajona. ;) Tak czy inaczej nie poddawałam się. Korzystałam z uroków i zamykałam w fotografiach nasze momenty.        Nasze świąteczne (choć mało świąteczne) kadry są nie tylko mojego autorstwa. Zdjęcia robił też mój mąż Marcin i dziesięcioletnia córka Nadia. Wszystkie są podpisane.  Więcej zdjęć można zobaczyć w zakładce backstage lub klikając tu jak ktoś ma chęć.   Tu przedstawiam tylko małą część. i.w.      Wyślij pocztą e-mail  Udostępnij w usłudze Twitter Udostępnij w usłudze Facebook         Posted in fotografia 