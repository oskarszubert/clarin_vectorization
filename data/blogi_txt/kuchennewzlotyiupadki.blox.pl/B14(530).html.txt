Już dawno chciałam przygotować zupę z porów, gdyż bardzo lubię te zielone warzywa. Przejrzałam wiele przepisów, ale w każdym było coś nie tak. W końcu znalazłam jeden, który zdecydowanie przypadł mi do gustu. Przepis ten pochodzi z  blogu niezastąpionej  Cudawianki.  Bardzo nam ta zupka smakowała, a dodatek szynki oraz topionego serka był jak najbardziej na miejscu. Zmieniłam troszkę przepis, gdyż zmiksowałam część zupy za pomocą blendera, ale myślę, że nie wpłynęło to na jej smak. Gotową zupę posypałam z wierzchu startym żółtym serem. Pychotka :)Składniki:- 3 pory (białe części)- 6 szklanek wywaru z warzyw- 3 średniej wielkości ziemniaki- 10 dag serka topionego z szynką- kilka plasterków wędzonej szynki- sól, pieprz, dwa ziarenka ziela angielskiego, tymianek- masło do smażenia- starty ser żółty do posypania po wierzchuWykonanie:Białe części porów dokładnie umyć, a następnie pokroić w plasterki. Udusić je na maśle w dość dużym garnku. Dodać do nich obrane i pokrojone w kostkę ziemniaki oraz przyprawy. Całość wymieszać i zalać gorącym wywarem. Gotować pod przykryciem do momentu, aż ziemniaki będą miękkie (około 20-30 minut). Po tym czasie część zupy (około połowy) przelać do blendera, zmiksować na gładki krem i wlać z powrotem do zupy. W kolejnym kroku dodać do niej serek topiony. Gotować na małym ogniu, cały czas mieszając, do momentu, aż serek się rozpuści. Na końcu dodać pokrojoną w paski szynkę. Całość zagotować. Podawać gorącą, posypaną startym serem żółtym. Smacznego :) 