Gotowania z ciecierzycą część dalsza. Po zupie, która bardzo nam smakowała i którą z pewnością niedługo powtórzę, przyszedł czas na sałatkę. Ponieważ jestem chora i z domu raczej nigdzie dalej niż do sklepiku pod blokiem nie chodzę, musiałam znaleźć przepis, który będzie zawierał składniki tam dostępne. Na szczęście się udało. Sałatka z kuskusem i ciecierzycą na styl marokański, którą dziś przygotowałam,  jest na pewno ciekawą i wartą spróbowania potrawą. Bałam się dodatku rodzynek, ale jak się okazało niepotrzebnie. Wszystkie składniki do siebie pasują, choć wg mnie czegoś jeszcze tam brakuje. Być może to efekt tego, że sos u mnie był troszkę zmodyfikowany: zabrakło bowiem kuminu i mielonej kolendry. Następnym razem spróbuję przygotować go z nimi. Generalnie sałatka mi smakowała, aczkolwiek zupy nie pobiła ;)Przepis na tę sałątkę (oryg. "Moroccan Chickpea   Couscous Salad") znalazłam TUTAJ. Jest to moja kolejna propozycja w ramach "Tygodnia z ciecierzycą".Składniki:- 1 szklanka kuskusu- 1/4 szklanki rodzynek- 1 i 1/4 szklanki bulionu (gorącego)- 1 marchewka- pół czerwonej papryki (dałam całą)- 1/4 czerwonej cebuli (dałam jedną małą czerwoną cebulę)- szklanka ciecierzycy z puszki (dałam zwykłą ciecierzycę; uprzednio namoczoną i ugotowaną do miękkości)- posiekana natka pietruszki (dodatkowo dałam trochę posiekanej kolendry)Sos:- 3 łyżki oliwy z oliwek- 2 łyżki soku z cytryny- 1 posiekany ząbek czosnku (dałam dwa)- 1 łyżeczka kuminu- 1 łyżeczka mielonej kolendry- pół łyzeczki mielonego imbiru- 1 łyżeczka soliWykonanie:Paprykę i cebulę pokroić w kostkę, marchewkę zetrzeć na tarce, natkę posiekać. Kuskus wymieszać z rodzynkami i zalać gorącym bulionem. Zostawić pod przykryciem na pięć minut. Po tym czasie rozmieszać go dokładnie widelcem. (Ja rodzynek nie zalewałam bulionem, tylko w osobnej miseczce wrzątkiem: zwyczajnie zapomniałam, żeby zalać je razem z kuskusem). Składniki sosu umieścić najlepiej w słoiczku z nakrętką i dobrze je ze sobą wymieszać. Do kuskusu dodać pokrojone warzywa, ciecierzycę, rodzynki i natkę pietruszki. Polać przygotowanym sosem, wymieszać razem. Smacznego :) 