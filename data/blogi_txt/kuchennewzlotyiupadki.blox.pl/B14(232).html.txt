Salsę, którą można zobaczyć w poprzednim wpisie, wykorzystałam do przygotowania burgerów. Burgerów nietypowych, bo wegetariańskich, których głównych składnikiem jest czerwona fasola. Zdecydowałam się na ten przepis, bo nigdy wcześniej takich kotlecików nie miałam okazji próbować. Jak smakowały? Całkiem przyjemnie. Nie było to mistrzostwo świata, ale złe również nie były. Ot, taki zwykły, przeciętny obiad. Wg mojego męża lepsze były na zimno, niż na ciepło. Czy to prawda, nie wiem, gdyż nie próbowałam ich w takiej postaci. Zmieniłam nieznacznie sposób wykonania. Najpierw podsmażyłam je na patelni grillowej, a następnie włożyłam do piekarnika na jakieś 15 minut. Fajny pomysł z dodatkiem jogurtu oraz salsy. Dzięki nim, całość nie jest zbyt sucha. Przepis na tak przygotowane burgery znalazłam na stronie GoodFood i jest to moja kolejna propozycja do zabawy "Z widelcem przez kuchnie obu Ameryk".Składniki:- 2 puszki czerwonej fasoli (2 x 400g)- 100 g bułki tartej- 2 łyżeczki łagodnej chilli (pominęłam, bo akurat nie miałam; dałam w zamian trochę słodkiej papryki)- pęczek posiekanej kolendry (dałam pół pęczka)- jajko (dałam dwa, bo masa była ciągle sypka i nie chciały się z niej formować kotlety)- 2 łyżki salsy - sól, pieprz do smakuDodatkowo:- 150 ml jogurtu naturalnego- sok z połowy limonki- pieprz- salsa- awokodo pokrojone na plasterki- czerwona cebula, pokrojona w prążki- kilka listków sałaty- bułkiWykonanie:Fasolę odsączyć, przełożyć do miski i dokładnie rozgnieść (ja używałam do tego ugniatacza do ziemniaków). Dodać bułkę tartą, chili, połowę posiekanej kolendry, jajka, 2 łyżki salsy oraz przyprawy. Wszystko razem dokładnie wyrobić. Z gotowej masy uformować 6 kotlecików. Smażyć je kilka minut na patelni grillowej (ja dodatkowo umieściłam je potem na 15 minut w piekarniku nagrzanym do 180 stopni). Jogurt naturalny wymieszać z sokiem limonki, pieprzem oraz pozostałą częścią posiekanej kolendry. Przekroić bułki. Posmarować dolną część sosem jogurtowym. Na tym umieścić sałatę, plasterki awokado oraz cebuli. Następnie na warzywa wyłożyć gotowe burgery. Na nich położyć kolejną porcję jogurtu oraz 1-2 łyżki salsy. Przykryć drugą częścią bułki. Smacznego :) 