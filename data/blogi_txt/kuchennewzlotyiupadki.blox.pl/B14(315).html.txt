To było moje pierwsze spotkanie z hiszpańską kiełbasą chorizo i coś mi się wydaje, że nie ostatnie :) Kupiłam kiedyś  z ciekawości jej kawałek i szczerze mówiąc nie wiedziałam, jak ja spożytkować. Poszperałam w necie w poszukiwaniu przepisu na danie obiadowe..widziałam mnóstwo makaronów, pizzę, omlety..ale to ciągle nie było to, na co miałam ochotę. W końcu na stronie Pobite gary znalazłam ciekawą recepturę na gulasz. Pogoda za oknem była kiepska i taki ciepły i rozgrzewający posiłek był strzałem w dziesiątkę. Całość wyszła pysznie. Tłuszcz wytopiony z chorizo nadał potrawie ciekawej nuty, kumin i papryka też zrobiły swoje. Sos w smaku przypominał mi trochę leczo. Nie miałam wędzonej papryki, a zamiast mieszanki przyprawowej chili dodałam za radą autorki: kumin, słodką paprykę i chili. Gulasz podałam z kuskusem, ale myślę, że będzie też dobrze smakował z ryżem lub po prostu z chrupiącą bagietką. Zdjęcia może i nieciekawe, ale wiecie, że trudno zrobić ładne i apetyczne zdjęcia nieciekawemu gulaszowi, prawda? ;) Składniki: łyżka oliwy200 g chorizo500 g udek kurczaka (dałam 2 filety z kurczaka)cebula (dałam dwie)2 ząbki czosnku1 czerwona papryka 2 łyżeczki łagodnej mieszanki przyprawowej chili (nie miałam, dałam więc zamiast niej: 2 łyżeczki kuminu, 1 łyżeczkę słodkiej papryki i 1/2 łyżeczki kruszonego chilli)1 łyżeczka słodkiej papryki1/2 łyżeczki wędzonej papryki (pominęłam)puszka krojonych pomidorów300  ml rosołu z kurczaka1 puszka ciecierzycysól, pieprz (u mnie dodatkowo suszona kolendra)Wykonanie:Chorizo pokroić w plasterki, kurczaka na małe kawałki, paprykę w paski, cebule w piórka, a czosnek drobno posiekać. Na rozgrzanej oliwie przesmażyć kiełbasę, aż wytopi się z niej tłuszcz. Dodać kurczaka i obsmażyć na sporym ogniu. Zmniejszyć ogień i dorzucić cebulę, paprykę i czosnek. Smażyć razem 10 minut na małym ogniu, do momentu, aż cebula zmięknie. Następnie wsypać przyprawy i posmażyć razem jeszcze przez minutę. Pod koniec dodać pomidory, rosół i ciecierzycę osączoną z zalewy. Gotować całość na niewielkim ogniu bez przykrycia około 30 minut, aż sos zgęstnieje. Doprawić do smaku. Smacznego :) 