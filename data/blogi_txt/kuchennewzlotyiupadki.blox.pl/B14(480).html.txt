Zachciało mi się zwykłego ciasta z owocami. W domu o szybkie zjedzenie wołały śliwki, a obok leżały 3 morele, które nie były ani zbyt słodkie, ani zbyt miękkie i każdy przechodził obok nich obojętnie. Przepis na ciasto znalazłam już dawno u Agatki, składniki były, więc szybko zabrałam się do pracy. Ciasto zapowiadało się przepysznie i takie też było. Lekko kwaskowate dzięki owocom, idealne. Niestety, wygląd już tak udany nie był. Wszystkie owoce zgodnie opadły mi na dno, powodując moją złość i rozczarowanie. Smaku jednak to nie zmieniło i ciasto znikało w zastraszająco szybkim tempie. Tak szybkim, że pod koniec drugiego dnia zostały ostatnie marne cztery kawałki. Mąż zapytał, czy może wziąść je sobie do kawy i czy zrobiłam im już zdjęcie na bloga. Powiedziałam, że może wziąść, bo zdjęcia nie robię, skoro ciasto wyszło tak nieciekawie. Wtedy mąż orzekł, że wg niego właśnie powinnam je umieścić, żeby pokazać, że nie wszystko wychodzi mi idealnie i że czasem mimo najszczerszych chęci, coś pójdzie nie tak. Pomyślałam, podumałam i....zabrałam mu ciasto sprzed nosa. Pstryknęłam jedną fotkę, którą dziś tu umieszczam :) Będę nawet bardziej bezczelna i to mało udane ciasto dodam do akcji "Morelkowo-brzoskwiniwo" prowadzonej przez kabamaigę i "Czas na śliwki"  prowadzonej przez blue_megi  ...a co mi tam..;)Składniki (robiłam z 1,5 porcji): - 140g miękkiego masła- 140g cukru- 3 duże lub 4 małe jajka - 150g mąki pszennej- 1 płaska łyżeczka proszku do pieczenia- ok. 300-400 g owoców ( u mnie 3 morele i kilka śliwek)- 1 łyżka cukru do posypaniaWykonanie:Miękkie masło utrzeć dokładnie z cukrem na gładką masę. Cały czas ucierając dodawać po jednym jajku. Mąkę wymieszać z proszkiem do pieczenia i  wsypywać po 2-3 łyżki do utartej masy.  Krótko zmiksować, do połączenia składników. Gotowe ciasto umieścić w blaszce wysmarowanej masłem i wysypanej bułką tartą. Na wierzchu poukładać owoce. Piec w piekarniku nagrzanym do temp. 170 stopni przez ok. 40 minut. Na kilka minut przed końcem pieczenia posypać ciasto cukrem. Smacznego :) 