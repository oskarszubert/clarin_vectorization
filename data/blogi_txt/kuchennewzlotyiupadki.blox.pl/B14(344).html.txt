Szukałam jakiegoś fajnego przepisu na śniadanie, najlepiej z pomidorami w roli głównej. Znalazłam go na fotoforum gazety.pl, gdzie podała go corrina_f1. Oryginalnie pochodzi on z książeczki Nowa Kuchnia Włoska - Przekąski, które w tamtym roku dodawane były do GW. Corrina_f1 przygotowała zmodyfikowaną wersję tej potrawy, pomijając majonez, kapary oraz anchois. Ja również dałam sobie z nimi spokój, no i zamieniłam małe pomidorki koktajlowe na 5 większych. I tu wydaje mi się, że zrobiłam błąd. Z pomidorkami koktajlowymi smakowało by to lepiej. W takim większym pomidorze farszu jest troszkę za dużo i całość wydaje się przez to lekko "zamulająca", co nie znaczy, że nie jest to dobre. Nie da się po prostu zjeść wtedy więcej niż jednego pomidora. Tuńczyk z orzechami komponuje się za to idealnie. Pasują mi takie smaki. Mężowi mojemu takie śniadanko smakowało bardzo. Zajadał się nim ze smakiem, mówiąc, że wcale nie żartuje, kiedy mówi, że mu to bardzo smakuje :) Myślę też, że taki farsz byłby ciekawą alternatywą jako pasta do kanapek. Jeśli powrócę jeszcze kiedyś do tego przepisu, to na pewno dodam pominięte składniki, bo ciekawa jestem, jak całość będzie z nimi smakować.Pomidorki te są moją kolejną propozycją do "Pomidorowego sezonu" przygotowanego przez Olgę Smile. Składniki:- opakowanie pomidorków koktajlowych ( ja dałam 5 większych pomidorów, ale myślę jednak, że lepiej pomęczyć się z wydrążeniem koktajlowych)- tuńczyk z puszki, odsączony (u mnie tuńczyk w oliwie, ale chyba może być też w sosie własnym)- 2 ząbki czosnku- garść bazylii- 2 gałązki oregano (nie miałam; dałam trochę suszonego)- 50g orzechów włoskich- 60 g startego parmezanu- sól, pieprz- 2-3 łyżki oliwy (w oryginale 60 ml majonezu; co kto woli)- sól, pieprz- w oryginale do farszu dodawało się ponadto łyżkę kaparów i 2 filety anchois; ja z tych dodatków zrezygnowałamWykonanie:Z pomidorów odciąć wierzchy, wydrążyć miąższ. Posypać je solą  i ustawić na kilkanaście minut otworem do dołu, aby wyciekł z nich nadmiar soku. Do miksera włożyć składniki farszu: tuńczyka, orzechy, czosnek, oliwę, oregano, bazylię. Zmiksować wszystko na gładką masę. Dodać do niej starty parmezan, przyprawić do smaku solą i pieprzem. Ponownie zmiksować. Jeśli masa jest zbyt sucha, można jeszcze dodać trochę oliwy. Przygotowaną masą napełnić pomidory. Udekorować np. bazylią i orzechami. Podawać od razu. Smacznego :) 