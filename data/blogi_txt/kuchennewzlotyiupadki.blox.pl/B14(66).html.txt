Witam po dłuższej, ponad trzytygodniowej,  przerwie spowodowanej przeprowadzką :) Nareszcie mam własną, większą kuchnię, jeszcze nie tą wymarzoną, ale powoli wszystko zbliża ku lepszemu. W czasie mojej nieobecności niezauważalnie, po cichutku, nadszedł jak dla mnie najlepszy sezon kulinarny. Pełen rabarbaru, szparagów, świeżego szpinaku, botwinki, kalarepki, młodych ziemniaków z koperkiem i truskawek. A zaraz po nich czereśnie, maliny, jagody...Ech, mogłabym wymieniać w nieskończoność :) Uwielbiam ten czas :) Właściwie w tych miesiącach mięso mogłoby dla mnie nie istnieć...pysznych warzyw i owoców jest pod dostatkiem: każdego dnia można wyczarować z nich coś pysznego :)Majowe gotowanie zaczynam od banalnie prostego i bardzo smacznego deseru z rabarbarem w roli głównej. Crumble robiłam po raz pierwszy i na pewno nie ostatni :) Przepis na nie znalazłam u Dorotus. Oryginalnie pochodzi on z "Feast" Nigelli Lawson. Zmniejszyłam tylko porcję i dodałam od siebie troszkę cynamonu :) Pychotka :) Przy okazji wypróbowałam w końcu swoje ramekiny, które czekały na to prawie cały rok (tak, tak...przy przeprowadzce całkiem nieoczekiwanie odkryłam je w szafce).Crumble dodaję do akcji "Rabarbar" prowadzonej przez Olciaky.Składniki (na dużą porcję, ja dostosowałam ilość odpowiednią dla siebie i zrobiłam tylko dwie małe porcje):750 g rabarbaru50 g drobnego cukru 1 łyżka masła1 łyżka ekstraktu z wanilii1 łyżka skrobii ziemniaczanej lub kukurydzianejpół łyżeczki cynamonu (to mój dodatek)150 g mąkiłyżeczka proszku do pieczenia (pominęłam)110 g zimnego masła w kawałkach3 łyżki cukru waniliowego lub zwykłego (dałam waniliowy)3 łyżki cukru demeraraWykonanie:Rabarbar pokroić na centymetrowe kawałki, wrzucić go do garnka z cukrem, masłem, ekstraktem,cynamonem oraz skrobią. Całość wymieszać i podgrzewać na małym ogniu przez około 5 minut - do momentu, gdy masło się roztopi. (ja podgrzewałam dłużej - około 10-15 minut, aż rabarbar częściowo się rozpadł). Przełożyć wszystko do formy do pieczenia.Przygotować kruszonkę:Mąkę i proszek do pieczenia wsypać do naczynia, dodać schłodzone i pokrojone w kostkę masło i rozetrzeć je  z mąką. (najlepiej palcami). Dodać cukry, widelcem wymieszać je z ciastem. Powstałą kruszonką posypać masę z rabarbaru.  Piec w temperaturze 190ºC przez około 35- 45 minut do złocistego brązu (u mnie 30 minut).  Przed podaniem ochłodzić przez około 15 minut. Smacznego :) Ps. A jeszcze w maju, jeśli tylko zdążę, zapraszam Was do mojej pierwszej kulinarnej akcji :) 