Kiedy zobaczyłam ją niedawno u Casi, wiedziałam, że niedługo ją zrobię. Apetyczne zdjęcia zrobione przez Casię wywołały wtedy u mnie tak wielką ochotę na pizzę, że nie namyślając się długo, popełniłam ją i ja. I nie zawiodłam się. Była pyszna, na cienkim cieście, czyli takim jak najbardziej lubię. No i ten sos: aromatyczny, mocno pomidorowy, idealny. Poezja smaku...Przepis na ciasto oraz sos jako pierwsza podała Liska. Polecam go wszystkim, bo jest naprawdę dobry. Składniki (cytuję za Casią): Ciasto (z takiej ilości składników wychodzi jedna pizza o średnicy 25cm; ja zrobiłam z podwójnej porcji): - 120 g mąki (ok. 3/4 szklanki)- pół łyżeczki drożdży instant- pół łyżeczki cukru- pół łyżeczki soli- 1/3 szklanki wody- 2 łyżeczki oliwy + 1 łyżka do posmarowania ciastaSos: - 230 g pomidorów z puszki- łyżka oliwy- drobno posiekany ząbek czosnku (ja dałam dwa)- pół łyżeczki suszonego oregano- pół łyżeczki suszonej bazylii- 1/4 łyżeczki cukru- pół łyżeczki soli- pieprzNa wierzch dajemy to, co kto lubi. U mnie było to: - 125 g mozzarelli (czyli jedna duża kulka), pokrojona w plastry- kilka plastrów salami- parę pieczarek, pokrojonych w plastry- papryka czerwona, pokrojona w paski- kilka łyżek kukurydzy- zielone oliwki- trochę startego żółtego seraWykonanie:Składniki ciasta zagnieść razem i wyrobić. Uformować kulę i posmarować ją łyżką oliwy. Tak przygotowane ciasto odłożyć na godzinę w ciepłe miejsce (przykryte ściereczką) do wyrośnięcia. W międzyczasie przygotować sos. Wszystkie jego składniki włożyć do garnka, doprowadzić do wrzenia, po czym zmniejszyć ogień i podgrzewać kolejne 10 minut. Gotowe, wyrośnięte ciasto rozwałkować na kształt koła (mi to koło za bardzo nie wyszło, ale smaku to nie zmieniło ;)). Ułożyć je na papierze do pieczenia i zostawić na 15 minut, aby podrosło i odpoczęło. Następnie ciasto posmarować sosem pomidorowym. Na jego wierzchu ułożyć przygotowane, pokrojone warzywa, oliwki, mozarellę, posypać serem. Piekarnik rozgrzać do temperatury 230 stopni. Wstawić do niego pustą blachę, nagrzać ją. Gdy będzie bardzo gorąca, umiescić na niej pizzę. Piec przez około 10-15 minut. Smacznego :) 