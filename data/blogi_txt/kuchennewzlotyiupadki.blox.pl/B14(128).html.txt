Do tej pory tortilla kojarzyła mi się wyłącznie z płaskim plackiem z mąki, nadziewanym różnego rodzaju pysznościami. Tak było dopóki nie zaczęłam szukać jakichś ciekawych przepisów na "Ziemniaczany Sezon" zainaugurowany kilka dni temu przez Olgę Smile. W ruch poszła przede wszystkim książka "Przepyszne ziemniaki", którą notabene dostaliśmy za udział w zeszłej edycji tej zabawy. W książce tej znalazłam sporo pyszności, a jako pierwsza w oko wpadła mi właśnie ta tortilla. Zrobiłam ją dziś na obiad i muszę przyznać, że jestem zachwycona efektem smakowym. Efekt wizualny pozostawia trochę do życzenia, gdyż tortilla mi się nieco rozwalała, ale myślę, że następnym razem będzie mi to szło sprawniej. Przepis lekko zmodyfikowałam. Usunęłam boczek, a dodałam czerwoną paprykę i szczypiorek. Szczerze polecam to danie jako lekki obiad lub ciepłą kolację.Składniki:- 600g ziemniaków sałatkowych- 1 czerwona cebula- 1 cukinia- pół czerwonej papryki- 6 jajek- posiekana natka pietruszki i szczypiorek- sól, pieprz, oliwa z oliwekWykonanie:Ziemniaki obrać, pokroić w kostkę, gotować we wrzątku około 3 minut, odcedzić. Cebulę drobno posiekać. Paprykę i obraną cukinię pokroić w kostkę. Na teflonowej patelni rozgrzać oliwę. Wrzucić do niej ziemniaki, cebulę, paprykę i cukinię. Smażyć warzywa na średnim ogniu około 10 minut, co jakiś czas mieszając. Jajka rozbełtać z łyżką wody, doprawić solą i pieprzem. Dodać do nich posiekaną natkę i szczypiorek. Masą jajeczną zalać warzywa na patelni. Smażyć całość kilka minut, aż jajka się zetną. Spodnią wartswę można kilka razy unieść, aby płynne jajko z wierzchu spłynęło pod spód. Gdy masa jajeczna będzie prawie ścięta, przykryć patelnię i smażyć jeszcze 2-3 minuty. (Ja zrobiłam to inaczej. Przy pomocy talerza odwróciłam tortillę i smażyłam ją jeszcze kilka minut z drugiej strony). Podawać najlepiej na ciepło, pokrojoną w trójkąty. Smacznego :) 