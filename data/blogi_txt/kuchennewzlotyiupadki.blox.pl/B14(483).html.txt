Kuchnia czeska była dla mnie totalną tajemnicą. No dobra, wiedziałam że Czesi znani są z knedlików i z dobrego piwa. I tyle. Cała moja wiedza o tamtejszej kuchni mieściła się w tych dwóch pozycjach. Przygotowując się do tej akcji, troszkę poszperałam i o dziwo, znalazłam kilka nowych i zupełnie nie znanych mi potraw. W wielu miejscach znalazłam informację, że vanilkove rohlicky są tradycyjnymi czeskimi słodkościami. Ponieważ przepis na nie wydawał mi się prosty i w miarę szybki, postanowiłam je przyrządzić. Recepturę na te ciasteczka zaczerpnęłam ze strony nieodżałowanego Macieja Kuronia. Rogaliki wyszły bardzo smaczne, kruche i słodkie, z wyraźnym posmakiem migdałów. Oprószone delikatnym jak puch cukrem pudrem były idealnym dodatkiem do popołudniowej herbaty.Jest to moja propozycja w ramach "Tygodnia kuchni czeskiej" zorganizowanej przez Myszę Klapsiarę, która obchodzi dziś urodziny. Najlepsze życzenia :) Składniki: - 250 g miękkiego masła - 2 szklanki mąki- pół szklanki cukru- szklanka zmielonych, obranych migdałów - cukier lub aromat waniliowy (dałam i to, i to)- pół łyżki soliDodatkowo: - cukier puder do posypaniaWykonanie: Masło utrzeć z cukrem na puszystą, białą masę.  Dodać do niej mąkę, a następnie  zmielone migdały, cukier waniliowy, aromat oraz sól. Całość dokładnie wyrobić. Z otrzymanego ciasta przygotować wałki (średnica ok. 3 cm). Każdy wałek ciasta zawinąć w folię aluminiową i włożyć do lodówki na godzinę. Po tym czasie wyciągnąć jeden wałek ciasta, pokroić go na plasterki (grubość ok. 0,5 cm). Z każdego plasterka uformować wałeczek i zagiąć go tak, aby nadać mu kształt rogalika. Przygotowane rogaliki układać na blasze wyłożonej papierem do pieczenia. Piec w temperaturze 200 stopni przez 15 minut. W ten sam sposób przygotować ciasteczka z kolejnych wałków ciasta. Gotowe rogaliki posypać cukrem pudrem. Smacznego :) 