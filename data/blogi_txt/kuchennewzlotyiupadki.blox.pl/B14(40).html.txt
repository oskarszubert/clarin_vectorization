Smaczne, pachnące cynamonem, słodkie ciasto, na które przepis znalazłam  w gazetce z serii Pani Domu poleca "Ciasta - ABC udanych wypieków" (nr 6, 2009r). Specyficzne w smaku, bo zrobione w całości z mąki pełnoziarnistej.  Fajny pomysł z dodatkiem orzechów włoskich do ciasta oraz miodu do jabłek. Następnym razem zmniejszę tylko ilość cukru, bo jak dla mnie jest ono ciut za słodkie i po jednym kawałku człowiek ma dość. Choć może jest to jakiś sposób na ograniczenie żarłoczności? ;) Ciasto nie chciało ze mną za bardzo współpracować w kwestii zdjęć, więc dziś tylko jedno i średnio ciekawe. Jest to moja propozycja do zabawy "Sezon na jabłka". Składniki:- szklanka cukru (następnym razem dam mniej)- 4 jajka- 2/3 szklanki oleju- 3-4 łyżki wody gazowanej- 10 dag zmielonych orzechów włoskich- 2 szklanki mąki pełnoziarnistej (u mnie typ 1850)- łyżeczka sody- 2 łyżeczki proszku do pieczenia (dałam jedną)- 3 łyżeczki cynamonu- słoik prażonych jabłek (1kg) - ja dałam jabłka, które robiłam w zeszłym roku wg tego przepisu- 6 jabłek- sok z limonki- 5 dag masła- 5-6 łyżek miodu (dałam 3)- tłuszcz i otręby do formy- ewentualnie: waniliowy serek homogenizowany do ozdobyWykonanie:Jajka ubić z cukrem. Przesianą mąkę połączyć ze zmielonymi orzechami, cynamonem, sodą i proszkiem do pieczenia. Dodawać porcjami do jajek i miksować na wolnych obrotach. No koniec dodać olej i wodę. Zmiksować. Przelać do natłuszczonej i wysypanej otrębami formy. Piec 50 min w 180 stopniach. Ostudzić.Jabłka obrać, pokroić w cienkie plasterki, skropić sokiem z limonki. Na patelni roztopić masło z miodem, włożyć pokrojone jabłka i dusić 5 minut. Odstawić. Placek przekroić na dwie części. Jedną posmarować prażonymi jabłkami i obłożyć połową plasterków jabłek w miodzie. Przykryć drugim plackiem. Wierzch ciasta posmarować resztą prażonych jabłek i przykryć pozostałymi plasterkami w miodzie. Odstawić na kilka godzin. Przed podaniem udekorować ciasto serkiem waniliowym wyciśniętym ze szprycki. Smacznego :) 