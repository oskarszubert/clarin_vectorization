Taki kulebiak marzył mi się od dawna, ale jakoś nie miałam odwagi się z nim zmierzyć (z drożdżami to ja jakoś nie bardzo się lubię).  Dziś postanowiłam go jednak przyrządzić na obiad i jestem z tego bardzo zadowolona. Przepis znalazłam u Gani76. Jakie wrażenia?  Ciasto drożdżowe z tego przepisu bardzo fajnie mi się wyrabiało i wałkowało, aż normalnie jestem zdziwiona :) Smak samego kulebiaka rewelacyjny, idealnie pasuje do gorącego czerwonego barszczyku. Następnym razem doprawię tylko jeszcze trochę  farsz, bo mógłby być troszkę bardziej pikantny, ale to naprawdę mały szczegół. Z tej ilości składników wyszły mi dwa kulebiaki: jeden zjedliśmy dziś z mężem do obiadu,a drugi zamrożę i zawiozę na święta do rodziców. Mam nadzieję, że im posmakuje :)Jest to moja kolejna propozycja w ramach "Kuchni Świątecznej i Noworocznej".Składniki:  Ciasto:- pół kg mąki- szklanka mleka- 3 dag drożdży- czubata łyżka masła lub margaryny- 2 łyżki oleju- 2 jajka i jedno żółtko- płaska łyżka cukru- łyżeczka soli Farsz: - pół kg kiszonej kapusty- 1/4 kg pieczarek (dałam pół kilograma)- 100g suszonych grzybów (dałam 50g)- cebula (dałam dwie)- sól, pieprz, cukier (tym doprawiłam trochę farsz, żeby był bardziej wyraźny)Wykonanie:  Ciasto: Drożdże rozpuścić w ciepłym mleku. Mąkę wymieszać z pozostałymi składnikami, dodać mleko z drożdzami. Wyrobić ciasto i odstawić je na godzinę do wyrośnięcia. Farsz (robiłam go troszkę inaczej niż Gania76, ale podejrzewam, że nic to zmieniło; po oryginał wykonania zapraszam TU):  Suszone grzyby namoczyć w ciepłej wodzie (ja moczyłam je przez całą noc). Na drugi dzień odcisnąć je i drobno pokroić (wody z moczenia nie wylewać). Kapustę pokroić na mniejsze kawałki, odcisnąć, jeśli jest zbyt kwaśna. Umieścić ją w garnku, podlać wodą, w której moczyły się grzyby oraz ew. odrobiną zwykłej przegotowanej wody. Dorzucić pokrojone grzyby. Całość gotować około pół godziny, aż kapusta zmięknie. Jeśli ciągle jest zbyt kwaśna, dodać szczyptę cukru. Miękką kapustę z grzybami odcedzić, dobrze odcisnąć i podsmażyć. W międzyczasie na drugiej patelni podsmażyć posiekane cebule i pokrojone w kostkę pieczarki. Gdy odparuje z nich cały płyn, dodać do nich kapustę z grzybami, doprawić solą i pieprzem. Wystudzony farsz drobno posiekać lub zmiksować (ja użyłam blendera). Wyrośnięte ciasto podzielić na dwie części, rozwałkować. Posmarować je gotowym farszem i zwinąć wzdłuż długiego boku jak roladę/makowca. Gotowe kulebiaki umieścić w keksówce lub obok siebie na zwykłej blaszce, posmarować z wierzchu rozbełtanym żółtkiem. Piec około godziny w 150 stopniach. Smacznego :)Przed pieczeniem kulebiaki prezentowały się tak: Zaś po pieczeniu tak: 