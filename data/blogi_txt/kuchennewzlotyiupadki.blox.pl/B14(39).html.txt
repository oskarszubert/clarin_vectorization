Dla tego ciasta zrezygnowałam na kilka chwil z diety. Warto było, oj warto :) Naprawdę bardzo smaczny wypiek, na który przepis znalazłam na blogu Zebrry, ona zaś wyszperała go u niezastąpionej Dorotus.  Ciasto było idealnym dodatkiem do popołudniowej herbaty. Miałam tylko jeden mały problem przy jego przygotowywaniu: dość trudno rozsmarowywało mi się gęste ciasto na budyniu. Potrzeba było do tego naprawdę dużo cierpliwości. Ale kto wie, może Wam nie przysporzy to takich problemów jak mi ;) W przepisie zmieniłam tylko ilość masła; zmniejszyłam ją do 150 g. Z czystym sumieniem polecam to ciasto wszystkim zwolennikom rabarbaru, którzy ciągle zastanawiają się, czy w tym sezonie się na nie skusić. Jest przy nim co prawda troszkę zabawy, ale naprawdę warto się "pomęczyć" :)Składniki:- 200 g miękkiego masła (dałam 150 g)- 110 g (pół szklanki) cukru- 2 jajka- 185 g mąki pszennej- pół łyżeczki sody oczyszczonej- 3/4 łyżeczki proszku do pieczenia- 40 g proszku budyniowego, waniliowego lub śmietankowego (tyle ma standardowa torebka budyniu)- 350 g obranego i pokrojonego na kawałki rabarbaru- kilka łyżek cukru demerara - do posypaniaBudyń: - 2 płaskie łyżki (pojemność 15ml) proszku budyniowego, waniliowego lub śmietankowego- 2-3 łyżki cukru- 250 ml (1 szklanka) mleka - łyżka masła- 2 łyżeczki ekstraktu z waniliiWykonanie:Budyń: Należy go przygotować jako pierwszy, gdyż musi wystygnąć. Proszek budyniowy oraz cukier rozrobić w ok. 1/4 szklanki mleka, resztą zagotować.  Rozrobiony budyń  wlać do wrzącego mleka, zagotować, mieszając tak, by nie zrobiły się grudki. Gorący budyń zdjąć z palnika, dodać do niego masło i ekstrakt waniliowy. Dokładnie wymieszać. Przykryć go folią spożywczą, aby nie zrobił się kożuch. Odstawić do wystudzenia.Ciasto:  Miękkie masło zmiksować na gładką, puszystą masę. Dodać cukier, a następnie jajka, jedno po drugim, cały czas miksując. Wymieszać przesianą mąkę, sodę oczyszczoną, proszek do pieczenia i proszek budyniowy. Dodać sypkie produkty do masy maślanej, krótko zmiksować (do połączenia się składników). Podzielić ciasto na dwie części.Blaszkę wyłożyć papierem do pieczenia (ja wysmarowałam ją masłem i wysypałam bułką tartą). Użyłam blaszki o wymiarach 23x23 cm. Na dno formy wyłożyć połowę ciasta, a na nią   ostudzony budyń. Wyrównać.  Na budyń łyżką wyłożyć drugą połowę ciasta (powinno ono całkowicie pokryć budyń). Na wierzch ciasta ułożyć pokrojony rabarbar, posypać kilkoma łyżkami cukru demerara.  Piec w piekarniku nagrzanym do  170 stopni przez ok. 1 godzinę i 15 minut. Ostudzone ciasto można posypać cukrem pudrem. Smacznego :) 