Wrzesień jak to wrzesień kojarzy się albo z datą rozpoczęcia wojny, albo z rozpoczęciem roku szkolnego. I tak też było w tym roku, niestety albo stety obowiązki dla chłopaków się rozpoczęły. Fabian uczęszcza do żłobka, a Igor do zerówki. W życiu obydwu nastąpiły zmiany - Fabian przeszedł do grupy starszaków w żłobku, a co za tym idzie zmienił otoczenie, zmienił wychowawczynię, zapoznał nowych kolegów i koleżanki. Cała ta zmiana nie wyszła mu na lepsze, ponieważ nie wyraża z tego tytułu większej radości - żłobek nie - tak mówi jak się go pytamy czy pójdzie do dzieci do żłobka. Oczywiście troszkę sobie popłacze rano przed wejściem, ale później podobno jest ok - tak opowiadają Panie opiekunki. Natomiast Igor w tym roku szkolnym rozpoczął nauczanie zgodnie z państwowym systemem nauczania jaki jest w Polsce, czyli od zerówki. Co prawda mięliśmy możliwość posłania go do pierwszej klasy, ale jakoś reklamy telewizyjne i zapewnienia MEN nie wzbudziły w nas rodzicach aż tak wielkiego zachwytu i entuzjazmu, żeby wcześniej poszedł się uczyć. Ma na to caaaałe życie i zdąży jeszcze zgłębić wszystkie zakamarki wiedzy, dlatego uczy się według starych zasad. Jedyną nowością jest zmiana miejsca, ponieważ zerówkę ma już w budynku szkolnym i to jest dla niego nowość. Dodam tylko, że jest to szkoła, do której uczęszczała także kiedyś Karina. Nowe otoczenie, nowa Pani wychowawczyni - nota bene - Pani Basia, nowi koledzy i koleżanki, czyli jednym słowem zmiany, zmiany... Jak na razie odnajduje się całkiem dobrze w tej nowej rzeczywistości, z uśmiechem uczęszcza do szkoły i chętnie opowiada jak było i co porabiał. Za jakiś czas będzie można coś więcej powiedzieć i napisać w tej kwestii. 