Pojawiła się u nas potrzeba wprowadzenia prostego systemu wychowawczego. Już wyjaśniam. Otóż nasz Igorek nie zawsze słucha się rodziców czy ewentualnie Pani w przedszkolu i czasem nie wykonuje poleceń. Problemem jest także niezdyscyplinowanie i okresowe zachowanie niestosowne do bieżącej sytuacji , które nam się po prostu nie podoba np. mama mówi - idziemy za rączkę, a synuś nie chce, albo mama woła - Igor kolacja a Igor chyba nie słyszy i w najlepsze się bawi itp. sytuacje. Aby umożliwić mu pracę nad sobą i zapewnić motywację do rozwijania swojej osobowości oraz odpowiedniego kształtowania charakteru wprowadziliśmy system motywacyjny oparty na ocenach minkach. Integralną częścią tego systemu jest kolorowa plansza / plan tygodniowy, na którym w sposób graficzny przedstawione są osiągnięcia Igorcia w poszczególnych okresach czasowych. Na początku mamy wprowadzone: 1 - zachowanie w przedszkolu .2 - zachowanie po południu w domu. Po osiągnięciu zadowalającego nas rodziców poziomu wesołych / uśmiechniętych minek na tydzień Igorcia czeka nagroda niespodzianka (jakiś drobny gadżet), tudzież jakieś wydarzenie / wyjście (np. basen, wyjazd, wyjście z rodzicami). Przyjęliśmy następujące kryteria oceny: uśmiechnięta buźka żółta, czyli pozytywnie, zachowanie nie odbiega od zasad pożycia społecznego, zachowanie wzorowe, najbardziej pożądane i premiowane nagrodą,buźka zielona normalna, czyli bez ekscytacji i rewelacji potocznie "tak sobie", niby zachowanie OK, ale w ocenie rodziców mogło by być lepiej, smutna minka czerwona - zachowanie nieodpowiednie, nie wykonywanie poleceń, wyraża niezadowolenie rodziców z postawy syna. Jest to pierwsza wersja beta naszego systemu i zdaję sobie sprawę z tego, że może nie jest on doskonały i nie jest pozbawiony błędów. Może z czasem ulegnie on modyfikacji i poprawkom, ale od czegoś trzeba zacząć, a tymczasem wdrażamy nasz system i staramy się wychowywać nasze dzieci. 