Tak właściwie przyszedł czas na podsumowanie sezonu rowerowego 2012, ponieważ za oknem już właściwie jesień i ciężko będzie niedługo wybrać się na rower gdy za oknem będzie zimno i słota, ale do rzeczy. Igor w tym roku nauczył się jeździć na dwóch kołach i jestem z niego bardzo dumny. Wspólne ćwiczenia nie poszły na marne - to bardzo cieszy. Pod okiem dziadka Zdzicha podczas wakacji szlifował swoją technikę jazdy. Podczas wspólnych wycieczek wyrobił sobie także kondycję, jak na niespełna pięciolatka potrafi przejechać 10 km, a z przerwami na regenerację to nawet niejednokrotnie więcej, to zasługa dziadka, który organizował ciekawe wycieczki. Stan na jesień 2012 jest taki, że Igor fajnie jeździ, panuje nad rowerem, sprawnie startuje i hamuje, tylko niektóre podjazdy czasami sprawiają mu problem. Przeważnie jedzie z prędkością ok 10 km/h. Na przyszły rok plany są następujące - dalsze szlify techniki jazdy i wzmocnienie kondycji oraz poznanie podstawowych przepisów drogowych: jak jeździmy po drogach, kto ma pierwszeństwo, zasady bezpieczeństwa ruchu etc. - ale to wszystko w nowym sezonie. Tak na marginesie, wczoraj udało nam się wyskoczyć na krótką wycieczkę rowerową po "Świerkolu". Pod wieczór była sympatyczna pogoda, ciepło i przyjemnie i to nas zmobilizowało. Udało nam się zrobić małą rundkę po parku, a że szybko robi się ciemno, to do domu wracaliśmy już po zmroku i w użyciu było oświetlenie rowerowe -  to była dla Igora atrakcja. Mógł przetestować sprawność swoich lampek rowerowych. 