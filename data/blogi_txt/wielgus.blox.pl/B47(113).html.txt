Dokonało się !!! Niniejszym oficjalnie mogę ogłosić całemu światu, że w niedzielę dnia 7 sierpnia 2011 roku o godz. 8.35 narodził się nowy człowiek na tej ziemi, nowy obywatel tego kraju - nasz młodszy syn - Fabian, waga: 3200g, 54 cm długości i co najważniejsze jest zdrowy i wszystko jest OK! ﻿ na zdjęciu Fabian już zbadany, zmierzony i wymyty. Cała akcja okołoporodowa zaczęła się w nocy z soboty na niedzielę, już przed snem Karina mówiła że czuje że to będzie dziś. Ja położyłem się jednak spać, ale po 2 w nocy budzi mnie, że mam wstawać i się ubierać. W związku z tym zebraliśmy się i jazda do szpitala, wszystko było przygotowane więc paniki nie było, na spokojnie podjechaliśmy pod porodówkę. Tu ją przyjęli i po całych formalnościach byliśmy już na sali porodów rodzinnych. Jest godz. ok 4.30, cały czas dają o sobie znać lekkie skurcze. Pani położna prowadząca "nasz poród" przebadała Karinę, podała jakieś leki i mamy czekać. Z upływem czasu cała akcja nasila się stopniowo. Karinę dopadają coraz silniejsze skurcze. Na przemian leży, chodzi, skacze na piłce... Ja staram się jej pomóc najlepiej jak umię, np. nie odzywać się, podawać płyny, wycierać skronie, robić okłady. Po 7.00 następuje zmiana personelu, nowa położna prowadząca zapoznaje się z sytuacją i zaczyna działać, najpierw standardowe badania, a potem decyzja, że podamy kroplówkę na wywołanie porodu, a co za tym idzie skrócenie bólu. Po przyjęciu kroplówki akcja przyśpieszyła jak ferrari na torze F1, nie wiem co tam dają, ale jest to dobry towar. Karina dostała takiego poweru, że właściwie urodziła po czterech mocnych parciach... i tym sposobem o 8.35 było już po wszystkim. Karina była bardzo dzielna i znakomicie sobie poradziła z całym porodem. Po 10-tej już leżała na sali, zmęczeni ale za to bardzo szczęśliwi mogliśmy teraz odpocząć po tych niewiarygodnych przeżyciach... PS. w związku z narodzinami Fabiana, od dnia dzisiejszego włącznie następuje porządkowa zmiana na blogu, tytuł zostaje rozszerzony oraz następuje zmiana oprawy i szaty graficznej. 