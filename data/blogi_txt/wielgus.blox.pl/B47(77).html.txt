Tak właściwie to karnawał 2013 powoli dobiega do końca, a jak karnawał to oczywiście wszelkiego rodzaju bankiety i bale przebierańców, których to w żłobku i przedszkolu ma się rozumieć i w tym roku nie mogło zabraknąć. Igor tak właściwie zaliczył w tym sezonie dwa bale kostiumowe (toż to normalnie przepych i przesada w dobie obecnego kryzysu), a było to tak. Pierwszy rzeczowy bal karnawałowy czyli powszechnie znany jako bal kostiumowy odbył się w przedszkolu. Zdobyczne przebranie w strażaka bardzo zaimponowało Igorowi, a atrybuty strażackie typu toporek i łom były absolutnym hitem (mam nadzieję że nie używał tego łomu do niecnych niepożądanych występków). Drugi bal jaki udało się Igorowi zaliczyć w tym sezonie odbył się za granicą na ziemiach brytyjskich, w województwie "londyńskim", wśród dzieci tutejszej licznej Polonii. To ciocia Juss załatwiła mu tę wejściówkę za co serdecznie dziękujemy. Dzięki temu Igor mógł uczestniczyć w tym balu przebierańców, a wtedy to był Spider- Manem i mógł pysznie się bawić w rytmie muzyki razem z kuzynkami i innymi dziećmi. Natomiast Fabianek zaliczył jeden żłobkowy bal kostiumowy, ale za to bardzo uroczysty i wesoły, były stroje, baloniki, wstążeczki, a Fabianek przebrany był... nazwijmy to za Panicza / Pazia / Księcia jak kto widzi tak to ocenia, mamy tu pełną dowolność. Miał złocisty kostium, szałowe nakrycie głowy i srebne berło (bo akurat folia ALU była pod ręką) i wyglądał bardzo szarmancko.   na zdjęciu Fabian w swoim gustownym złocistym wdzianku od szanowanego bliżej mi nie znanego projektanta, czyż nie wygląda dostojnie? 