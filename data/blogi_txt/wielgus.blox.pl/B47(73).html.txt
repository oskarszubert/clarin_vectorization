Jesień to czas infekcji pod wszelkimi postaciami. Igor na razie dzielnie opiera się wszelkim wirusom i bakteriom, a tymczasem Fabian łapie wszystko jak leci i co popadnie. W dużej mierze jest to wynikiem uczęszczania do żłobka i brakiem odporności. Tak właściwie spodziewaliśmy się takiego obrotu sprawy, że Fabian będzie chorował dopóty,  dopóki  nie uodporni swojego organizmu. Niestety trzeba te pierwsze pół roku chorób jakoś przetrwać, przeżyć ten nieszczęsny katar, kaszelek i gorączki żeby potem cieszyć się większą odpornością i lepszym zdrowiem. Na obecną chwilę Fabian zaliczył dwie infekcje, pierwsza łagodna w końcówce września, a wczoraj zakończyła się terapia antybiotykowa pt. walczymy ze wstrętnymi paciorkowcami, które infekują gardło naszego synusia, powodują gorączki, niefajne kaszelki i brzydki katarek. Na szczęście mamy rozwiniętą farmakologię i zaaplikowana amoksycylina pomogła i synuś jest już zdrowy. Dziś Fabian poszedł do żłobka i mam nadzieję, że przynajmniej tydzień pochodzi, przynajmniej do czasu, aż znowu załapie "coś nowego", byle nie za bardzo paskudnego i wstrętnego...  a potem ... znowu leczenie - syropki, katarek etc. i tak dalej, dalej aż trochę się dziecko uodporni i być może wtedy będzie lepiej... 