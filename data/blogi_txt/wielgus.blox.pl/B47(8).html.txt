Jak już wspomniałem wcześniej, Igor bardzo dzielnie pomaga nam w wychowaniu Fabiana, jest bardzo uczynny, chętnie podaje pieluszki, smoczek etc. jednym słowem jest to wzorowy starszy brat.   na zdjęciu bracia - tu widać doskonale jak duży jest już Igor. W sumie po urodzeniu Fabiana Igor strasznie nam w oczach, że tak powiem urósł. Z małego dziecka stał się dużym chłopcem, a dzieje się tak dlatego, że mamy teraz punkt odniesienia i możemy porównać: Igor - Fabian. Myślę, że jest to zjawisko potoczne i wielu rodziców też to przeżywało. Najważniejsze, że obydwu synów kochamy po równi i staramy się ich równocześnie wychowywać tak samo, żeby nikt nie poczuł się pokrzywdzony lub odrzucony. Zdaję sobie sprawę z tego, że będzie to zadanie trudne, aczkolwiek wykonalne..., przynajmniej możemy obiecać, że przyłożymy się do tego z całego serca. Tak, jak napisałem wcześniej Igorcio to już duży rozrabiaka, bryka wszędzie aż miło, wszędzie go pełno i potrafi się upomnieć o swoje, a jak upadnie to wstaje i brnie dalej. Tak jak swego czasu na spacerkach po Zabrzu i parku. To było dzień po dniu: pierwszego biegnie po parku i nagle zahaczył o wystający kamień - łuuuppp - leży jaki długi - kolano zdarte. Minuta płaczu i żalu, idziemy dalej. - Igor - mówię - pamiętaj trzeba uważać i patrzeć. Na drugi dzień ma miejsce podobna sytuacja, nie zauważył przeszkody na chodniku, potknięcie i gleba... Tym razem wstał, otarł kolano i już mknie na plac zabaw. Tym sposobem dwa kolana sprawiedliwie obdzielił obtarciami, przynajmniej było symetrycznie...   na zdjęciu Igor na motorze - dzięki uprzejmości wuja Łukasza z Londynu, Igor mógł się przymierzyć do tego ścigacza. 