Tak się teraz składa, że akurat trwa drugi już tydzień ferii przypadający dla wszystkich uczniów z województwa śląskiego. Tak się też składa, że już od tego roku nasz czas związany z planowaniem wyjazdów wakacyjnych i wypoczynkiem będzie ściśle powiązany z terminami szkolnymi, a więc wolne tylko w okresach braku zająć w szkole. Obecnie Igor uczęszcza do zerówki, ale od września to się już zacznie na całego - czyli witaj szkoło! -  a co za tym idzie kolejne obowiązki. Ale póki co cieszmy się feriami. Igor przebywa w Kierznie u dziadków i w ten właśnie sposób ładuje akumulatory na drugą część roku szkolnego. Miło spędza sobie czas, a w rozmowach telefonicznych nie wykazuje tęsknoty za rodzinnym domem i rodzicami, a niech korzysta - bo to czas dla niego. A my tymczasem w Zabrzu razem z Fabiankiem sobie normalnie żyjemy, czyli praca, żłobek, dom, obiad, zakupy, praca, żłobek, sen, dom, zakupy, praca, gotowanie, sprzątanie, praca, sen ... i tak dalej i tak dalej... 