Dzisiejszy wpis będzie miał charakter sportowo - rowerowy. Bez zbędnej kokieterii pragnę zakomunikować, że cztero i pół letni Igor nauczył się już jeździć na rowerze na dwóch kołach bez bocznych podpórek. Przyznam szczerze, że z początkiem sezonu wiosenno-letniego liczyłem na to, że może uda się tego roku mu nauczyć, ale nie było w tej kwestii aż tak dużych nacisków. Normalnym trybem rozpoczęliśmy wspólne treningi. Ważne było by były w miarę systematyczne i niezbyt długie, tak żeby Igor się zbytnio nie zmęczył i co za tym idzie nie zniechęcił. A było to tak: Jeszcze późną wiosną Igor miał parę lekcji. Najpierw były podstawy, czyli prowadzenie roweru, trzymanie, balansowanie, jak zachować się podczas kolizji i upadków, technika hamowania etc. Na sucho przerobiliśmy najważniejsze elementy jazdy na rowerze. Potem przyszedł czas na pierwsze jazdy ze startu wspomaganego i oczywiście obowiązkowo "z patykiem" czyli moja asekuracja przed ewentualnym upadkiem - ta technika jest bardzo popularna wśród rodziców uczących swe pociechy i zapewne znana szerokiemu gronu aktywnych cyklistów. I tak sobie jeździliśmy-biegaliśmy, tzn. ja biegałem za Igorem na rowerze, a on szlifował swoją technikę jazdy i jej elementy takie jak: równowaga, skręcanie, omijanie, hamowanie. Nie obyło się oczywiście bez kilku wypadków mniej lub bardziej groźnych, było kilka urazów, otarć, trochę krwi... ale najważniejsze, że cel został osiągnięty: Igor jeździ na dwóch kołach! Jesteśmy z niego bardzo, ale to bardzo dumni. Teraz możemy sobie już wyjeżdżać na wspólne, rodzinne wycieczki rowerowe. Obecnie bez problemu pokonuje dystanse do 6-10 km, a jak mięliśmy okazję jeździć po Wawie, to padł dotychczasowy rekord długości, który wynosi 15 km dla jednej wycieczki. Myślę, że jeszcze w te wakacje rekord ten zostanie pobity zwłaszcza ,że Igor jest pod bacznym okiem dziadka Zdzicha, który organizuje szalone kolarskie wycieczki po okolicznych bezdrożach Ziemi Kępińskiej... A potem to już tylko Tour de Pologne...  BONUS: w zakładce - FILM -  Igor jeździ na rowerze bez podpórek - film z nagrania jak Igor świetnie sobie radzi na rowerze na dwóch kołach, a od czasu nagrania (20 czerwca) tego filmu jeszcze nastąpił postęp w jego technice jazdy, mam na myśli startowanie i hamowanie. 