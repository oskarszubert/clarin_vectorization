Każda kolejna edycja Fashion Weeku w Łodzi owocuje nowymi spostrzeżeniami. Zawsze wolę jednak chwilę ochłonąć zanim zacznę relację, bo chcę pewne rzeczy przemyśleć. Cieszy mnie, że ta inicjatywa się rozwija i każdego sezonu widzę więcej i więcej odwiedzających żywo zainteresowanych polską modą. To prawda, że wciąż zostało wiele do zrobienia, ale z sezonu na sezon jest coraz lepiej. Poprawił się wygląd z zewnątrz i w końcu w tej industrialnej przestrzeni trochę się zazieleniło! Offy przeniesiono w piękne, niemal paryskie wnętrza, a w hali głównej pojawiło się nawet jakieś zaplecze gastronomiczne.     Nadal smucą jeszcze takie techniczne sprawy, jak chociażby brak dbałości o potrzeby wolontariuszy. Nie potrafię pojąć, dlaczego ludzie na których de facto opiera się cała impreza, nie mają zapewnionego ani noclegu, ani wyżywienia, ani nawet zwrotu kosztów dojazdu do miasta. I nie oszukujmy się – toster postawiony na backstage’u to nie to samo co ciepły posiłek, na który zasługują w trakcie 12 h pracy. Czas to zmienić, bo patrząc na zaangażowanie ekipy wolontariatu oraz ich ciężką pracę włożoną w k a ż d y FW, wiem, że zasługują na znacznie więcej! Solą w oku jest dla mnie też fakt, że w dalszym ciągu nie ma wody czy kawy w Press-romie, który dla znakomitej większości z nas jest miejscem odpoczynku i pracy. Nie oszukujmy się – wino (nawet najlepsze) nie jest napojem, który należy oferować blogerom i dziennikarzom będącym niejako ‘na służbie’. Jest to oczywiście miły, jakże kurtuazyjny akcent, ale chciałabym żeby po VIII edycji, w końcu pojawiła się jakaś alternatywa ;)     Przejdźmy jednak do meritum rzeczy, bo pomimo wszystko patrząc w przyszłość jestem pełna optymizmu :) Galeria Offów ewidentnie rośnie w siłę, a kolekcje są co spójniejsze i lepiej dopracowane. Moje TOP 5 looków z każdego dnia publikowałam Wam na bieżąco (TUTAJ dni 1, 2, 3, i 4), teraz przyszedł czas na recenzje. Chociaż w tej edycji widziałam wszystkie pokazy (no bez  jednego ;) postanowiłam opisać tylko wybrane z obu alei. Ponieważ opisywanie wszystkich, przy moich ‘statystykach’ obecności jest awykonalne (próbowałam i poległam w zeszłym sezonie), zamierzam tak od tej pory robić za każdym razem. Będzie to zatem z mojej strony tym bardziej wyrażenie uznania w kierunku projektantów, którzy mnie czymś w swoich propozycjach zachwycili. W modzie szukam pewnej innowacyjności, ale też świeżego, nieszablonowego podejścia w interpretacji nawet znanych nam już tematów. Pamiętajcie też, że wiele z rzeczy o których będzie mowa, można dostrzec niestety tylko na żywo. Z doświadczenia wiem, że ekran nie oddaje takich detali jak jakość czy dokładność wykonania, wciąż można jednak zobaczyć sam zamysł. Wobec tego bez dalszego przedłużania: oto moja ‘Złota Szóstka’ VIII EDYCJI ‘Out of Schedule’ ;)      P.S. Wielkie podziękowania też dla Rafaela Poshmanna z POSH oraz Marka Makowskiego, którzy udostępnili mi zdjęcia. Szczególnie Rafael był moim wiernym fashion-weekowym towarzyszem (albo w sumie odwrotnie – ja jego towarzyszką, heh ;***) i robił też na bieżąco zdjęcia moich zestawów (zobaczycie je w kolejnych postach).  To dzięki tym dwóm dżentelmenom, możecie zobaczyć to o czym piszę :)     OUT OF SCHEDLUE     18.04 (czwartek) HANGER – 'Cukierkowy futuryzm'    Kiedy myślę o ostrych, futurystycznych kształtach, często kojarzą mi się one z chłodnymi neutralnymi barwami. Nie dlatego, że brak mi wyobraźni, ale po prostu tak jest w wielu przypadkach. Przyzwyczaiłam się, że projektanci bardzo często stosują się tej niepisanej, acz ogólnoprzyjętej konwencji. Tym bardzie cenię fakt, kiedy ktoś tak jak trio Hanger odważnie wychodzi poza nawias. Ich nowa kolekcja to nowoczesność z przytupem. Postawili na kontrastowe, czyste kolory i wyraźne cięcia. Jednocześnie, kubistyczne kształty sylwetek zostały zmiękczone pastelowymi barwami. Ubrania mają lekko sportowe zabarwienie, ale ich natura jest na tyle niedopowiedziana, że daje wiele możliwości interpretacji.  Wystarczy odpowiednie zestawienie by z powodzeniem przekształciły się w eleganckie, jednak wciąż wygodne i casualowe propozycje. Wszechobecne kontrasty dominują zarówno w sferze kolorystycznej, jak i materiałowej. Jak magnes przyciąga mnogość zastosowanych tkanin, które na zasadzie się układanki  wzajemnie się uzupełniają. Pomimo, że nie ma tu dosłownego nawiązania do kimona, to jest w tych krojach coś wojowniczego, rodem ze postawy japońskiego samuraja. Charakterystyczne opaski na głowach modelek dodatkowo potęgują to uczucie. Uwielbiam takie smaczki!         PHOTOGRAPHED by MAREK MAKOWSKI         KAMIL SOBCZYK – 'Męski militaryzm' Jedna z najlepszych kolekcji nie tylko na offowym wybiegu, ale także w ramach całej edycji. Tym bardziej zaskakujące, że jest to debiut projektanta na Fashion Week w Łodzi. Prawdę zatem mówi stare porzekadło, że ‘nie ilość się liczy a jakość’. A ta jest i to jaka! Męska, rewelacyjne odszyta kolekcja, z dbałością o każdy najmniejszy szczegół. Tkaniny, które aż proszą by wyciągnąć do nich rękę. Wielkie wyróżnienie dla Kamila Sobczyka za warstwowe naszywanie materiałów, a dzięki temu stworzenie autorskich wzorów. Choć z pewnością czasochłonne, jest to świetne i dające ogromne możliwości kreacji rozwiązanie. Szczególnie w kraju, gdzie każdy projektant wie jak wielki problem jest z dostępnością tkanin. Ciężko jest zdobyć te podstawowe, nie mówiąc już o bardziej wymyślnych! Sylwetki inspirowane są militarnymi krojami, dlatego cała kolekcja utrzymana jest w barwach ziemi. Zachwyciły mnie butelkowe zielenie i czernie, uzupełniane skórzanymi wstawkami oraz dosmakowane gdzieniegdzie szczyptą neonowego pomarańczu. Czapki z głów, bo modnie ubrani faceci już dawno nie wyglądali tak ‘męsko’.           PHOTOGRAPHED BY RAFAEL POSCHMANN / POSH 19.04 (piątek)      THUNDER BLOND – 'Egzotyczne S M'   Serce się raduje kiedy patrzę, nie tylko na rosnącą pomysłowość i kunszt, ale także odwagę młodych projektantów. Rozwój talentu, który wcześniej był jedynie obiecującym potencjałem, wyraźnie widać chociażby u Maćka Banasiaka. Jego zakorzeniona w estetyce s m marka, doskonale lawiruje pomiędzy różnymi stylami. Brak potrzeby decydowania się na jeden konkretny i mnogość ich połączeń sprawia, że Thunder Blond coraz wyraźniej wypracowuje proporcję pomiędzy inspiracją a własną wizją. Modernistyczne rozwiązania takie jak zaakcentowane zamki, ostre krawędzi czy lejące się wydłużone sylwetki, stopniowo budują surowy charakter kolekcji. Jednocześnie odważne kroje i mnogość zastosowanych tkanin nie odwraca uwagi od jej wyraźnej, na wskroś egzotycznej natury. Użyte skóry, nieco mroczna kolorystyka czy pojawiające się nakrycia głowy (w tym turbany, a nawet ‘czador’ z zamków błyskawicznych!), sprawiają, że w ‘75000 ADINKRA’ drzemie pewna tajemnicza, rytualna nuta. Zero dosłowności, za to 100% poezji! PHOTOGRAPHED BY RAFAEL POSCHMANN / POSH       MONIKA GROMADZIŃSKA  - 'Współczesny minimalizm'   W tegorocznej wiosennej edycji wyraźnie zaznaczył się trend liturgiczny, a w wielu pokazach, pojawiły się propozycje nawołujące do estetyki szat zakonnych. Nie każdy jednak wykorzystał ten motyw z takim minimalistycznym smakiem jak Monika Gromadzińska. Jej monochromatyczna kolekcja oscylowała w obrębie bieli i czerni, a pierwsze skrzypce grały materiały. Połyskujące, pikowane, plisowane czy nawet jeansowe, fantastycznie kontrastowały z prostymi geometrycznymi liniami sylwetek. Choć ubrania są na wskroś współczesne, a nawet śmiałe,  to jednocześnie bardzo casualowe i niewymagające. Wręcz z gatunku tych ‘ready to wear’. Jednocześnie charakterystyczne trójkątne wycięcia rękawów czy prostokątne ‘podcięcia’ spódnic, nadają im lekko futurystycznego szlifu. Dzięki temu projekty Gromadzińskiej doskonale sprawdzą się w szafie każdego odważnego minimalisty. Choć to niemal oksymoron, warto pamiętać, że to przede wszystkim pewność siebie determinuje nasze odzieżowe wybory, niezależna od stylu. PHOTOGRAPHED BY RAFAEL POSCHMANN / POSH       20.04 (sobota) IMA MAD – 'Nie z tej Ziemi!'   Jedni żyją dla szybkich samochodów, inni dla jedzenia, ja żyję dla mody i tego co mnie w niej zaskakuje! Z niecierpliwością wyczekuję niespodzianek, a kiedy już zdarzy się coś nieoczekiwanego wstrzymuję oddech. Dokładnie tak się stało, kiedy na wybiegu pojawiła się kolekcja Ima Mad. Tak niezwykła, barwna i pozytywnie odrealniona, że po prostu marzę by zajrzeć do wyobraźni twórców! Nie bez powodu częścią  ich nazwy jest angielskie ‘mad’ (m.in. tłumaczone jako ‘szalony’). Pierwsze co przykuło moją uwagę to fantastyczna choreografia. Właśnie za to kocham offy – za wysiłek, jaki wkładają młodzi projektanci we własne pokazy. Kiedy na Głównej modelki się zazwyczaj po prostu przechadzają, przykład Ima Mad pokazuje, że nawet z ciasnej przestrzeni można ‘wycisnąć’ dużo więcej. Wyraźna warstwowość, kolorowe frędzle i opadające kapelusze z szerokim rondem przywodzą na myśl wietnamską estetykę. Chociaż była to z pewnością jedynie nić w morzu inspiracji, to doskonale współgrająca z pastelową gamą kolekcji. Nie było jednak zbyt słodko, o nie! Wkradające się czarne akcenty oraz patchworkowe połączenia umiejętnie temu zapobiegły. Ta kolekcja jest po prostu k o s m i c z n i e  dobra! PHOTOGRAPHED BY RAFAEL POSCHMANN / POSH       PAULINA PLIZGA – 'Francuska malarskość'  Po prostu ‘malarskie’ – to chyba najlepsze określenie, dla propozycji zaprezentowanych przez Paulinę Plizgę w ramach Offów. Tworząca w Paryżu projektantka ewidentnie zakorzeniona jest we francuskiej estetyce, dosmakowanej jednak nutą nostalgii lat 20-tych i 60-tych. Eleganckie kroje, zestawione z monochromatycznymi patchworkami, to praktycznie poruszające się obrazy. Mocną dominantą są tu akcenty w postaci koloru różowego, czerwonego i niebieskiego, które w mniej lub bardziej wyraźny sposób przewijają się w całej kolekcji. Paradoksalnie, jej luźne kroje są jednocześnie na wskroś szykowne. O tym, że propozycje Plizgi skierowane są głównie do kobiet ceniących klasę, świadczą chociażby takie detale jak rękawiczki czy ułożone na gładko fryzury. Oczywiście pojawia się kilka świetnych męskich propozycji, to jednak stanowią one mniejszość i są raczej w swoim wydźwięku uniseksowe.  To piękna, plastyczna, ale też nieco ‘poszarpana’ kolekcja, będąca idealną odpowiedzią na hasło ‘miejski szyk’. PHOTOGRAPHED by MAREK MAKOWSKI 