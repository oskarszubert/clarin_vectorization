Kochani, jakiś czas temu ukazało się wydanie wydanie specjalne Confashion Magazine, którego dumnie jestem częścią! Motywem przewodnim było hasło 'Feniks z popiołów' i choć nie było mi łatwo to w swoim felietonie pt. 'ZBUDOWAĆ SIEBIE OD NOWA' (str 212-217) postanowiłam poruszyć ważny dla wielu z nas i wracający jak bumerang problem hejterstwa w sieci. To dla mnie ważny tekst, bo opowiadam tam też trochę o swoich początkach (w tym modowych), stąd trochę się rozpisałam. Wydaje mi się jednak, że słusznie, bo o pewnych rzeczach trzeba mówić GŁOŚNO! (Link TUTAJ) Zapraszam także do zapoznania się z całym magazynem, bo na 349 stronach znajdziecie nie tylko mnóstwo fantastycznych artykułów, ale także edytoriali. ^^        Drugą sprawą jest fakt, że niedawno miałam przyjemność udzielenia wywiadu dla krakowskiego miesięcznika studenckiego 'MANKO'. Ponieważ nie każdy z Was (a właściwie pewnie większość, heh ;)) ma dostęp do niego w wersji papierowej, a uważam, że pojawiło się tam sporo ciekawych pytań, dlatego wrzucam tutaj przedruk całego wywiadu. Mam nadzieję, że i w felietonie powyżej i w tym wywiadzie znajdziecie trochę odpowiedzi na nurtujące Was pytania dotyczące mojej osoby i nie tylko! :)))               MANKO: Skąd u Ciebie zamiłowanie do mody? Macademian Girl: Z zamiłowaniem do mody chyba trzeba się urodzić. Oczywiście co się dalej z tym dzieje, to już zależy od nas. Natomiast samo rozwijanie pasji wzięło się u mnie stąd, że długo nie miało nigdzie ujścia – chodziłam do liceum i gimnazjum gdzie były mundurki.    M: Nie wyobrażam sobie Macademian Girl w granatowym mundurku!  MG: Robiłam co mogłam, żeby gdzieś ten mundurek ozdobić (śmiech). Kiedy przeniosłam się z ASP w Poznaniu na studia w Szczecine, temat mody wrócił, bo miałam trochę więcej czasu, żeby się nim zająć. Dowiedziałam się, że jest coś takiego jak blogi modowe i na czym to polega. Znajomi zaczęli mnie namawiać, żebym założyła własnego. Mama też chciała, żebym w końcu założyła tego bloga i przestała już tyle gadać o ubraniach (śmiech).    M: Kiedy przeglądam archiwum Twojego bloga widzę duży postęp…   MG: Też to widzę. Tak jest przecież ze wszystkim. Jeżeli w czymś ‘siedzisz’, to jest dla ciebie bardzo stymulujące, dużo więcej oglądasz, wyrabiasz sobie zmysł estetyczny. Właśnie to mnie przekonało ostatecznie i dlatego przede wszystkim założyłam bloga. Traktowałam go jak dziennik z podróży, z moich inspiracji, z tego jak się zmieniam, co mi się podoba, co mnie pasjonuje.    M: Macademian Girl ma swój własny, charakterystyczny styl. Jak byś go określiła?  MG: Jeszcze szukam swojego stylu i blog mi w tym pomaga. Gdy mnie ktoś pyta o mój styl, mówię, że to jest kolorowy glamour, choć to bardzo szerokie pojęcie. Ludzie wchodzą na mojego bloga i nie wiedzą co zastaną, poza tym, że prawdopodobnie będzie to coś bardzo kolorowego.  Nie noszę jedynie takiej czystej klasycznej czerni, bo nie przepadam za tym kolorem. Jeżeli widzę coś, co mi się podoba, ale jest czarne, to mówię: „dobra fajne ale czarne, następne...” Sto razy bardziej wolę już biel. Jeśli czerń to jedynie taka w wydaniu barokowym, ociekająca złotem.    M: Masz świetne zdjęcia. Kto Ci je robi?  MG: Mam obecnie 4 fotografów, bo tego byłoby za dużo dla jednej osoby. Teraz jest mi łatwiej, bo mam chętnych do fotografowania moich pomysłów. Na początku było różnie, zdjęcia robiła mi koleżanka, trochę też mama. Jeśli chcę żeby było dobrze widać stylizację, to potrzebuję dużo zdjęć, też fragmentów, nie tylko całej sylwetki. Ważne są szczegóły, paznokcie, buty, detale.    M: Zdjęcia są aż tak ważne?  MG: Zdjęcia to według mnie 80% mody, dlatego przywiązuję do nich ogromną wagę i stresuję się, kiedy coś jest nie tak. Wiem, że nawet najciekawsza stylizacja, przy słabych zdjęciach, nie  osiągnie nigdy swojego pełnego blasku.    M: Ile czasu dziennie poświęcasz na prowadzenie bloga?  MG: Około 10 godzin, może więcej? Z blogowaniem, wiąże się nie tylko dodawanie postów czy robienie zdjęć, ale także odpisywanie na maile, udzielanie się w sieciach i portalach społecznościowych, a to wszystko wymaga czasu. To bardzo absorbujące, ale ja to kocham, dlatego ubolewam kiedy np. podczas sesji egzaminacyjnej muszę ograniczać ilość wpisów. Chciałabym móc poświęcić się temu w pełni. Wiem, że moda, to coś czym chcę się zajmować w życiu.    M: Zazdroszczę Ci takiej pewności, tego że odnalazłaś swoją życiową pasję.  MG: Ja też sobie zazdroszczę (śmiech). Kiedy zrezygnowałam ze studiowaniu na poznańskim ASP i przeniosłam się na ten sam kierunek do Szczecina, miałam trochę poczucie porażki. Teraz wiem, że faktycznie jest tak, że kiedy Bóg zamyka drzwi, to otwiera okno (śmiech). Nieraz się o tym przekonałam. Kiedy zajęłam się modą, zrozumiałam, że jeśli zmierzyć moją satysfakcję, miłość do tego co robię, to architektura wnętrz, która wydawał mi się wcześniej spełnieniem marzeń jest jak centymetr, a moda to metr!    M: Jest coś co odbiera Ci entuzjazm?  MG: Jak na razie nie, bo wiem, że robię to, co kocham. Ale wiele osób rezygnuje z bawienia się modą, bo spotyka się z negatywnymi komentarzami, z wyśmianiem, czy wręcz agresją. Nietolerancja ze względu na ubiór w Polsce jest ogromna. Nie mówi się o tym głośno, a przecież w skrajnych przypadkach zdarza się, że ktoś zostanie pobity, bo miał „nie takie” spodnie (autentyczna sytuacja, która przytrafiła się mojemu znajomemu). To są oczywiście już rzadkie i bardzo drastyczne sytuacje, ale nie można o nich zapominać. Chcę brać udział w zmienianiu mentalności Polaków i jeśli będę mogła to choć częściowo na tp wpływać. Nie walczę o to, żeby wszyscy się ubierali nietypowo, kolorowo, ekstrawagancko. Chodzi mi o to, żebyśmy po prostu mogli, jeśli mamy ochotę, bez obaw o szykanowanie ze strony otoczenia, ubrać to co chcemy. Spokojnie czy ekstrawagancko – wybór powinien należeć do nas.    M: Czy jakiś komentarz na Twoim blogu szczególnie zapadł Ci w pamięć?  MG: Pewna dziewczyna napisała mi kiedyś mniej więcej tak: „Tamaro, jestem z Łodzi – wiesz jak wygląda Łódź. Wczoraj szłam Piotrkowską w swoich niebotycznych koturnach w zebrę, w różowych rajstopach oraz zielonej marynarce i mijał mnie jakiś dziadek. Spojrzał na mnie, prychnął i powiedział: Phh, kosmitka. I poszedł dalej. Wiesz, pewnie kilka miesięcy temu zrobiłoby mi się przykro, schowałabym koturny do szafy i nigdy więcej ich nie założyła, a wczoraj? Wczoraj byłam wręcz dumna z bycia kosmitką”.    M: Ty też czujesz taką dumę?  MG: Przebywam w środowisku, w którym ludziom podoba się to, co robię. Kiedy ktoś mi pisze, że wyglądam jak klaun to cóż… nie przejmuję się tym a nawet jestem dumna z tego! Mogę być klaunem, klaun ma duży dystans do siebie, mogę być przebierańcem. Ale jak nie masz tylu pasjonatów mody wokół siebie, to trzeba się liczyć z takimi reakcjami i potrafić się do nich zdystansować. Z tym, że wtedy większość z nas jest zupełnie sama, a ja mam czytelników którzy mnie wspierają. Dlatego bardzo wzruszyłam się przy tym komentarzu o którym mówiłam wyżej i wciąż się wzruszam. To, że mój blog dał komuś taką siłę, to jest największa nagroda i motywacja do dalszego działania.  P.S. Okazało się, że jest też wydanie elektroniczne magazynu dostępne TUTAJ ;) 