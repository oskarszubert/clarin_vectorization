KOBIETA O DWÓCH TWARZACH    Z dobrym pokazem jest jak z dobrym dowcipem. Najważniejsze to budować napięcie i zakończyć z emfazą – najlepiej niespodziewaną puentą. Błąd popełnia ten, kto niczym zasiedziały, znudzony trubadur, wszystkie najlepsze kąski rozdaje na samym początku. Wtedy nikt nie podrywa się z krzesła, nie wstrzymuje oddechu i nie przeciera oczu z niedowierzaniem, czy aby na pewno nie śni mu się to co widzi. Pokaz to spektakl. Nie bez powodu angielska nazwa tego widowiska  składa się z dwóch wyrazów ‘fashion’ i ‘show’. Jaki ten ‘show’ zazwyczaj Polsce jest, każdy widzi.  Nie sztuką jest w finale wypuścić konfetti lub celebrytów (niepotrzebne skreślić), ale sztuką jest umiejętne snucie opowieści. Musi być w tym jakiś polot, dowcip i coś nieoczekiwanego. I chociaż Agnieszka Maciejak w swej karierze udowodniła, że jej twórczość jest spójna, konsekwentna i zazwyczaj wiemy czego możemy się spodziewać, wczoraj zaskoczyła wyjątkowo – także finałem.     Maciejak dowiodła,  że przez lata stała się pełnoprawną projektantką. Nie jest już tylko ‘królową leginsów’, z którymi zwykle jest kojarzona. Stopniowo wymyka się ramom, tak ochoczo stworzonym specjalnie dla niej przez polski świat mody. Maciejak coraz więcej poszukuje, ucieka szufladkom. Ma świadomość tego co chce widzowi pokazać i jest w tej głównej linii niezwykle konsekwentna, ale jednocześnie lubi publiczność trochę pozwodzić, pozaskakiwać. Wprawdzie czasem jeszcze widać braki techniczne krojów (bywa, że wzrok przyciągały nieładnie marszczące się zamki w sukienkach), to jednak widać ogromny rozwój, a strona  w jaką zmierza jest niezwykle interesująca.    Jej najnowsza kolekcja to naturalny ukłon w stronę charakterystycznego, technologicznego looku, ale w znacznie szerszym ujęciu. Kobieta Maciejak to trochę współczesna kobieta-kot. Przez większość czasu jest seksowna, zdecydowana i uwielbia błyszczeć. Ma też jednak drugą twarz – tę znacznie mniej dominującą, czego dowodem były niespodziewane finałowe kreacje. Kiedy już wydawało się, że pokaz chyli się ku końcowi, na wybiegu niespodziewanie pojawiły się trzy spektakularne, rozbudowane suknie z jedwabnej organzy (lawendowa to moja absolutna faworytka – dzieło sztuki!). Te suknie stanowiły cichy podszept, potwierdzający, że nawet w dominatrix jest odrobinę z małej, delikatnej dziewczynki.  W kolekcji rzadko pojawia się typowy casual, a jeśli już tak się dzieje, to jest wyraźnie podszyty elegancją. Znajdziemy w niej skórzane sukienki, spódnice, modułowe płaszcze  i kurtki. Charakterystyczne, geometryczne podziały leginsów, przewijają się niemal każdej propozycji.  Stanowiły wyraźną bazę wyjściową dla pozostałych sylwetek, jak zdradziła sama projektantka, nawet tam gdzie nie jest to na pierwszy rzut oka widoczne. Do tego dochodzą piękne oversizowe futra z lamy, czy wreszcie odważne, przerysowane i szalenie kobiece suknie finałowe, które udowodniły, że Agnieszka Maciejak to projektantka wielowymiarowa. W tych propozycjach moduły zostały umiejętnie ukryte pod warstwami materiału.      Cieszy mnie, że Agnieszka Maciejak w porę zaczęła eksponować swój pełny potencjał, ale nadal konsekwentnie robi to na co ma ochotę. Leginsy, były, są i będą świetne, ale kogoś o jej możliwościach stać na znacznie więcej. Pytana o inspiracje jest daleka od udzielenia jednej konkretnej odpowiedzi i potrafi bezpardonowo powiedzieć, że inspiruje się tym co ma w głowie. Może właśnie dlatego w tych próbach nigdy nie rezygnuje ze swojego charakternego ‘ja’. (all photos by Jakub Pleśniarski / LAMODE.INFO) all photos by Jakub Pleśniarski / LAMODE.INFO 