Dziś rano weszła do pokoju Matylda z uśmiechem na twarzy. W ręce trzymała baloniki. Gdy tylko stanęła przed naszym zabawkowym regałem zaczęła śpiewać: „Sto lat, sto lat”. Z początku nie wiedzieliśmy o co chodzi. Z reguły pamiętamy kiedy, któreś z nas ma urodziny, a tym bardziej kiedy urodziny ma Matyldzia. Na szczęście dość szybko wyjaśniło się czyje to święto… a mianowicie, dzisiaj jest Święto Pluszowego Misia! Z tej okazji Matylda urządziła u siebie w pokoju małe przyjęcie, którego głównym bohaterem był jej najstarszy i najukochańszy miś – Henio. Henia poznałem dość niedawno. Jest to wyjątkowy miś, miś jakiego nigdy wcześniej nie znałem. Jego wyjątkowość nie jest spowodowana tym, że posiada druciane okulary na nosku, lecz tym do czego Henio ich używa, Henio po prostu uwielbia czytać! Nie ma znaczenia, czy czyta gazetę, którą przypadkiem zostawił w pokoju Matyldy Pan Tatuś, czy kolorowe pismo Pani Mamusi, ani bajkę Matyldy. Sposób w jaki Henio czyta literkę za literką jest właśnie wyjątkowy. Najprawdopodobniej nauczył się tego od Dziadka Matyldy, który potrafi przepięknie czytać, skąd to wiem? Nigdy nie zapomnę jak co wieczór Marysia – Pani Mamusia Matyldy, trzymała mnie kurczowo w rączce i słuchała jak jej tatuś – Dziadek Matyldy, czyta bajki. Wystarczyło na chwilkę zamknąć oczy, a momentalnie przenosiło się w świat baśni. Nikt, tak jak on, nie potrafił tak pięknie, czytać ani opowiadać. A Henio? Henio przez długi czas był misiem Pana Dziadka i to dzięki niemu nauczył się tej pięknej sztuki. Matylda była jeszcze mała, gdy dostała Henia na swoje urodziny. Niech no pomyślę, chyba trzecie. Od tego czasu Henio bardzo często jej towarzyszy, zwłaszcza podczas wieczornych seansów bajkowych i wizyt Pana Dziadka. Nic więc dziwnego, że takie właśnie misie, Misie Pluszowe obchodzą dzisiaj swoje święto! Ciekawe, czy jest święto małych pluszowych szczurków…?   A czy Wy pamiętaliście o Święcie Pluszowego Misia? Jak świętujecie ten wyjątkowy dzień Waszych ulubieńców?   Przypominamy, iż nadal czekamy na konkursowe prace Najmłodszych oraz komentarze Tych Nieco Starszych :) szczegóły znajdziecie TUTAJ. 