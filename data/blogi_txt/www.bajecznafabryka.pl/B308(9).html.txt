rys. Gabi   Pewnie każdy z Was, gdy po raz pierwszy tutaj trafił, zastanawiał się "Czym jest w ogóle ta fabryka?". Mamy dzisiaj dla Was odpowiedź na to jakże proste pytanie, która to odpowiedź – jak się domyślacie –  jest bajeczna, zatem zaczynamy...    "BAJECZNA FABRYKA"    List dzisiaj dostaliśmy od pewnego chłopczyka,  który pyta jak działa  nasza bajek fabryka.    Opiszę Wam więc teraz  fabrykę moi mili.  Opowiem jak pracuje,  jak żeśmy ją stworzyli,   jak powstają w niej bajki,  opowiastki i wiersze,  żebyście o fabryce  mieli pojęcie szersze.    Nasza fabryka stoi  w dolinie krasnoludków,  których to jest zadaniem  pozbawiać dzieci smutków.    Skrzaty więc zbudowały  tę bajeczną fabrykę.  Robią i rozsyłają bajki  na całą galaktykę!    Jak tworzą? - ktoś zapyta  i słuszna to dedukcja.  Więc już spieszę tłumaczyć,  jak wygląda produkcja. W środku fabryki gwarno,  tłoczno, robota w toku.  Pracę maszyn wszelakich  skrzaty mają na oku.    Tam jeden tłoczy formy, inny kształty docina.  I tak krasnalom mija  za godziną godzina. Następnie każda bajka  wrzucana jest do kotła,  by w odpowiednie rymy  w tym kotle się oplotła.    Do kotła przytwierdzona  po jednej stronie korbka,  co jest obsługiwana przez  krasnoludka Wojtka.    Po drugiej stronie, spójrzcie,  choć kocioł ją zasłania,  dostrzec można wyraźnie:  maszyna do pisania!    I nie jest to bynajmniej  jakaś zwykła maszyna,  lecz magiczna, co bajki  odpowiednio zaklina.    Gdy Wojtek korbką kręci,  proces się rozpoczyna  i wówczas bajki z kotła  przechwytuje maszyna. Ta wystukuje wszystkie  literki po kolei,  byście fabryczne bajki  w swych komputerach mieli.    Ot cała tajemnica  tej bajecznej fabryki.  Jak bajki tu powstają  już wiecie drogie smyki.    rys. Gabi   Bajeczna Fabryka widziana oczami Majki z Przedszkola Samorządowego w Błędowie :)   Majka (5lat) Bajeczna Fabryka bierze udział w konkursie BLOG ROKU 2012, zatem serdecznie zapraszamy wszystkich do oddawania głosów na blog – Bajeczna Fabryka.  Bajeczna Fabryka nie istniałaby bez Was, a na pewno nie wytrzymałaby trzech lat. Dzięki Waszym głosom, nasza wspólna praca i zabawa może trafić do kolejnych osób i bajeczna rodzina może się powiększyć.       ZA WSZYSTKIE ODDANE GŁOSY - DZIĘKUJEMY! 