Drodzy Czytelnicy Bajecznej Fabryki,    Nareszcie przyszła wiosna! Jest pięknie, słonecznie i ciepło. W takie dni szkoda siedzieć w domu, skoro jest tyle wspaniałych zabaw podwórkowych, dlatego zachęcamy Was byście jak najwięcej czasu spędzali na świeżym powietrzu :)  My Pisarki Fabryki uwielbiamy Wiosnę i jak najczęściej przebywamy na dworze wystawiając buzie do słońca. Mamy nadzieję, że Pani Wiosna zostanie z nami aż do lata i na dobre przegoni deszcz i chmury! Jak zwykle jesteśmy bardzo ciekawe, jakie są Wasze ulubione zabawy podwórkowe - może zechcecie nam o nich opowiedzieć?     WIOSENNE DNI     Słońce zza chmur dziś wyjrzało  Dość tej zimy - powiedziało  Będę świecić mocno wszędzie  Ciepło, jasno, pięknie będzie! Wnet zakwitną wszystkie kwiatki,  Tulipany, róże, bratki  Wnet obudzą się zwierzęta  Ptaki, świerszcze i kocięta        Moc kolorów się objawi  Wszyscy będą wnet ciekawi  Co też słońce nam przyniesie?  Ile ciepła w życie wniesie?       Na wędrówki przyszła pora  Może rower, hulajnoga?  Tyle zabaw na nas czeka Morze, las, pobliska rzeka?        I za ręce się złapiemy  W dużym kole wnet staniemy  Zatańczymy, zaśpiewamy  Wymyślimy wnet zabawy       Może berek i gra w klasy?  Może skoczne wygibasy? Może piknik na polanie?  Może kwiatów też zbieranie?       Wszak nie można siedzieć w domu  Kiedy słońce po kryjomu  Sprawia że świat wnet pięknieje  Każda buzia już się śmieje      Każdy marzy o zabawie  O pachnącej wiosną trawie  O turlaniu się z pagórka  I wesołych grach z podwórka       Przecież tutaj tyle frajdy,  Urządzamy szybkie rajdy  No i w klasy tutaj gramy  i wesoło tu brykamy       Tyle zabaw na nas czeka  Nikt tu na nic nie narzeka  Czy z dzieciństwa wyrośniemy?  Nie, nie chcemy, nie możemy!       Pani wiosno - bądż już z nami  Pobawimy się piłkami  Z mamą, tatem, bratem, siostrą  Nasze serca wtedy rosną Bo rodzinnie dni spędzamy  Gdy wiosenny czas tu mamy  Także zostań tu, prosimy  Bo za ciepłem już tęsknimy! 