Dzisiaj publikujemy bajkę Olka i to właśnie jego bajką kończymy przygodę z Cyklicznym Konkursem Bajkopisarskim. Dziękujemy tym, którzy przyłączyli się do naszej zabawy i zachęcamy Was do dalszego pisania oraz przysyłania do Fabryki swoich prac. A teraz czas na piękną choinkową opowieść Olka.    "Choinkowa opowieść"    Amelka z tatą i bratem Frankiem jak co roku wybrali się na rynek żeby kupić choinkę. W tym roku to Amelka miała wybierać drzewko, bo w zeszłym roku decyzję podejmował Franek. Na rynku było bardzo dużo stoisk z choinkami. Były jodły i świerki. Drzewka cięte i w doniczkach. Małe i duże. Dosłownie las choinek. Tata namawiał Amelkę na zakup dużej jodły a Franek na ogromnego świerka. Amelka chodziła od choinki do choinki i ciężko jej było się zdecydować. Nagle usłyszała cieniutki głosik:  – Weź mnie, proszę.  Amelka zdziwiona przystanęła przed mało urokliwą choinką z rzadkimi gałązkami.  - To ty do mnie mówisz? - spytała dziewczynka - Tak. To ja – odparło drzewko – Zabierz mnie ze sobą do domu. Straszliwie tutaj marznę. Dziewczynce żal się zrobiło drzewka i powiedziała:  - Wybieram to drzewko.   - Cooo? Wybrałaś chyba najbrzydsze drzewko z wszystkich – zawołał oburzony Franek.   - Amelko jesteś pewna, że to ma być właśnie to drzewko? – zapytał tata.  - Tak tatusiu, chcę właśnie to – zdecydowanym tonem oświadczyła Amelka i mrugnęła okiem do choinki.  Tatuś z Frankiem zapakowali choinkę do samochodu i wszyscy pojechali do domu.  Okazało się, że już jest bardzo późno i mama poprosiła ich żeby szybko zjedli kolację i poszli spać a ubieraniem choinki zajęli się następnego dnia rano. Amelka przed snem poszła jeszcze do pokoju, w którym stało drzewko i powiedziała:  - Nie przejmuj się. Jutro tak cię przystroję, że będziesz najpiękniejszą choinką na świecie. Choinka nie odezwała się. Amelka stwierdziła, że widać to wszystko jej się tylko wydawało  i poszła spać.  Rano do pokoju Amelki wpadł zdyszany Franek krzycząc:  - Choć szybko do dużego pokoju i zobacz co się stało z choinką.  Amelka pobiegła i ujrzała drzewko przystrojone w najcudowniejsze na świecie ozdoby: złotą gwiazdę, piękne, lśniące łańcuchy i kolorowe bombki a także mnóstwo przepysznych słodyczy: cukierków, ciasteczek i pierników.  Cała rodzina była wielce zdumiona. Amelka gdy wszyscy wyszli już z pokoju podeszła do choinki i powiedziała:  - Naprawdę jesteś najpiękniejsza na świecie.  A choinka odpowiedziała cichutko:  - Bardzo Ci dziękuję Amelko, że te święta będę mogła spędzić w twoim domu.. To były najbardziej magiczne święta Amelki. Amelka codziennie podlewała choinkę bo to była choinka w doniczce. Po świętach Amelka zdjęła z choinki wszystkie ozdoby i słodycze.  Gdy nadeszła wiosna Amelka z tatą zawiozła choinkę do lasu. Tata zabrał ze sobą łopatę  i ponownie zasadził drzewko. Choinka przyjęła się i jeszcze przez wiele długich lat była prawdziwą ozdobą lasu. 