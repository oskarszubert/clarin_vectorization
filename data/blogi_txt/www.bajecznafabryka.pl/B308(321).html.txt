Pewnie tak jak Bajkopisarze lubicie przekąsić słodkie małe co nieco?  W ramach Sówkowego Tygodnia przygotowaliśmy w Bajecznej Fabryce sówki, które można z przyjemnością schrupać:)        Do przygotowania 12 sówek potrzebne będzie:    12 muffinek (możecie skorzystać z któregoś z tych przepisów - klik) kolorowe cukierki (na dzióbki i źrenice - po 3 sztuki na jedną sowę) małe ciastka typu markizy z jasnym nadzieniem - po 2 na każdą sowę 100 g czekolady (gorzka lub mleczna) + 2 łyżki masła   Krok pierwszy: upiecz muffinki.        Krok drugi: muffinki ostudź i odkrój wypukłą część (można ją od razu zjeść, nie będzie potrzebna do wykonania sowy).        Krok trzeci: rozpuść czekoladę z dodatkiem masła (najlepiej w kąpieli wodnej) i posmaruj nią każdą muffinkę - uwaga gorące!        Krok czwarty: każde z ciasteczek podziel na dwie części (tak aby na jednej pozostał cały krem) i połóż na tężejącej czekoladzie tworząc w ten sposób oczy.        Krok piąty: umieść kolorowy cukierek tworząc dziób sowy (lekko wciśnij go w muffinkę).        Krok szósty: na każde ciasteczko z kremem przyklej kolorowego cukierka tworząc sowie źrenice.        Krok siódmy: z części ciasteczka (bez kremu) uformuj sowie piórka - ciasteczko przetnij na pół.        Krok ósmy: zajadaj ze smakiem:) 