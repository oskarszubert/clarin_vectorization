Był piękny zimowy dzień. Na niebie zaledwie kilka chmurek. Jesienne krople deszczu zamieniły się w drobne zimowe płatki śniegu spadające w  dużych ilościach, tworząc na ziemi wyjątkowe białe krajobrazy. Coraz częściej w przydomowych ogródkach można było zobaczyć ulepione bałwanki. Dzieci wracając ze szkoły urządzały sobie śnieżne bitwy, zjeżdżały z pobliskich górek na sankach i  ślizgały się na drobnych ślizgawkach, zamieniając buty na łyżwy.   Właśnie w taki  zwykły zimowy dzień zaczął spadać z nieba śnieg. Początkowa mała, lekko  zauważalna ilość płatków zamieniła się w całą gromadę spadających białych kuleczek.  Gdy Puszek - bo właśnie tak nazywał się jeden z płatków  śniegu, spadał sobie spokojnie i z zamkniętymi oczkami poddawał się porywom  wiatru, nagle usłyszał dziwny dźwięk:  - Juhuuuuuuuuuuuuuu, ale czaaaaaaaaaaaad!!!  Ten nagły, bardzo głośny dźwięk, wyrwał go z jego spokojnego  stanu. Otworzył oczka i zaczął się rozglądać za źródłem tego dźwięku, gdy nagle usłyszał kolejne:  - Jupi jupi jupijajej!!!  A zaraz po nich:  - Siema biały, niezła jazda bez trzymanki, co nie???      Puszek spojrzał na kolegę wielkimi oczami i zapytał:   - Słucham? Mówiłeś coś do mnie? A właściwie to krzyczałeś...  Dlaczego tak hałasujesz?  - Jak to? Ziomuś, to największa jazda jaka może być. Wirujesz  i wirujesz, jak i kiedy chcesz. Tylko popatrz....Aaaaaaaaaaaaaaaaaa!!!! - i w  tym momencie Puszek mógł ponownie zaobserwować akrobacje w powietrzu w wykonaniu Śnieżaka, który musiał przytrzymywać łapką swoją ciągle spadającą czapeczkę z daszkiem.  - Wirowanie to ja rozumiem, ale można wirować w ciszy.  Podziwiać widoki i zastanawiać się dokąd się doleci... – upomniał Śnieżaka  Puszek.  - A właściwie to dokąd się kolego wybierasz? – zapytał Puszek  lekko zaciekawiony.  - Yyyyyy, ale białasku o czym Ty w ogóle gadasz? Jak to gdzie?  Przecież sama frajda jest w lataniu, w tych wywrotkach jest po prostu magia! Nie  czaisz? Czy może być coś fajniejszego??? – dopytywał się Śnieżak.  - Ja tam nie lubię takiego szaleństwa. Muszę mieć cel, muszę  mieć wszystko zaplanowane. Zaplanowałem sobie opaść na przepięknym pomniku w parku i razem z innymi otulić go śnieżną kołderką. A Ty? Masz zamiar tak wirować  bez końca? – spytał Puszek  - Nigdy się nad tym nie zastanawiałem... to mówisz, że jest  tam coś na dole? Coś wartego tego by przestać tak szaleć? Nie mieści się to w mojej białej kulce... To jest niemożliwe!!  - No tak. Można opaść na pomnik, drzewo lub dach albo po  prostu na ziemię, ale wtedy nigdy nie wiadomo co się zdarzy kiedy pojawią się  mali ludzie, znaczy dzieci – tłumaczył Puszek.  - No co Ty? Ale to co można robić na drzewie, pomniku czy  dachu? Tak leżeć po prostu bez sensu? Zero zabawy, łeeee...  - Przyznaję, że to nie do końca ciekawe zajęcie. I tak myślę,  że może bym się z Tobą zabrał. To może powirujmy razem i wylądujmy na placu zabaw, tam gdzie  przychodzi najwięcej dzieci i zobaczymy co się wydarzy? – zaproponował  Puszek.    Tak oto Śnieżak z Puszkiem wirowali razem wraz z porywami  wiatru. Raz w prawo, raz w lewo. Raz wolniej, a raz szybciej. Śnieżak nadal  robił swoje ukochane wywrotki, ale nieco ciszej. Natomiast Puszek, już nie tak spokojnie dryfował, ale dał się ponieść nieco wiatrowi i od czasu do czasu robił  delikatny obrót. Wirując i oglądając okolice spadali i spadali, aż nagle…       Jak myślicie drogie Dzieci, gdzie Śnieżak i Puszek wylądowali  i co się z nimi dalej stało?   Tych, którzy są ciekawi dalszych losów naszych  dwóch małych białych kuleczkowych przyjaciół zapraszamy do śledzenia Bajecznej  Fabryki. Już niebawem dowiecie się co spotkało Śnieżaka i Puszka. 