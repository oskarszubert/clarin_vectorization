- O tym, że trzeba dbać o Ziemię chyba nie muszę Was przekonywać? – spytała któregoś dnia mama Antka i Ali.  - No pewnie, że nie! – jednocześnie zakrzyknęły bliźnięta.  - No właśnie. Zbliża się Dzień Ziemi i pomyślałam sobie, że każdy w naszej rodzinie mógłby złożyć jakieś ekologiczne postanowienie z tej okazji – zaproponowała mama.  Antek podrapał się po głowie. Ala zaczęła się bawić swoimi rudymi warkoczami. Dzieci badawczo zerkały na siebie, ale nie zabrały głosu w tak ważnej sprawie. Mama widząc ich zakłopotanie zaczęła:  - Postanawiam, że od dzisiaj postaram się kupować więcej płynów w szklanych, zwrotnych butelkach i że na zakupy będę zawsze zabierała płócienną torbę!  Tata, który cały czas przysłuchiwał się rozmowie zabrał głos:  - Wyobraźcie sobie, że jeszcze kilka lat temu nie było w sklepie mleka w kartonowych lub plastikowych butelkach. Mleko dostępne było tylko w szklanych butelkach, które nie miały nakrętek, tylko miały kapsle ze sreberka.  - To w waszych czasach było bardziej ekologicznie – zauważył Antek  - Można tak powiedzieć – odpowiedział tata. - No, ale i ja chcę tutaj złożyć moje postanowienie: W tym roku sadzonki pomidorów posadzę w opakowaniach po jogurtach i nie będę kupował w tym celu nowych plastikowych doniczek!  - Brawo tato! – pochwaliła tatę Ala.  - Faktycznie to dobry pomysł – powiedziała mama. - Ale teraz pora na postanowienia Ali i Antka. Wymyśliliście coś? Antek wyprostował się na krześle i rzekł:  - Będę zakręcał wodę, gdy myję zęby, będę odkręcał ją tylko na początku i na końcu mycia. Mamo, czy to dobre postanowienie?  - Wspaniałe! – powiedziała mama. - A ty Alu?  - Pomyślałam sobie..., ale nie wiem czy to dobry pomysł..., że opowiem o Dniu Ziemi w naszym przedszkolu i powiem dzieciom żeby nie śmieciły. I będę tego pilnowała.     Olek (9 lat)   - Alu, to wspaniały pomysł! – powiedział tata. - Ja mam też jeszcze jeden. Zapraszam was na ekologiczny spacer po lesie. Spacerując zbierzemy wszystkie napotkane śmieci i w ten sposób już dzisiaj przygotujemy kawałek Ziemi do jej święta.   Chwilę później cała rodzina ruszyła na ekologiczny spacer wyposażona w wielkie worki przeznaczone na odpady. Worki szybko się zapełniły, co było dowodem na ogromne zaśmiecenie naszej planety. W przyszłą sobotę cała rodzina planuje kolejny spacer ekologiczny - wybierzesz się z nimi? 