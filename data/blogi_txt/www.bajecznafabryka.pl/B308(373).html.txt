Kochani Czytelnicy Duzi i Mali :)  Dobrze mieć Przyjaciela. Takiego, z którym można porozmawiać, pobawić się czy zwierzyć z sekretu. Przyjaciele są wspaniali, a człowiek nim otoczony jest wesoły i nigdy się nie smuci.  Dzisiaj mamy dla Was bajkę. Bajkę, która mówi jak dobry Przyjaciel potrafi nam pomóc, nawet gdy jesteśmy bardzo smutni. Posłuchajcie...    ŻABI PRZYJACIEL Była sobie Żabka mała Co się w boćku zakochała I gdy w okno spoglądała To o boćku wciąż myślała  Nic nie jadła, nic nie piła Z siostrą już się nie bawiła Marzeniami sobie żyła I o boćku ciągle śniła  Mama Żabki się martwiła Bardzo smutna co dzień była I wciąż jedno to pytanie: Co się dalej z Żabką stanie?  Nie cieszyło ją nic wcale Nawet cosobotnie bale Nie sukienki i nie szale Ani misie, ani lale  Smutną minę co dzień miała I wciąż boćka wyglądała Sama sobie tak siedziała I wciąż za nim tak płakała  Ale bociek jak już wiecie Nigdy przecież za nic w świecie Nie pokocha małej Żabki Bo nie zrobi takiej wpadki Kto to widział Drogie Panie Toż to jego jest śniadanie! A w śniadaniu jak już wiecie Nie zakocha się nikt w świecie  Żabka gdy się dowiedziała Wnet się bardzo załamała  I tak sobie rzewnie szlocha Już się nigdy nie zakocha!  Aż tu nagle kiedyś rana Wieść nadeszła niesłychana! Bo do stawu w którym żyła Się rodzina wprowadziła  Toż to żabki same były Które w stawie sobie żyły Tata, Mama i Syn mały Które bardzo się kochały  Już nie płacze żabka mała Co się w boćku zakochała Przyjaciółmi wnet zostali Nigdy się nie rozstawali  Żyli długo i szczęśliwie W swojej Żabiej tej rodzinie Jaki morał, kto już wie? Mieć przyjaciół piękna rzecz! 