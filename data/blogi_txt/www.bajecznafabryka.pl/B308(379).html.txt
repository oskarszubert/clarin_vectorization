Dzisiaj w nocy przestawimy zegarki z czasu letniego na zimowy. Czas cofniemy o godzinę.Nie zapomnijcie o tym i śpijcie dłużej. A jeśli ktoś nie będzie pamiętał, to może mu się przytrafić taka przygoda, jak Tomkowi z naszego wierszyka.  "Zmiana czasu"  Do wyprawy w góry Tomek długo się szykował. Rzeczy najpotrzebniejsze do plecaka dawno schował.  W niedzielę rano wstał i sam przygotował śniadanie. Całusa na pożegnanie dał mocno zaspanej mamie.  Zarzucił plecak na ramię, a do ręki swej wziął mapę, Dzięki niej nie wyjdzie w górach na wielką gapę.  Na miejsce zbiórki przybył o czasie wyznaczonym. Lecz nikogo nie zastał i bardzo był tym zdziwiony.  Dziwił się, bo po drodze nie spotkał nikogo znajomego, Na miejscu zbiórki nie było autokaru wycieczkowego.  Wyjazd miał być o siódmej i Tomek przybył punktualnie. Czyżby się wszyscy pochorowali? To by było fatalnie...  Już miał wracać do domu, plecak na plecy zarzucił. Gdy niespodziewanie w oczy wielki zegar mu się rzucił.  Oczy otworzył szeroko ze zdziwienia i ponownie zerknął, Spojrzał na zegarek na ręce i głęboko westchnął.           Okazało się, że zegarek na ręce śpieszył się o godzinę. Lecz Tomek o dziwo bardzo wesołą miał minę.  Sam sobie zrobił dowcip, tak był zajęty pakowaniem, Że zupełnie zapomniał o sprawie z czasu przestawianiem.  Zajęty innymi rzeczami do zegarka już nie miał głowy. Zapomniał go przestawić z czasu letniego na zimowy. Dlatego nikogo nie zastał, a mama miała zaspaną minę. Bo Tomek się obudził za wcześnie o całą godzinę.  Na szczęście nim się chłopak dwa razy obejrzał, Autokar wycieczkowy na parking już powoli wjeżdżał.  Po chwili zaczęli się wszyscy na zbiórkę zbierać, A przewodnik krzyknął "Czas w drogę się wybierać!". 