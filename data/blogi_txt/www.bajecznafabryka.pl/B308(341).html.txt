Drodzy Poczytnicy!  Dzisiejszym bohaterem dnia jest Pączkowy Pogromca, którym może zostać każdy z Was. Czy i Ty chcesz zostać Pączkowym Pogromcą? Nic prostszego wystarczy dorwać pączka w swoje łapki i sprawdzić jakie ma nadzienie. Zatem do dzieła!!! Wszystkim Pączkowym Pogromcom, życzymy miłego dnia :) Szykując się do polowania na pączki z różnymi nadzieniami, zapraszamy do słodkiej bajki.  W cukierni na półce wszystkie ciastka się zabrały. Najlepsze ciastko tego karnawału wybrać chciały. Pierwsze przemówiło francuskie ciastko śliczne: Mnie wybierzcie, bo jestem modne i zagraniczne!  Pfff, też mi modne – odezwała się szarlotka. Ja natomiast jestem piękna, krucha no i słodka. Środek cały pełen soczystych i zdrowych jabłuszek. Z wierzchu kruszonka, chce mnie każdy łakomczuszek.  Widzieliście jaka ważna? Oburzyła się eklerka szalenie. Co tam kruchość ciasta, gdy ma się budyniowe nadzienie. Takie aksamitne, gładkie i z wspaniałym smakiem. Schowajcie się, bo ja tu jestem najważniejszym ciachem.  Modne, piękne, kruche, słodkie czy soczyste Pączek najsmaczniejszy tutaj jest – to oczywiste. Z wierzchu lukier mam albo biały pyłek słodki, A w środku nadzienie i to są najlepsze pychotki.  Na tych słów potwierdzenie tłum ludzi się zjawił I na nogi cztery panie sprzedawczynie postawił. Dziś Tłusty Czwartek więc wszyscy proszą o pączki. Panie ciastka pakują lub podają do rączki. Sprzedano pysznych pączków około tysiąca I się zakończyła dyskusja ciastek gorąca. Zadecydowano, że w karnawale to pączek króluje. Pudrowany lub lukrowany – każdy dobrze smakuje. 