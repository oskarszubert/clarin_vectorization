Czy widzieliście kiedyś małe kaczuszki? A może mieliście okazję je dotknąć (jeśli oczywiście udało Wam się taką małą kaczkę złapać!) Wiecie jak one szybko biegają? Jednej z naszych Bajkowych Sióstr udało się podejść bardzo blisko i zrobić im zdjęcie. Takie małe kaczuszki, tak jak każdy z nas kiedy był mały, potrzebują opieki swoich Rodziców i z niecierpliwością czekają na kolejne przygody!   Pewna znajoma Kacza Rodzinka wybrała się pewnego dnia na wyprawę by zwiedzić nieznane. Tato wraz z  Mamą przygotował swoim Małym Dzieciom wspaniałą niespodziankę! Małe Kaczuszki były tak uradowane, że gdy opowiadały nam, Bajecznym Siostrom, co im się przydarzyło, przekrzykiwały się nawzajem! Zresztą posłuchajcie sami...  A Wy, czy lubicie niespodzianki? Czy spotkała Was jakaś miła niespodzianka w tym tygodniu?    Kacza rodzinka na wycieczkę się wybrała  Mama całą wyprawę przyszykowała  Tata trasę przygotował I dzieciaki swe zawołał    Chodźcie dzieciątka i żono kochana Trzeba wyruszyć z samego rana  Przed nami dzień długi i ciężki Ale piękne będzie zwieńczenie wycieczki    Tato, tato – krzyczą kaczątka  Do jakiego zabierzesz nas zakątka?  To niespodzianka drogie dzieciaczki  Idźcie za mną grzecznie moje małe kaczki Mama zaczęła kaczą piosenkę  Aby umilić im tę wycieczkę  Dzieci się do niej żwawo dołączyły  Ze śpiewem na dziobkach grzecznie kroczyły    Minęli łąki, minęli lasy  Przydrożną kapliczkę, wędzarnię kiełbasy  Czeka ich ciężka przeprawa teraz - przed nimi ulica  Samochód pędem przejeżdża nią nie raz    Tata stanął na skraju jezdni  Żeby go widzieli wszyscy przejezdni  Dzieci ostrożnie! – gromko zakrzyknął  I szybko w lewą stronę swym okiem łypnął    W lewo spoglądamy  Prawą stronę badamy  Jeszcze raz lewą sprawdzamy  Nic nie jedzie – na jezdnię wkraczamy! Kacza rodzinka bezpiecznie ulicę przekroczyła  A za ulicą niespodzianka ich uraczyła  Jeszcze tylko kilka krzaczków  Parę drzewek i baraczków    Aż tu nagle ukazał im się obraz wymarzony Ogromny staw drzewami otulony  Na widok którego kaczątka oniemiały!    Wprawdzie były do wody przyzwyczajone  Rzeczka obok domu, kałuże przy stodole  Ale w tak wielkiej wodzie jeszcze nie pływały!  Małe kaczki ze szczęścia się popłakały Tata wprowadził do stawu rodzinę całą  Udzielił rad kilku, jak się zachować mają  I wypłynęli razem na wielką toń wody Spragnieni wrażeń i kąpieli wodnych    Zorganizowali sobie pływackie zawody  Kto pierwszy dopłynie na drugi brzeg wody Później w chowanego zaczęli się bawić  Pośród trzciny tataraku i pałki    Na koniec fale kołysały je miarowo  A słońce ogrzewało pióra kolorowe  Słoneczko już zaszło i zmęczeni okrutnie Wrócili do domu, mijając drewutnie    Wyprawa była przednia – najstarszy krzyknął kaczorek  Tato, tato, a co robimy wieczorem? Tata uśmiechnął się czule do dzieci  Widzicie jak z przygodą czas szybko leci?    Teraz kochane moje kaczuszki  Dla każdego pyszne muszki  Po dobrej kolacji czas na spoczynek    Lecz jeszcze bajkę chce najmłodszy synek  Mama bajkę opowiadać zaczęła  Tak szybko zasnęły, że jej nie dokończyła... 