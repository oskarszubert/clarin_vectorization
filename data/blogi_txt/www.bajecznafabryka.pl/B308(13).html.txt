rys. Olga /9 lat/    Nic nas tak nie cieszy, jak bajki napisane przez naszych Poczytników. Autorem dzisiejszej bajki jest 10-letni Olek, który od lat wspiera Bajeczną Fabrykę swoimi pięknymi opowiadaniami oraz wspaniałymi ilustracjami. Bajka o dzielnych ślimakach jest dowodem na to, że praca zespołowa i współpraca przynoszą świetne efekty.   "Bajka o dzielnych ślimakach"   Dawno, dawno temu w pewnym lesie żyły dwa ślimaki. Jeden nazywał się Gurgała, a drugi Bukała. Gurgała był żądny przygód i nieco szalony, Bukała zaś spokojny i zawsze świadomy sytuacji.  Pewnego razu w lesie znalazł się nowy ślimak.  Bukała zauważywszy go zapytał:  - Skąd jesteś?  A ten odpowiedział:  - Z pobliskiego lasu.  - A to dobrze - odparł Bukała nieświadomy tego, kto to tak naprawdę jest.  Był to bowiem jeden ze ślimaków, które uciekły przed francuskim kucharzem. Kucharz był bardzo przebiegły. Łapał trop każdego ślimaka. Nawet naszego ślimaka.     rys. Olga /9 lat/     Potem przyszedł Gurgała i zapytał:  - Kim jesteś?  - Jestem ślimakiem, który uciekł z rąk francuskiego kucharza – odparł tamten trochę zaniepokojony.  - A był ktoś z tobą?  - Tak. Było ze mną całe mnóstwo ślimaków.  - To uratujmy je – powiedział Gurgała.     rys. Olga /9 lat/ Gurgała, Bukała i ślimak poszli żeby uwolnić ślimaki. Wzięli ze sobą wielki nóż, żeby uwolnić je z siatki.  Gurgała próbował przeciąć siatkę, ale się nie udało. Bukała próbował i też nic. Ślimak próbował i też nic. Aż spróbowali razem... i udało się! Uwolnili ślimaki i dostali nagrodę od ślimaczego króla, a zły kucharz już nigdy nie chciał gotować ślimaków. Wrócił do Francji i został wegetarianinem. 