Nie zapomnijcie, że dzisiaj obchodzimy Dzień Babci,   a jutro Dzień Dziadka.   Bajeczna Fabryka dołącza się do życzeń dla wszystkich Babć i Dziadków.  Wszystkiego najlepszego!!! Jasio siedział nad kartką papieru i się trudził. Sapał, język wystawiał i  strasznie marudził. "Nie, to się w życiu do wręczania nie nadaje" Idę do  mamy, albo ona pomoże, albo się poddaję.  Poszedł Jasio do mamy, o  problemie opowiedział. Jutro święto Babci i Dziadka i choć dwie godziny  siedział, To laurka za nic w świecie mu się nie udaje. "Nie mam prezentu i  jutro chyba ze wstydu się spalę!"  Mama od swojej roboty szybko się oderwała. Na syna swego jak zwykle z miłością spojrzała. "Zaraz coś  wymyślimy! Nie martw się synku drogi, czekoladę zrobię do picia, ona nas  postawi na nogi"  A wiadomo, że czekolada najlepsza przy  myśleniu. Wymyśliła mama prezent prawie w oka mgnieniu. "Zapraszam Cię  synku do kuchni na ciasta pieczenie. Upieczemy szarlotkę, prezent będzie jak  marzenie".  Faktycznie, skoro mi nie wychodzi z laurką rysowaną, To  jadalny prezent babcia z dziadkiem dostaną. Tak Jasio pomyślał i za mamą do kuchni się udał. Bo w kuchni najsmaczniejsze wyczarowuje się cuda.  Razem z mamą szarlotkę upiekli. Bardzo się udała. A nazajutrz  Babcia z Dziadkiem ciastem się zajadała. Prezent był wyborny, bo Jasio swe  serce w nie włożył. Wieczorem zaś wierszyk powiedział, który sam  ułożył:  "Kochani dziadkowie dziś święto jest wyjątkowe. I wszystko dla  Was jest już gotowe. Prezent wraz z mamą wspólnie w kuchni stworzony Za to  wierszyk przeze mnie samego jest ułożony.  Sto lat Babciu, Sto lat Dziadku  - tego życzy wnuczek Wasz. Dziękuję Ci Babciu za to, że zawsze czas dla mnie  masz! Dziękuję Ci Dziadku za Twe ciekawe opowieści! Tyle mam dla Was  miłości, że w sercu się nie mieści! Bardzo chcę Wam dzisiaj za wszystko  podziękować. Każde z osobna z miłości wyściskać i ucałować, Niech Wam  ciasto przeze mnie upieczone smakuje. A ja razem z Wami chętnie go  spróbuję". 