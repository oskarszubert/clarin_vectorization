Jest taki dzień, w którym wszystkie dzieci piszą listy. Tradycyjne. Na papierze ozdobionym w najpiękniejsze rysunki. A w tym liście marzenia: piesek w cztery łatki, kolejka na szynach, lalka z brązowymi warkoczami, drewniane klocki...Choć zmieniają się czasy, zmieniają się marzenia, On jest taki sam: serdeczny starszy pan, z czerwoną czapką, białą brodą i z duuuużym workiem na plecach, po prostu Mikołaj. Trudno uwierzyć, ale dzisiejsi mikołajowie są pomocnikami tego pierwszego Mikołaja-biskupa Miry (obecne terytorium Turcji). To właśnie On swoim życiem zaświadczył, że więcej radości jest w dawaniu niż braniu...   A potem jest taka noc, kiedy dzieci zamiast spać, wyczekują odwiedzin Mikołaja, by spotkać się z Nim osobiście, podziękować za wizytę i drobne podarki, które zawsze ze sobą niesie. A nade wszystko, by zapytać, jak On to robi, że o jednym czasie odwiedza wszystkie dzieci? ;)  Pewnie nielicznym udaje się dotrwać do tej wizyty, za to większość może zrobić coś dla Niego, by poczuł się serdecznie w naszym domu.        dwie małe rączki    dwie większe dłonie    osiem pierniczków stygnie na stole    cztery kolory    lukier oblały    mikołajowi twarz zmalowały        ...takie piernikowe mikołaje są dowodem na to, że Mikołaj może przyjść do każdego, wystarczy tylko zakasać rękawy:) Przepis na mikołajkowe smakołyki pochodzi z książki Beaty Lipov "Dzieciaki szykują Święta".      A co mikołaj zostawił pod Waszą poduszką? 