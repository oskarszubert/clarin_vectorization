Wczoraj w szkole pani ogłosiła, że w piątek urządzany jest bal karnawałowy. Kacper nie miał ochoty na niego iść, ponieważ trzeba było się przebrać. Sam nie był w stanie przygotować jakiegoś przebrania, a rodzice jak zwykle wszystko zostawiają na ostatnią godzinę i nie chciałby tak jak w zeszłym roku iść w przykrótkim stroju odziedziczonym po kuzynie. Zresztą, w tym stroju Batmana był już na dwóch szkolnych imprezach. Obawiał się, że koledzy się z niego będą naśmiewać. Kiedy tak siedział i obmyślał, co by tu wykombinować żeby w piątek nie pójść do szkoły, usłyszał dziwne chrząknięcie...a potem jeszcze jedno... - Ekhmmm...Ekhmmm...  Kacper rozejrzał się po pokoju: może to znowu Anka? - pomyślał.  Anka, czyli młodsza siostra Kacpra, miała w zwyczaju przychodzić do niego bez pukania i zadawać miliony pytań. Kacper bardzo lubił swoją młodszą siostrę, ale czasem męczyła go pytaniami albo denerwował się, że tak nagle się u niego pojawiała. Jednak tym razem nie znalazł ani Ani, ani nikogo innego w swoim pokoju. Już myślał, że może mu się zdawało, gdy usłyszał kolejne dźwięki dochodzące tym razem z okolic dużej szafy.  Zakradł się na palcach i stanął oko w oko z dziwnie wyglądającym stworzeniem, które całe było pokryte brązowym futrem. Stworzenie miało jakieś 50 cm wysokości, ubrane było w czerwone spodnie ogrodniczki, a na nosie miało wielkie okulary. Kacper podejrzewał jakiś dowcip Ani i postanowił dotknąć stworzenia. Aż podskoczył, kiedy się okazało, że to nie dowcip... tylko coś...ktoś żywy.       Olek /lat 7/    Kacper wycedził przez zęby:  - Istniejesz czy śnię?  I w odpowiedzi usłyszał:   - Jestem żywy stworzeniem,    A nie sennym marzeniem.    Wyprzedzając twe pytanie:    Nazywam się Maniek. - Maniek? Ale jaki Maniek? Kim Ty jesteś? Jak się tu znalazłeś? I czego ode mnie chcesz? - zapytał zdziwiony i wystraszony Kacper.   -Gdy smutno Ci i źle    To sygnał się do nas śle. Wnet przybywamy, by    humor poprawić Ci.  – powiedziało stworzenie, wkładając przy tym ręce w wielkie kieszenie czerwonych ogrodniczek.   - Jaki sygnał? Ja nikogo nie wzywałem – odpowiedział Kacper.   - Jak to nas nie wzywałeś?    To problem już rozwiązałeś?    Że bal karnawałowy    A strój jest nie gotowy?   – dopytywał Maniek.   - To ja wysłałem jakiś sygnał? Jejku ja nie wiedziałem! - krzyknął wystraszony Kacper. - To Ty jesteś z jakiejś straży? Jak to działa?   - Jestem strażnikiem dziecięcych marzeń,    Pomysłów i innych wrażeń. Gdy tylko poczujesz sie źle,    Wnet zawiadamiasz mnie.   - Trochę to brzmi jak reklama z telewizji. Tata mi mówił, że w tych reklamach często oszukują albo zmieniają rzeczywistość, ale Ty nie jesteś z telewizji, prawda? – Kacper nie bardzo wiedział co sądzić na temat Mańka.   - Ja nikogo nie oszukuję    Ja szczęścia dla innych poszukuję.    Jestem tu, bo masz marzenie, Które czeka na spełnienie.   – odpowiedział Maniek.    - Zatem czego życzysz sobie    Bym mógł pomóc Tobie?   – spytał zakładając ręce na brzuchu.   - Ja...no tego...chciałbym jakieś fajne przebranie na bal karnawałowy – odpowiedział Kacper.   - Na bal karnawałowy    Strój będzie gotowy    Już pomysł jakiś masz    Czy na nasz gust się zdasz?   - Chciałbym coś innego, coś do mnie pasującego.  Gdy Kacper z Mańkiem uzgodnili szczegóły stroju, Maniek się pożegnał, wszedł do szafy i z cichym „PYK” zniknął. Kacper został sam w pokoju nie mogąc uwierzyć w to co właśnie miało miejsce. Pomyślał, że to był tylko sen i pewnie nie pójdzie na bal. Miał jednak małą iskierkę nadziei, że to była prawda i nie mógł się już doczekać stroju jaki Strażnik jego marzeń dla niego przygotuje.    A Wy jak myślicie, jaki strój Maniek przygotuje dla Kacpra? Czy chcielibyście mieć takiego Strażnika przy sobie? Może już jest, tylko nie zdajecie sobie z tego sprawy? Jeśli spodobała się Wam ta historia to śledźcie uważnie Bajeczną Fabrykę, a dowiecie się jak skończyła się ta historia - zapraszamy!!! 