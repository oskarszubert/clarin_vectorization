Już po raz drugi obchodzimy w Bajecznej Fabryce Dzień latarni morskiej. Poprzednim razem mogliście przeczytać opowiadanie pt: "Mysi żeglarze". Tym razem zapraszamy do twórczego działania. Z cyklu zróbmy to razem, pokażemy Wam jak i z czego w domowych warunkach zrobić latarnię.     Latarnia morska nr 1    Potrzebne materiały:    - rolka po ręczniku kuchennym lub papierze toaletowym (z rolki po ręczniku wyjdzie wyższa latarnia)  - kolorowe paski z papieru  - wycięty  z papieru okrągły krążek - biała farba akrylowa  - klej    Wykonanie:    Rolkę malujemy na biało i czekamy aż całkowicie wyschnie. Z kolorowego papieru wycinamy paski o różnej szerokości, przyklejamy do latarni. Z papieru wycinamy koło, które posłuży nam za daszek latarni. Nacinamy je tylko z jednej strony do środka koła i zwijamy w stożek. Przyklejamy na górze latarni.       Latarnia morska nr 2 Potrzebne materiały:    - plastikowy kubeczek po kefirze lub jogurcie (duży lub mały-wedle uznania)  - biała farba  - niebieska mulina    Wykonanie:    Kubeczek malujemy na biało i czekamy aż całkowicie wyschnie. Mulinę dzielimy na kawałki o różnej długości. Większe kawałki oplatamy kilkakrotnie wokół kubeczka a mniejsze po jeden, dwa razy- w zależności od tego, jaką grubość pasków chcemy uzyskać. Na górze kubeczka idealnie się zmieści świeczka typu tea-light. A jeśli chcemy uzyskać większą latarnię, wystarczy nałożyć kilka kubeczków na siebie i mamy gotową wieżę:)      Mamy nadzieję, że dzień latarni morskiej i nasze latarenki zainspirowały Was do zabawy w morskie opowieści. Zwłaszcza, że tak niewiele potrzeba, by poczuć morski klimat będąc w domu:) 