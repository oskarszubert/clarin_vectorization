rys. Rakothka    Niemcy mówią po niemiecku, Chińczycy po chińsku, Francuzi po francusku, a Polacy po polsku. Dzisiejsze święto - Międzynarodowy Dzień Języka Ojczystego - stało się* inspiracją do kolejnej bajki, na którą Was serdecznie zapraszamy.   "Język Ojczysty"  Tato! A po co ja mam się uczyć języka polskiego?  Po co marnować czas na naukę czegoś tak prostego?    Mojego języka przecież od małego już jestem nauczony.  Będę się uczył innej mowy, gdy zechcę jechać w dalekie strony.    Naszego języka niech się uczą obcokrajowcy! Ja nasz język znam dobrze, a dla nich jest obcy!    Jaś próbował Tatę przekonać, że nauki nie potrzebuje.  Ale Tata nic a nic w tym temacie nie ustępuje:    Synku drogi, żeby językiem ojczystym pięknie władać,  Trzeba do nauki w szkole również się przykładać.    Ważne, by mówić prawidłowo i ładnie układać słowa.  Wiedzy na ten temat potrzebuje każda młoda głowa. Nasz język to nie tylko słowa do porozumiewania.  Za mowę ojczystą nie raz krew rodaków była przelewana.    Język ojczysty to również historia, kultura oraz sztuka.  Uwierz mi synku, bardzo ważna jest języka polskiego nauka!    Jeśli chcesz w świat dumnie ruszyć, z podniesioną głową,  Wpierw poznaj i władaj prawidłowo swą mową narodową.    A gdy poznasz  zasady mowy i prawidłowości gramatyki.  Wierz mi, że ta wiedza Ci pomoże poznawać inne języki.   * dziękujemy Kasi za zmobilizowanie nas do obchodów tego wyjątkowego święta! 