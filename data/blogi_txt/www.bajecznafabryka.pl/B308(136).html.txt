Pewnego jesiennego dnia na spacjalne zaproszenie Adasia jedna z bajkopisarek przybyła do kolorowego przedszkola, by opowiedzieć o działalności Bajecznej Fabryki. Ta niecodzienna wycieczka oraz spotkanie z młodymi poczytnikami jest ogromnym wyróżnieniem dla całej Bajecznej Fabryki. Specjalnie z tej okazji zespół bajkopisarek przygotował dla przedszkolaków bajkę o dwóch psotnych misiach. Młodzi poczytnicy wysłuchali opowieści z dużym zaciekawieniem :-) Teraz kolej na Was, oto przed Wami bajka o dwóch Misiach:    Za dziewięcioma rzekami, za siedmioma górami, za pięcioma morzami i trzema wyspami, na zielonym wzgórzu w drewnianym domu mieszkała rodzina misiów: Tata Miś, Mama Miś, Miś Felek i Miś Franek. Felek i Franek codziennie bawili się przed domem w berka. Pewnego dnia, znudzeni zabawą, postanowili, że pójdą nad staw. Felek dzielnie ruszył w stronę stawu, a mały Franek pamiętając ostrzeżenie Mamy, by bez Rodziców nie chodzić nad wodę, stał smutny pod domem. Franek wahał się dłużą chwilę i mimo tego, że nie chciał iść – pobiegł szybko za bratem, by nie wyjść na słabeusza. I dobrze się stało, bo gdy byli już nad stawem Felek stracił równowagę i wpadł do wody. Na szczęście mały Franek podał mu grubą gałąź i wyciągnął swojego brata z wody. Misie szybko wróciły do domu. Felek był cały przemoczony i od razu się wydało, że nie posłuchali Mamy. Mama była bardzo zła, że złamali zakaz, ale cieszyła się, że wszystko się dobrze skończyło. Felek podziękował swojemu młodszemu bratu za pomoc, a Mamę przeprosił za to, że był niegrzeczny. Cała przygoda na szczęście dobrze się skończyła, ale nauczyła go, by zawsze słuchał Mamy i nigdy nie wybierał się na samotne wycieczki. Po wspólnym czytaniu bajki rozpoczęło się wielkie kolorowanie misiów. W ruch poszły kredki w kolorach tęczy. Salę wypełnił radosny śmiech przedszkolaków.           To było pierwsze spotkanie z małymi poczytnikami, mamy nadzieję, że nie było ono ostatnie. 