Święta bez pierniczków - to nie święta!   Przed Wami kolejna świąteczna bajka o słodkim cynamonowym zapachu. Pamiętacie o pierniczkowych kolorowankach? Słodki konkurs nadal trwa! Koniecznie zerknijcie TUTAJ.     "Pierniczkowy przepis"  Przed każdymi świętami jest coś,   co lubią robić nawet lenie.  I chodzi mi w tym miejscu  o pierników pieczenie.    Gdy rano budzisz się i czujesz  miód, mleko i cynamon,  już wiesz, że będziesz dzisiaj  robić pierniczki z mamą.    Mama miesza składniki,  Ty szykujesz foremki.  Pracy w kuchni niemało,  lecz i ubaw jest wielki!    Pierniczki będą różne:  gwiazdki, choinki, serca!  Znajdzie tu coś dla siebie  każdy piernikożerca!:)    Uciecha przy tym przednia,  to chwile pełne laby.  Lecz proszę Cię uważaj   w trakcie owej zabawy!    Gdy mikser podłączony-  -lepiej go nie dotykać.  Trzymaj się także z dala  od żaru z piekarnika.    Tym zajmą się dorośli,  tak będzie najbezpieczniej.  Ty rób, co każe mama  pomagając jej grzecznie.    Po wyjęciu pierników  wymieszaj białka z cukrem. Polej pachnące ciastka  tym pysznym, słodkim lukrem. Pierniczki są gotowe  koleżanko, kolego!  Pozostaje mi tylko życzyć Wam dziś smacznego! 