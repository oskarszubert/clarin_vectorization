Grudniowy kalendarz, jak oszalały, każe nam zrywać kolejne dni. Tak mu spieszno do Świąt!  A my spieszymy, by zdążyć przed pierwszą gwiazdką  z porządkami, zakupami, prezentami...  Jednak każdemu z nas należy się chwila odpoczynku,  na który teraz Was zapraszamy.  A kalendarz?- Niech zaczeka.  Koniec końców w święta o kalendarzu nikt nie pamięta:)           rys. Anielka /5 lat/      Grudniowy kalendarz  codziennie, z kalendarza, jakiś dzień wyskakiwał  najpierw pierwszy, potem drugi swą kartkę zrywał  dzień trzeci nastał nieśmiało, nie wiedząc co go spotka czwarty wszedł po mocno ośnieżonych schodkach  piąty szyby oszronione ze zdziwienia wycierał  gdy widział, jak się szósty z prezentami wybierał  siódmy z ósmym okna wspólnie wyszorowali  a małe okienko w kuchni dziewiątemu oddali  dziesiąty z jedenastym dłuuuugi łańcuch kleili  o pomoc dwunastego z trzynastym poprosili  a czternasty przy pastowaniu podłóg się zasapał pastował tak długo, że i piętnasty się załapał  szesnasty z siedemnastym zajęli się zakupami  wszystkie zwieźli do domu wielkimi saniami  osiemnasty z dziewiętnastym na ucho szeptali a potem prezenty dla wszystkich zapakowali  dni od dwudziestego do dwudziestego trzeciego  w kuchni harcowały wpadając jeden na drugiego  mieszały, siekały, piekły, smażyły i doprawiały  aż pięknymi zapachami wypełnił się dom cały  a dzień dwudziesty czwarty...  bez słowa, po cichu, na czubek choinki wszedł  i dopiero pod wieczór słychać było jego śpiew  tak głośno wyśpiewywał kolędy wszystkim znane,  że poprzednie dni stały wpatrzone i zasłuchane  nagle, zwrócił się do swych braci i zawołał:   Śpiewajmy razem, niech kolędę słychać będzie dookoła! na co chętnie wszystkie dni przystały  i tak, cały wigilijny wieczór, wspólnie kolędowały  a co było dalej? a dalej były święta  i o kalendarzu nikt już nie pamiętał:) 