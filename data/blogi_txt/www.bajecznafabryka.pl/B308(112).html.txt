5 listopada obchodzony jest Międzynarodowy Dzień Postaci z Bajek.   Tutaj możecie obejrzeć jak obchodzony był w Bajecznej Fabryce w poprzednich latach.   Proponujemy, żeby dzisiaj każdy otworzył swoją ulubioną książkę lub włączył ukochaną bajkę i odwiedził swoją najbardziej ulubioną Bajkową Postać. Z pewnością ucieszy się z takich odwiedzin.  A póki co zapraszamy aby uczcić ten dzień lekturą bajki nadesłanej przez naszego Poczytnika: 5-letniego Frania wraz z Rodzicami.        Bajka o Stworku Misiorku   W wielkim lesie, gdzie rosły  buki, klony i kasztanowce na małej polance przy wielkim dębie rósł ogromny grzyb, a w nim mieszkał największy przyjaciel dzieci, Stworek Misiorek. Był  bardzo puszysty i kolorowy, miał błyszczące, złote oczka i ,jak każdy miś, lubił  miodek. Ale najbardziej na świecie uwielbiał pić ciepłe kakao w towarzystwie  swojego najlepszego przyjaciela, Króliczka Maksia.   W piękny słoneczny wrześniowy dzień dwaj przyjaciele, jak  to mieli w zwyczaju, wybrali się na pieszą wycieczkę tą samą ścieżką, co zwykle. Przed wielkim modrzewiem spotkali swoją przyjaciółkę , Wiewiórkę Marysię, która  w wielkim wiklinowym koszyczku niosła orzeszki do swojej dziupli na drzewie.  Tymczasem drogą znad leśnego jeziora szli do przyjaciół mieszkańcy Wodnych  Zarośli, Kaczątko Jasiątko i Żabcia Szkrabcia. Znad Doliny Czarów nadleciała Biedronka Antonka, a ze Wzgórz Bajkowych Snów nadeszli Lisek Franisek i Wilczek  Marek, nie zabrakło też długonogiego Bociana Maćka.  Zwierzątka bardzo się ucieszyły z tego niezwykłego spotkania i postanowiły, że urządzą piknik na Zaczarowanej Polanie. Jak  postanowili, tak zrobili. Każdy z przyjaciół szybciutko przyniósł coś do  jedzenia i picia. Smakołyków było pod dostatkiem. Stowrek Misiorek przyniósł  termos z ciepłym kakao, Króliczek Maksio tuzin wielkich i dorodnych marchewek, Wiewiórka Marysia koszyczek orzeszków, Żabcia Szkrabcia truskawkową wodę,  Kaczątko Jasiątko dzban pysznej malinowej herbatki, Lisek Franisek soczyste i  czerwone jabłka, Wilczek Marek wilcze jagody, a Biedronka Antonka konfitury z  polnych kwiatów.   Gdy przyjaciele doskonale się bawili, tańczyli radośnie i  śpiewali wesołe piosenki, na Zaczarowaną Polanę przyszła Weroniczka, dziewczynka  z sąsiedztwa, wielka przyjaciółka leśnych zwierząt, a towarzyszyła jej owieczka Kacperek. Zwierzątka ucieszyły się z tej niespodziewanej wizyty i zaprosiły  dziewczynkę do wspólnej zabawy.  Kiedy spotkanie dobiegało końca i przyjaciele zjadali już  ostatnie smakołyki, zza wielkiego dębu wyłoniła się dziwna postać.     A kto to był? To Kot w Butach! Ale chyba pomylił  bajki! 