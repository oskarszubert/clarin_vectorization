Witajcie w porze śniadaniowej!   Dzisiaj mamy dla Was apetyczne opowiadanie od cioci Grażynki.  Jednak, przed jego wysłuchaniem, radzimy coś zjeść bo inaczej będziecie głodni:)      Poprzednie opowieści Cioci Grażynki znajdziecie:   TUTAJ - rozdział I TUTAJ - rozdział II  TUTAJ - rozdział III  TUTAJ - rozdział IV TUTAJ - rozdział V  TUTAJ - rozdział VI     rys. Rakothka "Kanapka z twardym dyskiem"   Na kolację był bigos. Wszyscy siedli wokół stołu i nakładali sobie na talerze z dużej brązowej miski.  - Ale ładnie pachnie – powiedział Adaś.  - No, bo dodałam czerwonego wina – mówi na to mama.  - Wiec to jest bigos na winie – wtrącił tata.  - Nie, zaprotestowała mama. Bigos „na winie” jest z tego, co się nawinie, czyli z tego, co zostało w lodówce. A do tego bigosu specjalnie kupiłam mięso. W tym małym sklepiku obok szkoły Marty.  - A jakie mięso trzeba do bigosu? -spytała Marta.  - Takie z kością i skórką. I wędzone, najlepiej boczek. No i kiełbasę, po trochu z kilku gatunków.  - Nie mówcie o mięsie – wtrąciła Karolina, wegetarianka, która zajadała swoja porcję, bezmięsną, z osobnej miseczki. Mój też jest na winie?  - Tak. A nie smakuje ci dziwnie? Wydaje mi się, ze dodałam za dużo imbiru i gałki muszkatołowej. Tego się daje szczyptę na garnek a ja do twojego też dodałam szczyptę.  - Nie, dobry. Jest jeszcze ?  - To, co w misce. Tego, co jest w słoikach nie ruszajcie, bo ma być na święta. Przed świętami będzie dosyć pracy, nie będę drugi raz gotowała bigosu.  Przez chwilę „milcząc, żwawo jedli”, mama doniosła chleb, masło, ser i wędlinę.  - Przyjedziesz do mnie w sobotę? – spytała Karolina Adasia. Dorocie zepsuł się komputer i chyba trzeba będzie sformatować dysk.  - Możesz jechać – powiedziała mama. A co z tym dyskiem?  - No bo wiesz – zaczęła tłumaczyć Karolina – na dysku w komputerze informacje zapisuje się po kolei. Jak by to wytłumaczyć... Zaraz ci narysuję. Sięgnęła po kromkę chleba, posmarowała masłem i zaczęła czubkiem noża rysować spiralę na kanapce. Tak wygląda dysk. I jeśli usuwasz pliki, to robią ci się dziury – tłumaczyła wymazując nożem kawałki spirali narysowane na maśle. I wtedy trzeba wszystko usunąć i poukładać od nowa.  - Ładnie tłumaczysz – powiedział Adaś, informatyk – samouk, ale to niezupełnie tak. Sięgnął po chleb, posmarował masłem i czubkiem swojego noża narysował spiralę. Pliki na dysku zapisuje się losowo, o tak – zaczął też wymazywać kawałki spirali, ale nie systematycznie, w równych odstępach, tylko na „chybił – trafił”. Reszta jest tak, jak mówiłaś.  - Ja też chcę narysować - domagała się Marta, patrząc z otwartą buzią na wyczyny starszego rodzeństwa. Ale nie ma już chleba.  - To idź do kuchni – mama wręczyła jej koszyczek i przynieś z pojemnika.  Tymczasem Karolina i Adaś porównywali swoje rysunki.  - Ja lepiej narysowałam !  - Bo masz inny nóż, ze spiczastym czubkiem. Mój jest zaokrąglony.  Marta posmarowała chleb i narysowała spiralę. Powymazywała fragmenty i ozdobiła je keczupem.  - Mój rysunek jest najładniejszy!- zawołała. Tato, zobacz!  - Tak, twój jest najładniejszy, potwierdził tato z powagą.  Karolina położyła na swój twardy dysk plaster sera, Adaś wędliny i zjedli.  - Czy keczup pod serem smakuje tak samo jak na serze ? spytała Marta i położyła plaster sera na swoją kanapkę. Mało, lubię keczup. Dodam jeszcze na wierzchu.  Wszyscy się najedli ? - spytała mama. To sprzątać ze stołu. Kto dziś zmywa naczynia ? Ty! – Adaś z Karoliną jednocześnie wskazali na siebie palcami. Ja myłem wczoraj – kłócił się Adaś.  - No dobrze, już pomyję – rzekła na to siostra.  Wieczorem w łóżku mama spytała tatę: Powiedz mi ty mój dyplomowany dwuletni programisto, czy oni mieli rację z tymi dyskami, czy mnie tylko tak podpuszczali?  - Adaś miał rację – powiedział tata. Informacje na dysku nagrywają się losowo. To pozostałość po starych programach, kiedy jeszcze komputery miały dane na tekturowych karteczkach.  - No, ale nieźle się ubawiłam przy kolacji – uśmiechnęła się mama.  - A bigos był pyszny – dodał tata. 