projekt łodzi i jej wykonanie - Franek    Gdy jedna z Bajkopisarek zobaczyła zdjęcie zaprojektowanej przez Franka łodzi podwodnej - wiedziała, że na samym zdjęciu historia tej łodzi się nie skończy. Kilka dni później do niesamowitego konstruktora została wysłana bajka przedstawiająca jedną z licznych przygód wspaniałej łodzi podwodnej, na którą w dniu dzisiejszym Was zapraszamy!   „Podwodna podróż”    Tego dnia morze było niespokojne. Fale uderzały rytmicznie o skalisty brzeg, a słońce chowało się powoli za horyzont. Pomimo niepewnej pogody marynarz Franek wypłynął na morze. Postanowił wypróbować nową łódź podwodną, którą sam skonstruował. Nadał jej imię: Imprezka. Łódź była niewielka, mieściła zaledwie dwie osoby. Franek w pierwszą, ekscytującą podróż zabrał swojego brata Antka. Bracia zaopatrzeni w prowiant naszykowany przez Mamę ruszyli w magiczną podwodną podróż. Odpływając od brzegu i szykując się do pełnego zanurzenia, łódź mijała wracających z połowów rybaków.  Rybacy zawołali coś do nich, ale chłopcy widzieli tylko ich poruszające się usta, bo przecież przez szczelną łódź podwodną nie mogli ich usłyszeć.  Hej chłopaki uważajcie na siebie,  Bo wiatr dziś szaleje po niebie.  A gdy nadchodzi czas nawałnicy  Strzec się trzeba złej Ośmiornicy.  - Wydaje mi się, że oni coś wspominali o jakiejś ośmiornicy – powiedział Antek – ale pewny nie jestem.  - Pewnie ci się zdawało – odrzekł Franek – Zaczynajmy zanurzenie!  Łódź stopniowo zaczęła się zanurzać. Po chwili na wodzie zostały po niej tylko bąbelki, które wzburzone morze rozmyło w kilka sekund. Łódź powoli zmierzała w kierunku dna. Chłopcy przyklejeni do szyby oglądali kolorowe ryby, które paradowały przed nimi gęsiego. Nagle do przedniej szyby zbliżyła się wielka kolorowa ryba, której ogon lśnił niczym tęcza i pyszczkiem nieomal dotykając łodzi zaśpiewała:  Witajcie w naszej rybiej krainie.  Tu życie cudownie nam płynie.  Lecz pamiętajcie Podróżnicy.  Strzeżcie się złej Ośmiornicy.  - Albo mi się wydaje, albo ta ryba też coś wspominała o ośmiornicy – Antek aż podskoczył na swoim siedzeniu.  - Wiesz, że mi się też tak wydawało – dodał Franek – Mam wrażenie, że rybacy i ryba próbują nas przed nią ostrzec. To jak płyniemy dalej czy zawracamy? Morze było coraz bardziej niespokojne, ale chłopcy postanowili, że będą kontynuować wyprawę. Płynęli otoczeni przez mieniące się barwami ławice ryb. Nagle woda rozkołysała się jeszcze mocniej i w tym momencie wszystkie ryby odpłynęły. Zrobiło się ciemno, a fale huczały przeraźliwie. Łódź zatrzęsła sie jak grzechotka, a w oknie łodzi pojawiło się wielkie oko. Chłopcy krzyknęli z przerażenia! To była ośmiornica! Ogromna, chyba największa na świecie i trzymała mackami łódź. Chłopcy myśleli, że już po nich... i wtedy rozległo się rytmiczne stukanie.  - Zaraz, zaraz! – wykrzyknął Franek – Ona coś nadaje alfabetem Morse’a... Witajcie dzielni Podróżnicy.  Nie bójcie się mnie – Ośmiornicy. Chcę się tylko przywitać  I skąd przybywacie zapytać.  Wszyscy ode mnie uciekają,  Bo alfabetu Morse’a nie znają.  Chłopcy spojrzeli na siebie badawczo, a chwilę później z uśmiechem na twarzach wyciągnęli ze skrzyni stroje płetwonurków, które dostali od Taty. Po pięciu minutach byli gotowi do drogi. Zaopatrzeni w butle z tlenem i olbrzymie płetwy opuścili łódź podwodną, by w towarzystwie Ośmiornicy zwiedzić wszystkie zakamarki jej podwodnego królestwa. Ich nowa znajoma okazała się bardzo życzliwym i pełnym humoru stworzeniem. Po godzinie, bo na tyle wystarczyło im tlenu w butlach, musieli wrócić do łodzi. Pożegnali się z Ośmiornicą i obiecali odwiedzić ją w następnym tygodniu.  W drodze powrotnej do domu Franek powiedział:  - No cóż. Nie taka ośmiornica straszna jak ją malują.  I obaj chłopcy zaśmiali się, wystukując: „ha ha ha” alfabetem Morse’a. Zapraszamy Was do podwodnej krainy widzianej oczami Przedszkolaków   z Przedszkola Integracyjnego Nr 314 w Warszawie. 