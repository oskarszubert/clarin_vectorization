Drodzy Czytelnicy Bajecznej Fabryki!   Dziś świętujemy międzynarodowy Dzień Nutelli. My, Załoga Bajecznej Fabryki, przepadamy za czekoladą i postanowiliśmy przygotować dla Was niespodziankę :)  Wszycy wiemy, że słodycze nie są zdrowe i jeśli jemy ich za dużo, to w naszych zębach robią się brzydkie dziury, a nasz brzuch choruje. Dlatego posłuchajcie swoich Rodziców, którzy nie zgadzają się na zakup sklepowych ciastek, kolorowych żelków, gazowanych słodkich napojów i sztucznych soków oraz rozpuszczalnych gum do żucia. Słodkości przygotowane w domu są o niebo smaczniejsze i o wiele bardziej zdrowe, bo nie zawierają sztucznych dodatków i konserwantów. Jeśli poprosicie kogoś Starszego na pewno z przyjemnością pomoże Wam upiec zdrowe muffinki z owocami czy upiec zbożowe batoniki bez cukru. To naprawdę jest bardzo proste.  My dzisiaj mamy dla Was przepis na domową nutellę, w której znajdziecie same zdrowe składniki. Nasza nutella zawiera miód, kakao, gorzką czekoladę i prawdziwe mleko.   Przepisem i zdjęciem podzieliła się z nami jedna z naszych Bajecznych Sióstr - Polka, która znalazła go na blogu swojej koleżanki. Może się skusicie? :)  Mamy dla Was również krótką rymowankę, a zaraz poniżej przepis na domową nutellę :) Wielkim okrętem ziarna kakaowca z daleka przybyły   w kakao i gorzką czekoladę na lądzie się zmieniły   Krowa mleko pyszne dała, zebrane o słońca wschodzie,   a miód pszczółki zebrały w ulu, co stał w pewnej zagrodzie.   Pani gospodyni wszystko razem w wielkiej misie wymieszała   i taką pyszną kanapkę dzieciom na śniadanie podała      DOMOWA 'NUTELLA'   200g orzechów laskowych (można użyć gotowych mielonych orzechów)  400 ml mleka pełnotłustego   1/2 szklanki (60 g) mleka w proszku  2 łyżki (40 g) miodu o neutralnym smaku  300g gorzkiej czekolady o zawartości 64% kakao   3 łyżki ciemnego kakao   Piekarnik nagrzewamy do 150C.  Na dużej blasze wyłożonej papierem do pieczenia rozkładamy orzechy, wstawiamy blachę do piekarnika i prażymy orzechy na lekko złoty kolor (przez 10-15 minut w zależności od rodzaju piekarnika). Uprażone orzechy wyjmujemy z piekarnika i studzimy, a następnie zawijamy w kuchenną ściereczkę i obcieramy z nich skórki.  Do rondelka wlewamy mleko, dodajemy miód i mleko w proszku. Mieszamy i podgrzewamy do chwili zagotowania. Odstawiamy. Czekoladę i kakao rozpuszczamy w kąpieli wodnej (można również rozpuścić czekoladę w mikrofalówce używając funkcji rozmrażanie lub nastawiając moc na 500 W). W malakserze lub blenderze miksujemy orzechy na pastę. Dodajemy rozpuszczoną czekoladę i gorące mleko z miodem. Całość miksujemy do dokładnego połączenia się składników. Masę przecieramy przez gęste sitko - w ten sposób nasza nutella będzie gładka i aksamitna. Nieprzecedzona nutella ma małe drobinki zmiksowanych orzechów. Masę przelewamy do wyparzonych słoików, zostawiamy do wystudzenia i wstawiamy do lodówki do całkowitego stężenia.  Słoiki z kremem przechowujemy w lodówce. Smacznego! 