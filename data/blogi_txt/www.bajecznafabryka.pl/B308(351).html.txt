Pisanki, kraszanki, kolorowe wydmuszki już za chwilę pojawią się na naszym stole i w niejednym koszyczku wielkanocnym. Bogato zdobione różną techniką- malowane woskiem, oklejane ozdobnym papierem lub tkaniną, barwione naturalnym barwnikiem pochodzenia roślinnego. W sklepach pisankowe zatrzęsienie, do wyboru i koloru i na wyciągnięcie ręki oraz portfela:) A może by tak samemu pofarbować jajka, i ozdobić po swojemu? To nic, jak wyjdzie trochę krzywo, trochę pstrokato ale po swojemu. Takich pisanek, na pewno nie znajdziesz w koszyczku u sąsiada:) a te najbardziej tradycyjne nie wymagają wielkich umiejętnosci. Jeśli chcemy np. by jajko nabrało koloru brązowego, wystarczy gotować je w łupinach cebuli. Dla uzyskania koloru zielonego potrzebujemy wywaru z barwinka, a dla koloru różowego, potrzebny nam będzie sok z buraka. A potem już tylko pozostaje ozdobić jajko techniką, która nam najbardziej odpowiada.      W Bajecznej Fabryce ruszyły właśnie prace nad wielkanocnymi pisankami. Charakteryzją się one tym, że może je zrobić każdy: mały, duży, zdoly bardziej lub mniej:) Chodzi o to, by samodzielnie, lub pod okiem rodzica, wykonać swoje własne wielkanocne pisanki.   Do wykonania pisanek a'la przepiórki potrzebujemy:   -jajka ze styropianu różnej wielkości  -kolorowe farby w barwie wiosennej (akrylowe)  -pędzelek, patyczek -lakier ochronny    Jajka farbujemy wybranym kolorem i czekamy aż farba całkowicie wyschnie. Małym patyczkiem zanużonym w farbie o kontrastujacej barwie robimy kropki na całej powierzchni jajka, czekamy aż farba wyschnie. Na sam koniec zabezpieczamy nasze pisanki lakierem ochonnym i gotowe:) Druga nasza propozycja na ozdobienie wielkanocnych jajek wykonana jest w technice decoupage i polega na przyklejeniu na przedmiot wzoru wyciętego z papieru lub papierowej serwetki. Ta technika jest nieco trudniejsza i wymaga czasu dlatego najlepiej jest zabrać się za dekorowanie już dzisiaj.     Przepis na Decoupage'owe pisanki:     Tą techniką możemy pomalować każde jajko, nawet to prawdziwe. Bajeczne siostry do swojego koszyczka wybrały jednak jajka drewniane.   Najpierw należy przygotować podłoże, czyli przetrzeć papierem ściernym nasze jajo, aby było gładkie. Następnie nakładamy farbę (akrylową) i cierpliwie czekamy aż wyschnie. Ponieważ drewno jest materiałem dość chłonnym możemy dla lepszego efektu nałożyć kilka warstw farby, pamiętając, że każda musi dokładnie wyschnąć. Możemy także użyć podkładu do drewna.      Z pomalowanym jajem możemy zrobić dosłownie wszystko. Jednak najfajniejszy efekt mają "popękane jajka. Aby zrobić na jaju spękania należy pomalować jajo najpierw ciemną farbą, następnie (po wyschnięciu) nałożyć na nie specjalnie do tego celu przeznaczony klej, poczekać aż wyschnie i zdecydowanym ruchem pędzla nałożyć jaśniejszą farbę. Znów musimy uzbroić się w cierpliwość i dać czas na przeschnięcie. Na tak popękane jajo możemy za pomocą specjalnego kleju nakleić powycinane wcześniej z serwetek motywy świąteczne, wycieniować... Pozostawić do wyschnięcia, zabezpieczyć lakierem, znów poczekać aż wyschnie i włożyć do świątecznego koszyczka. Mamy nadzieję, że skorzystacie z powyższych przepisów lub wybierzecie inną technikę ozdobienia wielkanocnych jajek.   A jakie pisanki zagoszczą w Waszych domach? Jeśli chcecie podzielić się z nami swomi pisankami, to bardzo chętnie opublikujemy je w Bajecznej Fabryce. Zapraszamy do wspólnej zabawy! Niech w te święta zagoszczą pisanki wykonane przez nas własnoręcznie . 