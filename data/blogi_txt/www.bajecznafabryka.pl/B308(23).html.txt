Drodzy Poczytnicy,  Do Bajecznej Fabryki zakradła się dobra wróżka i sprawiła, że Bajeczne Siostry mogły przeczytać wspaniałą książkę autorstwa Brandona Mull'a pod tytułem "Baśniobór". Książka ukaże się w naszych księgarniach już za cztery dni. Dzisiaj możecie zapoznać się z naszymi wrażeniami po jej przeczytaniu, a w sobotę poznacie nasze ulubione fragmenty "Baśnioboru". Serdecznie zapraszamy i zachęcamy do zakupu. Bajkopisarka Ania:  „Baśniobór” jest niesamowity. Nie spodziewałam się, że kolejna książka o tematyce magii będzie w stanie aż tak mnie zainteresować.   Ta książka naprawdę trzyma czytelnika w napięciu i nie sposób się od niej oderwać. Czytałam ją mojemu siedmioletniemu synkowi i za każdym razem nie mógł się doczekać kolejnego rozdziału.   Z prawdziwą przyjemnością wspólnie odkrywaliśmy jak nudne wakacje Setha i Kendry zmieniają się w niesamowitą przygodę, obfitującą w magiczne niespodzianki. A spotkanie wróżek to tylko początek ich przygody w świecie magii.   Szczególnie spodobały nam się motywy zaczerpnięte z mitologii greckiej, przyjemnie było ponownie spotkać mityczne stworzenia, w tak niespodziewanym miejscu.  Po lekturze „Baśnioboru” już wiem, że z prawdziwą przyjemnością sięgnę po kolejne tomy.  Czytając książkę wyobrażałam sobie jej ekranizację, to idealny scenariusz na wspaniały film. Bajkopisarka Zosia:  Książka momentalnie przeniosła mnie w świat magii. Opisy są tak bajeczne i tak realne, że miałam wrażenie, że wszystkie te magiczne stworzenia istnieją na prawdę. Wspaniałe stopniowe przygotowanie Czytelnika do tego, że Seth i Kendra będą mieć niezwykłe przygody.  Czytając Baśniobór czułam się tak, jakbym przyglądała się poczynaniom dzieciaków z bliska. Wróżki na wyciągnięcie ręki. Miałam ochotę chwycić za kubek mleka, wypić go do dna i obserwować otaczającą mnie przyrodę ... kto wie, może jak wracałam z pracy przeleciała obok mnie jakaś wróżka, której zwykły śmiertelnik nie jest w stanie ogarnąć swym okiem... Mimo, że książka dotyka magicznych tematów nie jest straszna.  Moim skromnym zdaniem Harry Potter w porównaniu z Baśnioborem jest mocno przereklamowany.    Bajkopisarka Peggykombinera:    Co widzisz na zdjęciu? Biedronkę? Jeśli chcesz zobaczyć coś poza tą małą bożą krówką - pełnego magii, zapierającego dech w piersiach, pełnego tęczowych kolorów, wyciętego z bajecznego świata - koniecznie przeczytaj książkę pod tytułem "Baśniobór", której autorem jest Brandon Mull. "Baśniobór" to wehikuł przenoszący każdego czytelnika w magiczny świat, to różowe okulary szarej rzeczywistości. W tą podróż (poza książką) musisz zapakować do plecaka kompas, lornetkę, małe lusterko i termos na ciepłe mleko. W tą magiczną podróż zabiorą Cię Kendra i jej brat Seth. Główni bohaterowie książki pozwolą Ci towarzyszyć we wszystkich przygodach, będziesz bać się razem z nimi, będziecie wspólnie wyciągać wnioski z ich potknięć.  Ta magiczna powieść uczy małego i dużego czytelnika na wielu płaszczyznach. Książka obfituje w postaci znane każdemu czytelnikowi ze świata bajek, baśni, mitologii i ukazuje je w ciekawy, a czasami nawet zaskakujący sposób, a ponadto pełna jest realistycznych opisów oraz wychowawczych przesłań. Pozdrawiamy i do księgarń zapraszamy. 