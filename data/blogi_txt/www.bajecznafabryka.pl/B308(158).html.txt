Czy patrząc na Księżyc zastanawialiście się kiedykolwiek co się na nim znajduje?  I dlaczego Księżyc raz jest okrągły jak piłka, a innym razem wygląda jak pyszny rogalik? Dzisiaj wierszyk o Karolku, którego też zastanawiało co się z Księżycem dzieje. Czy ktoś mieszka na Księżycu? - zastanawiał się Karolek.  Może kiedyś tam polecę, kiedy ukończę przedszkole.     Znikanie Księżyca bardzo go zastanawiało.  Czemu raz jest cały, a potem jest go mało?     Może ktoś Księżyc zjada? Pytał tatę zatroskany.  Lecz tata odpowiedział, że Księżyc nie jest zjadany.     Co w takim razie to tajemnicze znikanie może znaczyć?  Usiadł tata w fotelu i zaczął mu tłumaczyć.     Że wszystko zależy od położenia Ziemi, Słońca i Księżyca,  że są to tak zwane fazy Księżyca, a nie żadna tajemnica.     Karolek słuchał uważnie i główką potakiwał.  Więc to taką tajemnicę Księżyc przed nim skrywał.     I Wy drogie dzieci, gdy na Księżyc spojrzycie  to jak go ubywa, a potem przybywa, też pewnie zobaczycie.     Karolek tacie uwierzył, lecz dalej ma nadzieję,  że kiedyś sam zbada co się z Księżycem naprawdę dzieje.     I w kosmos daleki poleci i sam to wszystko zobaczy. A póki co siedzi w oknie i na Księżyc patrzy.     I rozmyśla sobie o tej dalekiej podróży.  Na pewno tam polecę – jak tylko będę duży! 