Zrobić dziś z siebie głupka? Nic prostszego, wystarczy wspomnieć, że nie było się na wyborach, lub, że głosowało się na PiS (choć w tym drugim wypadku można liczyć na odrobinkę współczucia). Frekwencja wynosząca nieco poniżej 54% to rekord III RP, choć przyznam, że w duchu liczyłem na 60-65%, tak więc wynik kolejny raz niezadowalający. Jednak dziś na ustach wszystkich jest przedłużona o trzy godziny cisza wyborcza. Abstrahując chwilowo od sensowności ciszy wyborczej dziwi mnie oburzenie skierowane pod adresem PKW, która była tylko wykonawcą prawa („posłańcem”, jak określił to przewodniczący PKW), które z kolei zostało przez polityków właśnie uchwalone. To tak, jakby lżyć ryby za to, że morza i oceany zajmują większość powierzchni Ziemi. Jak mówili zwolennicy PiSu gdy miało dojść do odwołania Hanny Gronkiewicz-Waltz z powodu opóźnienia w dostarczeniu przez nią zaświadczenia o dochodach męża (czy jakoś tak) – dura lex, sed lex, czyli twarde prawo, ale prawo. Szkoda, że nie znam łaciny na tyle, żeby zmienić to w „nonsensowne prawo, ale prawo”. W każdym razie dla mnie był to dodatkowy smaczek, nieoczekiwany, dodatkowy dreszczyk. Brak kart do głosowania z kolei wcale mnie nie dziwi – dziwią mnie za to pytania dziennikarzy, że znana jest liczba wyborców. Nie pamiętam odpowiedzi PKW, ale ja chętnie wytłumaczę to pismakom: wybory są ważne, ale wiecznie niska frekwencja powoduje, że pojawiają się możliwości przyoszczędzenia na nich. Jaki jest sens drukować 30 mln kart do głosowania, skoro najwięksi optymiści liczyli na 70% frekwencję? To znaczy, że lepiej wydrukować 25 mln kart, dać wszystkim komisjom po połowie potrzebnych i w razie braków dowieźć tam, gdzie to jest potrzebne. Prawda, że taniej? Druga kwestia, to bezpieczeństwo i możliwość oszustwa. Członkowie komisji wyborczych też dopuszczają się oszustw, choć częściej słyszałem, że zdarza się to tzw. mężom zaufania. Parę tysięcy pustych kart do głosowania to chyba jednak nie lada gratka, zwłaszcza, gdy kandyduje kolega.    Wracając do sensowności ciszy wyborczej – nie uważam jej za zbędną. Dzięki niej kampania wyborcza kończy się w jasno określonym momencie. Tych 44 godzin bez polityków w mediach to prawdziwe błogosławieństwo i naprawdę pozwala na ukrócenie ostrych gierek na finiszu. Z drugiej strony naprawdę każdy głos jest ważny, dlatego nikt nie chce marnować go na przegranych i podawanie wyników sondaży wyborczych (zauważyłem, że sondaże wyborcze zwykle mijają się z prawdą do 3 punktów procentowych) w trakcie głosowania może mieć na nie wpływ. Też nie lubię głosować na przegranych, ale zawsze starałem się głosować zgodnie z własnym sumieniem.    O mały włos, a sam nie byłbym w stanie zagłosować, bo wyborczy weekend spędzałbym za granicą w delegacji (nawet nie wiecie jakiej ekwilibrystyki ode mnie wymagało zostanie w kraju w tym czasie) i cieszę się z faktu, że dorzuciłem swoją cegiełkę, choć praktycznie kosztowało mnie to kilkaset złotych. Jak PO zmarnuje swoją szansę, to się ciężko wkurzę. Donaldzie pamiętaj – masz dług u blisko 6,7 miliona Polaków, jednym z nich jestem ja. Aha – zapomniałbym o wielkich przegranych – LPR i Samoobronie. Butny Romek i buraczany Andrzej prawdopodobnie na zawsze pożegnają się z lokalem na Wiejskiej. O ile patałachów z LPR-u nie żałuję ani trochę, to Samoobrony mi trochę szkoda. Nie żeby ekipa Andrzeja miała jakieś wyjątkowe zalety (poza wielokrotnie wspominaną przeze mnie umiejętnością uczenia się, czego brakuje pozostałym politykom), ale wnosili pewien taki typowo polski, kombinatorski smaczek do polityki, powiew świeżości, choć rodem ze znanej raczej z nieprzyjemnych aromatów polskiej wsi. Dziwi też zaskakująco wysoki wynik PiS, zobaczymy, czy będą stanowić lepszą opozycję niż PO, bo ta ostatnia moim zdaniem się nie sprawdziła w tej roli. Pożyjemy, zobaczymy.    P.S. Przepraszam, za fatalny poziom poprzedniej notki, niestety życie jest życiem i nie mogę obiecać, że to się już nie powtórzy, no chyba, że zostanę politykiem. Wtedy wam obiecam co tylko będzie chcieli usłyszeć, a dotrzymanie słowa, to już będzie całkiem inna kwestia. 