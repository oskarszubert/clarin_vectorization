Tym razem dołożę się trochę do ogólnonarodowej histerii która trwa nieomalże od początku roku. Tak, ja też czytałem doniesienia medialne o tym, że praktycznie codziennie ktoś pijany siadał za kółkiem z efektem bardzo bolesnym dla osób, które miały nieszczęście znajdować się w złym miejscu i o złym czasie.  Propozycji kar było już bardzo wiele, ale moim skromnym zdaniem większość z nich jest do dupy z kilku prostych przyczyn – zakładają wsadzanie wszystkich jak leci do pierdla, albo na roboty przymusowe. To są moi drodzy mimo wszystko wakacje na koszt państwa (czyli de facto nasz), a poza tym brakuje już miejsca w więzieniach na tych wszystkich którym powinęła się noga. To co proponujecie to nie resocjalizacja, to tylko pragnienie zemsty. Oczywiście, jeśli jakiś pijak spowodował wypadek, w wyniku którego ktoś został poważnie ranny, okaleczony lub zabity powinien jak najbardziej gnić w więzieniu, a gdy już zgnije to powinno się go przewietrzyć i wsadzić jeszcze raz, żeby sobie jeszcze trochę pognił – tutaj obawiam się nie powinno być żadnego zmiłuj się. Natomiast dla tych złapanych, którzy nikogo nie uszkodzili, kara powinna być zgoła zupełnie inna – po pierwsze przepadek pojazdu, a jeżeli kierujący nie jest właścicielem tegoż, to niech zapłaci karę w wysokości jego wartości (gdybym był kierowcą autobusu, czy ciężarówki to od razu bym sobie zainstalował alkomat w wozie – nawet jako niepijący). Po drugie solidna grzywna w wysokości 15%-25% rocznych dochodów, a w przypadku bezrobotnego skierowanie na przymusowe prace społeczne, coby mógł odpracować te procenty liczone od średniej krajowej, plus oczywiście ewentualne koszty zorganizowania mu takiej roboty.  Problem jest jednak zupełnie inny – w Polsce tak naprawdę dopóki nie spowodujesz wypadku masz marne szanse na kontakt z patrolem policji. Mam prawo jazdy od 9 lat, samochód od 6, przejechałem trochę ponad 120 tyś km, mam niejedno za uszami, a patrol dupnął mnie zaledwie dwa razy (i to akurat za niewinność), raz myśleli, że jestem pijany, bo na drodze z ograniczeniem do 50 jechałem 60 podczas gdy wszyscy inni 70 (a ja miałem po prostu wycyrklowane z jaką prędkością jechać, żeby trafić na zielone), a drugi raz nie wiem za co, bo dopiero wyjechałem z bocznej drogi i nie zdążyłem się rozbujać nawet do 30 przy ograniczeniu do 50 (nic nie jechało, pierwszeństwa więc też nie wymusiłem). Koniec końców moje konto punktowe do dziś pozostaje nieskalane, a jak wspominałem wcześniej – nie powinno. Dlaczego więc ludzie wsiadają po pijaku za kółko i nie przejmują się żadnymi karami? Bo szansa, że ich złapią jest minimalna. Można przyjąć, że poza zorganizowanymi akcjami praktycznie marginalna. Jeśli jeszcze do tego wziąć pod uwagę, że alkohol sprzyja podejmowaniu ryzykowanych decyzji, to ja się naprawdę nie dziwię, że nie ma u nas mocnych na pijaków. Nie wiem też, czy oglądacie programy typu „Uwaga Pirat”. Bardzo często złapani kierowcy w ogóle nie widzą nic złego w tym co zrobili. Większość z nich uważa, że policjanci się na nich uwzięli, że powinni łapać złodziei i morderców, że wreszcie powinni robić cokolwiek innego niż wlepiać im zasłużony przecież mandat. Wielu z nich swojej frustracji nie wyrazi słowami „gdybym kurwa jechał wolniej, tobym miał te kilka stówek w kieszeni”, oni raczej pojadą w „ta #@$^@ policja wjebała mi @% # @ mandat!” (znaczki dlatego, że nie chciałbym podpaść panom niebieskim, gdyby mi ktoś to przekleił bez kontekstu). Do takich ludzi nie dotrze nigdy fakt, że skrewili, po prostu czują się skrzywdzeni przez system. Tacy ludzi nie przejmą się też nigdy karą jaka im grozi.  Jak już jestem przy polskiej szkole jazdy to jeszcze jedną rzecz chciałbym wtrynić – może mi ktoś tak logicznie wytłumaczyć skąd nienawiść do fotoradarów? Przecież te durne urządzenia da się bardzo prosto „oszukać” – wystarczy jechać zgodnie z ograniczeniem prędkości (z tolerancją in plus 10 km/h), a takie rzeczy potrafią nawet świeżo upieczeni kierowcy. Sprawdziłem wielokrotnie – zawsze działa.  P.S. Naprawdę fajne demko upolowałem wczoraj -  ASD Rupture . 