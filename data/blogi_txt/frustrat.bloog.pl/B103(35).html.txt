Kilka tygodni temu napatoczyłem się (chyba na wp.pl) na pewien artykuł, który mówił, iż dzietność polek jest alarmująco niska. Niestety nie mogłem go znaleźć, więc go tutaj nie przytoczę, nie mniej jednak te rewelacje prasowe potwierdza nawet CIA. Otóż agencja ta daje nam 212 miejsce na 224 kraje z wynikiem 1,32 dziecka na Polkę. Jako ojciec dwójki już dzieci przyznaję sobie prawo do przedstawienia tutaj dlaczego moim zdaniem zdecydowanie się na dzieci jest tak cholernie trudne.  Pierwszym, najważniejszym, odmienianym przez wszystkie rodzaje i przypadki i w zasadzie jedynym, który mam tutaj w kilku wariantach zamiar przedstawić, powodem są pieniądze, a w zasadzie ich brak. Z całym szacunkiem, ale dzieci są drogie w utrzymaniu. Srał pies zabawki, ale zapas pieluch na miesiąc to wydatek (powiedzmy dla znośnych budżetowych) minimum 60 złotych. Jeśli jednak jesteś z gatunku „dla mojego dziecka wszystko co najlepsze, czyli to co reklamowali w telewizorni” to kwota spokojnie przekracza 100 zeta. Podobnie zresztą kosmetyków. Można spokojnie przyjąć, że jedno dziecko obsługiwane w wersji budżetowej spokojnie pochłania 100-200 zeta miesięcznie. Pod warunkiem, że mamuśka (bądź tatuś) nie stara się go za wszelką cenę żywić „słoiczkami” ze sklepu, tylko sama mu coś pichci. Górnej granicy oczywiście nie ma. Wózki, ubranka i zabawki można często dostać, od znajomych czy rodziny, wreszcie okazyjnie odkupić używane. W związku z tym ciężko jest oszacować jakieś średnie koszty. Gorzej z fotelikiem samochodowym, który powinien pochodzić raczej z pewnego źródła, chyba, że rodzice mają w dupie co się stanie z ich pociechą w razie choćby drobnej stłuczki (a widuje się takich na drodze niestety).  Prawdziwe wydatki zaczynają się jednak dopiero wtedy, gdy mama chce/musi wrócić do pracy. Znalezienie miejsca w państwowym, a więc teoretycznie przynajmniej tańszym żłobku, czy przedszkolu stanowi w wielu miejscach zajęcie wręcz karkołomne, a w małych miejscowościach, to pewnie można sobie najwyżej pomarzyć o takim przybytku. Prywatne placówki z kolei bezlitośnie drenują portfele rodziców. Należy się niestety nastawić na wydatki mniej więcej dwa razy większe niż (kolejny raz zaznaczam teoretyczne) wydatki w placówce państwowej – u mnie było to odpowiednio 350 zeta w żłobku państwowym i 700 w prywatnym. Do tego oczywiście dochodzą koszty wyżywienia. Z przedszkolami ceny kształtują się na zbliżonym, choć oczywiście nieco wyższym poziomie (600 vs 1000). Do tego dochodzą trudniejsze do oszacowania koszty takie jak koszty „dostarczania” dzieci do placówek (o ile nie są nam po drodze), koszty (niestety) naszych zwolnień lekarskich, których zaczniemy strasznie dużo brać jako, że nasze dziecko szybko zacznie dużo chorować uczęszczając do takich przybytków. Do tego dzieci same będą nas czasem zarażać. Zalety jednak są nie do przecenienia, bo dziecko tam uczy się odrobiny samodzielności i radzenia sobie bez ciągłego przyklejenia do maminej spódnicy. Zostaje jeszcze opcja pod tytułem niania, koszt od 1000 wzwyż (chyba, że ktoś z rodziny się podejmie), ale podobno znalezienie jakiejś w miarę przyzwoitej jest podobnie niełatwe jak znalezienie dobrej firmy od remontów mieszkań. No i trzeba też pamiętać, że istnieje spore ryzyko, że dziecko bardzo się do takiej niani przywiąże.  Załóżmy, że nasze dziecko szczęśliwie ukończyło przedszkole i poszło (w wieku 6 lat) do szkoły. Tutaj co prawda szansa trafienia do państwowej, a więc teoretycznie bezpłatnej placówki gwałtownie rośnie. Załóżmy więc dla wygody taki właśnie scenariusz. Pomijam koszty wyprawki, bo tutaj znowu zróżnicowanie jest tak duże, że (zwłaszcza, że nie mam jeszcze doświadczenia w tej materii) nie podejmę się szacowania. Podobnie jest z książkami, ale o ile jest jakaś niewielka szansa, że tornister przetrwa choć połowę szkoły podstawowej, o tyle nie ma żadnych szans na to, żeby to samo stało się z podręcznikami. W każdej zakichanej szkole, każdy pojedynczy nauczyciel może sobie wymyślić książki jakie tylko mu się chce. Z niewiadomych przyczyn, rekomendacje MENu uzyskuje tak wiele podręczników, które rzekomo realizują program, że normalnie bania mała. Skutkuje to wszystko pewnym dość drogim problemem. Kupno używanych podręczników praktycznie nie wchodzi w grę. Jeszcze gorzej gdy ma się kilkoro dzieci i mogły by one używać podręczników po sobie – niestety, to już marzenie ściętej głowy. Do tego dochodzą takie duperele jak przeróżne „komitety rodzicielskie”, wycieczki, zielone szkoły i inne wydatki.  W wieku gimnazjalnym, gdy zaczynają buzować hormony, a dziecko zamienia się w napędzanego rządzą seksu i pozbycia się nadmiaru pryszczy nastolatka dochodzą do tego wszystkiego jeszcze wydatki „reprezentacyjne”. No i niestety, nastolatki dużo jedzą, a żarcie tez kosztuje.  Szkoła średni to już się wiele nie różni, no może poza tym, że można zacząć zachęcać opierdzielającego się pryszczatego aby w wakacje ruszył dupsko i zarobił sobie parę groszy na coś, czego mu nie chcemy kupić (jak nie ruszy dupska, znaczy, że mu nie zależy).  Jeśli jednak nasza latorośl zdecyduje się na kontynuację swojej nauki, zwłaszcza dziennie i gdzieś z dala od miejsca zamieszkania, nasze wydatki zaczną nagle rosnąć lawinowo. Akademiki, skrypty, jeszcze więcej wydatków „reprezentacyjnych” itd...  Ktoś kiedyś pokusił się o podsumowanie tych wszystkich wydatków i wyszło tego kilkaset tysięcy zeta.  Gdyby jednak pieniądze nie były problemem, to ja jako rodzic mam jeszcze takie oto obawy: Boję się, że nie wychowam dziecka jak należy. Na dobrą sprawę nawet nie wiem kogo prosić o pomoc. Nie wszystkie rady moich rodziców przystają do obecnych czasów. Boję się, że któryś z moich synów zachoruje na jakieś gówno i tak jak zdarzało się w tym kraju kilka razy wcześniej jakiś konował nie będzie chciał ruszyć dupska żeby mu pomóc. Boję się, że zetkną się z narkotykami i nie będą umieli odmówić. Boję się, że wpadną w złe towarzystwo i nie wyjdą na ludzi. Boję się, że nie nauczą się doceniać ciężkiej pracy i jej owoców, a jedynie będą wszystko robić według gotowych recept i chodzić na skróty. Boję się, że nie tylko nie docenią wysiłku jaki w nich włożę, ale też i go zaprzepaszczą. Boję się, że nie zawsze będę mógł im pomóc tak jak tego będą potrzebować. Boję się, że ich rozpieszczę, albo że bojąc się tego będę dla nich zbyt surowy. Boję się, że stracę pracę i nie będę mógł ich utrzymać. Wreszcie boję się, że już nigdy się nie wyśpię... Czego (oprócz tego co powyżej) bałem się jako przyszły rodzic? Że nie urodzą się zdrowi.  P.S. Za wszystkie ewentualne błędy przeprasza moja nowa klawiatura i open office w którym powstała ta notka, a na którego ostatnio się przerzuciłem. 