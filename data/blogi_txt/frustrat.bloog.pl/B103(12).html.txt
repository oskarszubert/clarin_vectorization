To, że święta były i minęły, to chyba nie wymaga tłumaczenia. To, że ich nie lubię dostatecznie jasno powinien tłumaczyć tytuł tej notki. Skupię się więc na tłumaczeniu dlaczegóż to ja świąt nie cierpię.     Nadchodzące święta z roku na rok coraz szybciej oznajmiają nam wszechogarniające reklamy z choinkami, Świętym Mikołajem, czy w ostateczności z reniferami. Temat wałkowany wzdłuż i wszerz na miliardy sposobów. W tym roku albo jakoś mniej tego chłamu było, albo ja już zaczynam się uodparniać, bo zbliżające się święta wyczułem po symptomie nr dwa. Symptom nr dwa jest symptomem pośrednim – jeśli w każdym niemal sklepie dopchanie się do kasy graniczy z cudem, to znak, że zbliżają się święta. Symptom nr trzy to petardy, znak nie tyle zbliżających się świąt, co sylwestra, nie mniej jednak mam ochotę nakopać każdemu, kto przed sylwestrem zakłóca w ten sposób mój spokój. Symptom nr cztery, to fakt, że zostaję zmuszony do posprzątania mojej ukochanej nory, którą niewtajemniczeni określają jako mój pokój. Jeśli warstwa kurzu na półkach dramatycznie szybko znika, znaczy to, że święta już za kilka dni. Ostatni symptom, to Wielka Okupacja Kuchni, kiedy to zrobienie sobie kawy w ludzkich warunkach graniczy z cudem. Potem następuje wielkie żarcie i człowiek nie może się wręcz doczekać jakiejś okazji, żeby wreszcie sobie trochę pogłodować.    Nie byłbym jednak sobą, gdybym oprócz wymienienia symptomów świąt nie powiedział, dlaczego samych symptomów też nie lubię. Zacznijmy więc po kolei.    Świąteczne reklamy, chwyt marketingowy rodem z USA, tudzież szybko podłapany przez wszystkie kraje, w których istnieje wolny rynek. Jak wspomniałem wcześniej atak rysunkowych reniferów, grubasów w czerwonych getrach, czy wreszcie maltretowanych bombkami drzewek w przeróżnych formach i postaciach zaczyna się z roku na rok coraz to wcześniej. Wg moich wyliczeń z zeszłego roku, w 2050 reklamy świąteczne będą nadawane już w lipcu. Nic dziwnego, że Anglików szlag trafił z tym wszystkim i wymyślili nowe zastosowanie dla poprawności politycznej.    Tłok i kolejki w sklepach. Chyba tylko jacyś zboczeńcy mogliby powiedzieć, że jest to coś co lubią. Przed świętami jest jednak znacznie gorzej niż zwykle. Personel sklepu wygodnie (choć nie możne powiedzieć, że radośnie) biega sobie w bawełnianych koszulkach z krótkim rękawem i całe ogrzewanie przystosowane jest właśnie do takiego stroju. Mimo najszczerszych chęci trudno jest powiedzieć, żeby były to warunki odpowiednie dla klientów. Wszyscy ubrani niczym Marek Kamiński w czasie wyprawy na biegun muszą się gotować we własnym sosie. Dobrze, że chociaż przyprawy zwykle są pod ręką. Czasem w takiej sytuacji czuję się jak niedźwiedź polarny, który chciał pojechać na wakacje na Grenlandię, a zawieźli go do kotliny Kongo. Dodatkowym dla mnie utrudnieniem oprócz tłoku i gorąca jest jeszcze dziwna moda, która panuje zwłaszcza w dużych sklepach, na ustawianie w przejściach towaru. Jestem człowiekiem, którego łatwiej przeskoczyć niż obejść, więc w wielu przejściach zwyczajnie się nie mieszczę. Oczywiście nie trzeba chyba tłumaczyć, że bardzo tego nie lubię. Dobrze, że póki co jeszcze mało kiedy zdarza mi się, abym miał pecha stawać w kolejce, w której jakaś kłótliwa baba wykłóca się o pięć groszy.     Petardy. Petardy są fajne, ale tylko w sylwestra. W każdym innym czasie są po prostu wkurzające. Moim skrytym marzeniem jest wziąć kiedyś delikwenta, który zakłóca mój spokój w ten sposób i kazać mu zeżreć podpaloną petardę (najlepiej Korsarza – to te, co są drogie, huk dają taki, że aż się alarmy w samochodach włączają, a w sprzyjających warunkach urywają ręce). Ciekawe, czy dalej byłoby takiemu do śmiechu? Bo mi by było.    Sprzątanie nory pokojem zwanej. Moja nora (jeszcze w zasadzie tylko kilka dni będzie moja, potem się przenoszę do mej drugiej połówki) jest ciemna i ponura. Wbrew pozorom, poza kurzem nie hoduję innego brudu i nie przetrzymuję w niej naczyń ani resztek żywności (brudnych ciuchów też nie). Z powyższych powodów nie widzę potrzeby jej sprzątania. Niestety rodzinka nie podziela mojego poglądu, więc muszę cierpieć patrząc jak moja hodowla kurzu ginie bez pamięci pod mokrą szmatą (smutek tym większy, jeśli ginie z moich rąk). Muszę też niestety poukładać wszystkie rzeczy „na miejsce”, choć moim zdaniem one są na miejscu – czyli pod ręką.    Wielka Okupacja Kuchni. Tuż przed świętami nikt bezpośrednio nie związany z produkcją dóbr, których jedynym celem istnienia jest spałaszowanie w czasie świąt, nie ma wstępu do kuchni. Tak zbrodnicze działania jak próba zrobienia sobie kawy, czy kanapki, a nawet – o zgrozo! – próba umycia po sobie talerza, kończą się opierdzielem i wylotem z kuchni z odciskiem klapka we wiadomym miejscu. Trudniej się tam jest wtedy dostać niż do Fortu Knox, a ilość wyziewów z garnków (choć o znacznie lepszym zapachu) spokojnie przewyższa w ciągu godziny roczną produkcję dymu elektrowni Bełchatów. Jest to ostatni etap, przed świętami, które z mojej perspektywy oznaczają...    Wielkie żarcie. Stół przygnieciony ilością potraw zastanawia się kiedy wreszcie będzie mógł odejść na emeryturę, natomiast biesiadnicy zalewają podłogę hektolitrami śliny wyciekającej im z pysków, bo głodni cały dzień chodzą. Jeszcze tylko drobny, choć nie mniej wkurzający przerywnik w postaci życzeń (nigdy nie wiem co komu życzyć, ograniczam się więc do „zdrowia, szczęścia...”) i opłatka (zawsze mnie zastanawiało, jakby smakował z ketchupem...) i wreszcie nadchodzi właściwy moment. Miesiąc przygotowań, półtora miesiąca reklam, kolejki w sklepach i poważnie nadszarpnięte nerwy tylko po to, żeby się nażreć. Gdy wszyscy już z grubsza sobie podjedli zaczyna się najgorsza część wieczoru – czyli prezenty. Najbardziej nie lubię niespodzianek. Zaledwie kilka razy w życiu ktoś właściwie dobrał niespodziankę do mojej osoby, dlatego łaskawie jeszcze przed świętami mówię co konkretnie bym chciał, lub bardzo niedelikatnie to sugeruję (w końcu nie może być mowy o pomyłce). Sam mam identyczny talent do obdarowywania jak i do bycia obdarowanym prezentem – tj. mam równie kiepskie wyczucie niespodzianki. Mało kiedy udaje mi się trafić w gust obdarowywanego przeze mnie osobnika, no ale trudno, jak nie powiedział czego chce, lub za słabo to sugerował to już jego problem.    Kolejny tydzień to sprzątanie lodówki z jedzenia które zostało tam po wigilii, zmuszanie krewnych żeby przyjechali i w tym pomogli, lub pozwalanie na to samo krewnym (tj. zmuszanie nas).    Jakby mało mi było świąt, to jeszcze mój w żyć chędożony braciszek pomieszkujący ostatnimi czasy w Irlandii i korzystający z dobrodziejstw Euro wymyślił sobie, żeby akurat w trakcie tych cholernych świąt zrobić chrzciny swojego syna. Dzięki temu dostałem eksmisję ze swojej nory i już od soboty nie mogę się dzięki temu wyspać, za co oczywiście jestem cholernie wdzięczny. A do roboty chodzić trzeba. Dobra, nie będę was zanudzał już dalej, bo potem będę odpowiadał za próbę morderstwa przez internet, albo cuś.    P.S. Ciekawe, czy jak zadzwonię na policję to mi też przywiozą hamburgery, albo odwiozą do domu jak sobie popiję?  P.S.2. Giertych ostatnio robi wszystko, aby przejść sam siebie. Durniejszego pomysłu niż spis ciężarnych uczennic to chyba nie mógł popełnić. No dobra, mógł i ciągle może, ale jak dotąd jeszcze nie popełnił nic głupszego.  P.S.3. Przepraszam, że długo nie pisałem, ale ileż to można narzekać, że się ma głupią pracę? 