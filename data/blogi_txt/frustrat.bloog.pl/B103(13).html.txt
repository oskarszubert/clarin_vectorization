Jako człowiek z gruntu leniwy twierdzę, że zmiany to nie jest koniecznie to, co tygryski lubią najbardziej, zwłaszcza jeśli są to zmiany wprowadzane pośpiesznie. Jak powszechnie wiadomo życie ma kompletnie w dupie to co my sobie o nim myślimy i w związku z powyższym stwierdziło, że wrzuci mnie w wir zmian. Otóż w wyniku przedziwnego splotu okoliczności opuściłem dom rodzinny i przeprowadziłem się do mojej przyszłej żony. Zmieniłem nie tylko swoje zapyziałe osiedle, ale również miasto zamieszkania. Mieszkam teraz w centrum tego czegoś i odkrywam całe stada niedogodności z tym związanych (pozytywy też są, w końcu nic nie może mieć samych wad, ale chcielibyście czytać, gdybym pisał, że coś mi się podoba? musiałbym chyba wtedy zmienić tytuł bloga, albo co).    Co pierwsze rzuca się w oczy – na głównej handlowej ulicy nie ma nigdzie normalnego sklepu samoobsługowego, wielobranżowego onegdaj „samem” zwanego (lub bardziej nowocześnie – supermarketem). Jeśli już jakiś się trafi to wybór towarów jest pożal się boże. Musiałem obejść calutkie centrum, aby znaleźć środek odstraszający mole! Znalezienie poczty też było niełatwym zadaniem, podobnie jak czynnego w sobotę banku. Tak nawiasem mówiąc na głównej ulicy tegoż miasta zagęszczenie oddziałów różnych banków na kilometr kwadratowy przewyższa średnią krajową chyba z milionkrotnie. Ciekawe, jak przy takiej konkurencji te banki się utrzymują.    Kolejnym mankamentem życia w centrum jest wieczny tłok. Tłok w pociągu, którym jadę do pracy (bo pracuję w innym mieście), tłok w autobusach, na ulicach, na przystankach i w przejściach. Nawet tuż przed siódmą rano potrafi być tłoczno, ale talenty wyniesione z podróży ZKM w moim poprzednim mieście procentują również i na kolei – jak na razie zawsze upoluję sobie miejsce siedzące i mogę w spokoju delektować się lekturą. Swoją drogą, ciekawe jak sprawuję się ZKM w tym moim nowym mieście, póki co nie miałem powodu, żeby jakoś dokładniej go testować, widzę tylko, że trolejbusy co chwilę im się psują i zawalają swoimi stalowymi cielskami całe przejazdy.    Ostatnim mankamentem życia w centrum są ceny – wszystko co tylko nie jest regulowane ustawowo jest ciut droższe. Od grosika, do kilku złotych ale zawsze ciut droższe. W końcu sprzedawcy jakoś muszą sobie odbić idiotycznie wysokie czynsze, dzięki którym zarabiają mniej, niż zarobiliby na jakimś osiedlu na odludziu.    Więcej obserwacji na dzień dzisiejszy nie popełniłem, w końcu w poniedziałek będą dopiero dwa tygodnie odkąd tu mieszkam. Na razie jeszcze nawet do końca się nie rozpakowałem, a już mnie w domu rodzinnym poganiają abym zabrał resztę swoich rzeczy...    P.S. Roman G. potwierdza swoimi pomysłami, że jego stanowisko powinno być przemianowane na Minister Kompromitacji Narodowej. Swoją drogą, ciekawe czy i w LPR będzie jakaś „seksafera”. 