Kiedy przegląda się różnego rodzaju komentarze internetowe umieszczane pod artykułami w portalach polskojęzycznych, można ostatnimi czasy dosyć często natknąć się na docinki osób przybywających za granicą w stosunku do tych co pozostali. Ciekawi mnie źródło tej bądź co bądź bezinteresownej nienawiści. Przypuszczam, że sporej części naszych rodaków udało się za granicą, rozumiem też że nie małej części nie powiodło się zupełnie, a wiem, że 95% z nich pracuje (jeśli w ogóle) poniżej kwalifikacji. Ale co to wszystko ma do nas, którzy zostali? Sam spokojnie mogłem wyjechać, mam kwalifikacje niezłe, znam język angielski na więcej niż przyzwoitym poziomie, ale nie pojechałem. Spokojnie, to nie jest żaden górnolotny patriotyzm, po prostu nie chciałem, choć parę razy byłem blisko podjęcia takiej właśnie decyzji.     Wróćmy jednak do zasadniczego wątku – skąd ta bezinteresowna nienawiść, wyzywanie od frajerów i tym podobne bzdury? Widzę, że kompletnie nie zauważyli, że fakt ich wyjazdu nam też poprawił warunki pracy, zarabiamy więcej i możemy zmienić pracę kiedy tylko nam przyjdzie ochota (o ile ktoś nie wrobił się tak jak ja w lojalkę). Skończyłem studia rok temu i pracuję zawodowo już w trzecim miejscu. Moja pensja od początku roku wzrosła o 1/3 i obecnie zawyżam średnią krajową choć na początku roku ją zaniżałem. Nie wiem, czy miałbym tak dobrze, gdyby nie fakt, że brakuje rąk do pracy, choć z drugiej strony inżynierowie mają łatwiej już od kilkunastu lat (czego dla odmiany nie chcą zauważyć humaniści i z uporem maniaka starają się nas zapewnić, że są od nas lepsi, choć łatwo ich sprowadzić na ziemię wspominając choćby o tym, że my lepiej rozumiemy jak działa dzisiejszy świat i zwykle zarabiamy więcej od nich).    I chyba właśnie sam sobie wyjaśniłem, skąd się wzięła niechęć emigrantów do rodaków, którzy zostali w kraju. To nie jest chęć pognębienia, czy dowartościowania się, raczej dość brutalne naprowadzenie tych, którzy upierają się przy swoich błędach. Niestety nie wszyscy możemy zastosować te same reguły żeby się wzbogacić, czy żyć dostatniej i tak naprawdę każdy z nas musi znaleźć własną drogę do dobrobytu.    P.S. Niestety dla humanistów nie widzę nadziei.   P.S.2. Żartowałem. 