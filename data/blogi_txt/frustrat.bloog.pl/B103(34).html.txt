Oj tak, nareszcie nadszedł czas błogostanu i cieszenia się z gwiazdkowych prezentów. Kogo miał nawiedzić wesoły grubas w czerwonych rajtkach tego nawiedził, pozostali (nie będący masochistami) dostali rózgi…   Tegoroczne święta mogę zaliczyć do kategorii udanych, choć niestety za dużo żarcia udało mi się pochłonąć co dość niekorzystnie odbiło się na stanie mojego układu trawiennego, a czego z kolei strasznie żałuję. Skoro jednak w najbliższym czasie nie zanosi się na szał zakupowy mogę się podzielić z wami pewnym sposobem, jak zrobić duże zakupy w hipermarkecie też przed świętami i to w zaledwie 20 minut (chyba, że trafi się wolna kasjerka).   Krok pierwszy – poznaj wroga swego. Do każdej bitwy trzeba się porządnie przygotować. Co chyba też dość oczywiste trzeba wiedzieć kto jest tym wrogiem. W przypadku świątecznych zakupów twoim wrogiem jest po pierwsze sklep, a po drugie… każdy inny klient. Zadaniem sklepu typu hipermarket jest odpowiednio długie przytrzymanie cię na hali sprzedaży. Nie może być za długo, bo się wkurwisz i więcej nie przyjdziesz (moja noga w Tesco więcej już nie postanie). Jak za krótko, to możesz nie zdążyć zmięknąć na tyle, żeby wrzucić do koszyka kilka drobiazgów na które gapiłeś się przez ostatnich kilka(naście) minut stercząc w kolejce. Natomiast pozostali klienci, to po prostu zawalidrogi i zapchajkasy, które w tym momencie tylko utrudnią ci zadanie szybkiego przebiegnięcia się po sklepie i zgarnięcie dóbr wyznaczonych do zdobycia przez małżonkę.   Krok drugi – planuj zakupy. Nie ma co iść na duże zakupy bez listy. To jest gwarancja tego, że kupi się nie to co trzeba, a jak już to nie w tej ilości co trzeba. Kompletną listę stwórz w domu i jeśli znasz rozkład swojego sklepu tak dobrze, że mógłbyś zapełnić koszyk wybranymi dobrami nawet po ciemku, to przejdź do kroku trzeciego. Jeśli jednak nie masz tego szczęścia, to wybierz się na miejsce kaźni dzień wcześniej. Oczywiście z listą. Rozejrzyj się dobrze, gdzie są poszukiwane przez ciebie produkty, najlepiej przepisz listę tak, żeby odpowiadała optymalnej trasie biegu przez sklep. Sprawdź też, czy może akurat w tej chwili obciążenie kas nie jest wystarczająco małe, żeby zrobić swoje zakupy na spokojnie – po co jeździć dwa razy jak nie potrzeba. Dobrze na taką operację pójść niedługo przed zamknięciem sklepu to nam gwarantuje, że nie pozmieniają nam do jutra układu sklepu (w każdym razie nie za bardzo). Sprawdź też godziny otwarcia następnego dnia. Ponieważ…   Krok trzeci – bądź wcześnie. Razem z innymi nieszczęśnikami ustaw się pod drzwiami sklepu jakieś pięć minut przed jego otwarciem. Jeśli masz opcje, to najlepiej z koszykiem. Gdy otworzą się drzwi nie możesz się obijać i powinieneś zapierniczać jak mały samochodzik. Gwarancją sukcesu jest jak najszybsze obiegnięcie sklepu i zgarnięcie do koszyka wszystkiego czego potrzebujesz. Nieobciążonych kas do wyboru będziesz mieć wtedy kilka, a przed tobą będą tylko ludzie, którzy wpadli po jedną, no góra dwie rzeczy (swoją drogą – zauważyliście, że tzw. kasy ekspresowe zawsze są najwolniejsze? A wiecie dlaczego? Bo to płacenie zajmuje najwięcej czasu, a nie skanowanie towaru). Bądźcie uprzejmi też nie marnować czasu pozostałych kupujących i szybko uwijajcie się przy pakowaniu zakupów. Ot i cały sekret.   Drobna uwaga – tą misję najlepiej wykonuje się solo (zwłaszcza matki, żony i kochanki nie wchodzą w grę!). Tak jest po prostu szybciej.   P.S. Miałem sushi na wigilię! P.S.2. Małżowina dostała cukrzycy ciążowej i jest strasznie nieszczęśliwa, jako że na co dzień jest uzależniona od słodkości, a „nasza” ciąża już i tak nie należy do tych bezproblemowych, więc nawet nie ma jak zajadać stresów. P.S.3. Zapowiada się na to, że wreszcie trochę będę mógł podgonić z bieżącymi wiadomościami. 