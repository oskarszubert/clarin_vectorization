Od dłuższego już czasu chodzi mi po głowie szatański pomysł napisania petycji do partii rządzącej (pomysł powstał jeszcze za sejmu poprzedniej kadencji) aby za jednym zamachem zlikwidować łapówkarstwo przy ocenie zdrowia poborowych i jednocześnie przyjmować do wojska tylko tych, którym się to przyda.    Pomysł ten jest prosty – powinna istnieć możliwość wykupienia się od służby wojskowej. Cena powinna być nie za niska (bo każdy debil z tego skorzysta), ale też i nie za wysoka, żeby nie stworzyć bariery nie do pokonania. Odpowiednią kwotą byłoby np. 1000-1500 złotych. Wtedy wszyscy ci, którzy pracują, lub mają bogatych rodziców mogliby się spokojnie wykupić, natomiast ci, którzy nie mają takiej kasy najprawdopodobniej są bezrobotni, lub mają marną pracę (bądź kiepskich krewnych, którzy nie chcą pożyczyć), tak więc umiejętności, które mogliby nabyć w wojsku przydałyby im się trochę (np. możliwość zrobienia prawa jazdy na ciężarówki za śmieszne pieniądze, czy inne kursy za o wiele niższe niż w cywilu pieniądze). Z kolei pieniądze uzyskane z opłat z wykupu mogłyby iść na polepszenie warunków służby, czy też dofinansowywanie większej ilości tych kursów bądź zwiększenie ich różnorodności.    Myślę, że za tym powinno też iść zaostrzenie kontroli zdrowia poborowych (przy ustalaniu kategorii), a także znacznego zaostrzenia kar za łapówkarstwo (ale naprawdę znacznego), dopiero wtedy system ten działałby tak jak ma to być w moim zamierzeniu. Wtedy zdrowi, silni, młodzi i bezrobotni osobnicy mieliby możliwość w jakiś sposób skorzystać z tego, że są w wojsku. Owy „zaszczytny obowiązek” przestałby być niechcianą torturą, a zacząłby działać jako tani program aktywizacji młodych bezrobotnych, bo bądźmy szczerzy – pracy jest dość, ale dla wykwalifikowanego personelu. Dziś naprawdę ciężko jest znaleźć np. operatora wózka widłowego, operatora maszyn CNC czy choćby porządnego magazyniera z prawdziwego zdarzenia. Takie umiejętności mogliby ci ludzie wynosić właśnie z wojska, bo tam (może poza maszynami CNC) są możliwości i potrzeby prowadzenia kursów w tych kierunkach. Czy to byłoby złe? Poborowi nauczyliby się nie tylko zabijać, ale też i zarabiać na siebie (kolejny zysk).    Właściwie nieskromnie powiem, że poza pewnym polem do nadużyć nie widzę wad takiego pomysłu (to pewnie dlatego, że ciężko mi się do niego zdystansować). Pewnie wezmę któregoś dnia, opiszę wszystko dość szczegółowo i zobaczę co zrobią z tym pomysłem PiSuary, czy inne Leppery.    P.S. Zapomniałem wam napisać wcześniej – zaręczyłem się parę tygodni temu, ślub w przyszłym roku.  P.S.2. Nie, nie było wpadki. 