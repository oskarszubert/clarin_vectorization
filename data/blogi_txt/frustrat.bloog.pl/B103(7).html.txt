Znowu nadchodzi znienawidzona przeze mnie chwila. Znów telewizornia stanie się monotematyczna i znów pijane hordy idiotów będą się wydzierać na całe gardło z powodu byle bramki. Dla takich jak ja nadchodzące dni to żałoba.    Gdyby chociaż polska drużyna mogła się pochwalić w ostatnich (żeby nie być okrutnym) 25 latach, to może nie byłoby jeszcze tak źle, ale piłkarzy mamy beznadziejnych i największe chciejstwo tego nie zmieni (czego przykładem jest mecz Polska – Kolumbia).    Swego czasu zastanawiałem się nad tym, dlaczego „sport” ten budzi tak wiele emocji. Doszedłem do zaskakującego wniosku – bo jest nudny. Człowiek czeka sam nie wie jak długo na bramkę, która może nadejdzie, a może nie. Takie czekanie musi budzić emocje – głównie negatywne, bo przez większość czasu tak naprawdę nic na boisku się nie dzieje.     Skąd taki wniosek? Podsunęli mi go kibole. Jak? Bardzo prosto – kiedy ostatni raz ktoś z was słyszał o bójkach typowych dla kiboli np. po meczu koszykówki, albo siatkówki? Pewnie bardzo dawno temu, albo nawet wcale, a nawet jeśli się zdarzają to powodują je… tak jest – kibole ze stadionów piłkarskich. Co ciekawe nawet w przypadku piłki halowej zdarza się to rzadziej. Dziwne, nie? Okazuje się, że wcale nie. W dyscyplinach, które wymieniłem punktacja zmienia się zdecydowanie częściej niż w przypadku piłki nożnej, przez cały czas coś się dzieje, człowiek generalnie się nie nudzi aż tak bardzo, ale też i nie emocjonuje przesadnie, bo jego odczucia rozkładają się na cały czas rozgrywki, a nie na kilka tylko chwil, kiedy łaskawie któryś z piłkarzy strzeli gola. Nie można więc mówić, że piłka nożna i piłkarze nie odpowiadają za agresję i nie można ich za to karać – owszem, to jest właśnie ich wina. Oczywiście gros winy spada na zasady wg których w piłkę się gra. Wystarczyłoby zmniejszyć boisko o połowę, albo dwukrotnie zwiększyć liczbę graczy – już coś by się działo. Wywalenie z zasad spalonego, czy autów też by pomogło (choć już nie tak bardzo).    Z drugiej strony nie można też w żaden sposób usprawiedliwiać kiboli – to nie są dzieci poszkodowane przez stan wojenny, jak próbuje nam wmówić któryś z psychologów czy socjologów (pewnie sterowany z tylnego siedzenia przez PiSuary). Stan wojenny tyle ich dotknął co zeszłoroczny śnieg. Większość z nich jest za smarkata, żeby mieć z nim cokolwiek wspólnego. Nie jest to też efekt przemiany ustrojowej – kibole byli jeszcze za komuny. Możliwe, że winne są blokowiska gwarantujące anonimowość, ale to za mało. Może brak należytego wychowania przez szkołę i rodziców? Szkoła już od dawna nie ma wychowywać, a rodzice nigdy się tego nie nauczyli. Brak autorytetów? Skądże znowu! Autorytety mają, tyle, że niewłaściwe.    Z tego nieskładnego wywodu przedstawionego powyżej ma wynikać (jeśli nie wynika samo przez się), że ukształtowanie kiboli odpowiada ich najbliższe środowisko. Tylko i wyłącznie. Pamiętać jednak należy, że choć rola środowiska w kształtowaniu osoby jest znaczna, nie jest ostateczna (teza dowiedziona naukowo – nie chce mi się już szukać po necie przez kogo). Nawet kibol ma możliwość decydowania o swojej kretyńskiej osobie i to on wybiera, czy dziś się będzie lać, czy grzecznie spędzi wieczór w domku, a emocje wywołane piłką nożną są tylko pretekstem.    Jest li więc piłka nożna winna, czy też nie? Tak naprawdę jest, bo konserwatywne zasady powodują, że świetnie nadaje się na kozła ofiarnego, ale w ogólnym rozrachunku ponosi jakieś 25% winy – reszta to wina każdego kibola.    P.S. Dobrze, że jest na tym świecie choć kilka stacji telewizyjnych, które nie zrelacjonują ani jednego meczu z mistrzostw świata.  P.S.2. Dlaczego mistrzostwa świata w bierkach wyczynowych nie wzbudzają takich emocji? 