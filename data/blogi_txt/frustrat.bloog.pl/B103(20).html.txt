Chciałbym ponownie się przed wami usprawiedliwić za niezbyt częste pisanie notek. Dla odmiany na przeszkodzie nie stoi żadna przyczyna techniczna, ale moje zwyczajne lenistwo. Nie chce mi się zastanawiać, co też by tu opisać, czy też jak robiłem to częściej – po prostu usiąść i coś naklepać, potem ocenzurować i opublikować.    Z drugiej strony nie mogę przecież zejść do poziomu podłogi  zacząć opisywać swoje nudne jak flaki w oleju dni – kogo obchodzi, że wstaję co rano o 5, żeby o 6 wsiąść w pociąg, o 17 wrócić do domu, żeby coś zjeść i paść na twarz.   W nagrodę notka bonusowa.   Kolejna świątynia konsumpcji     Parę dni temu całe Trójmiasto i okolice huczało – wreszcie otwarto Galerię Bandycką w handlowo-usługowym centrum Gdańska, czyli dzielnicy o nazwie Wrzeszcz, przy najłatwiej korkującym się skrzyżowaniu w mieście (a może nawet i województwie). W galerii owej umieszczono coś koło 200 sklepów. Największe centrum handlowe na północy kraju. Pomysłodawcę najchętniej bym rozstrzelał, podobnie jak idiotę, który się na coś takiego zgodził.    Już w dniu otwarcia dane mi było odczuć ogrom tego przedsięwzięcia, podczas standardowego powrotu do domu. Aby dokonać tej trudnej sztuki, muszę wbić się w autobus -przejeżdżający zresztą tuż obok mojej alma mater, której okolice notorycznie blokują studenci i samochody ich rodziców (rzadziej samochody samych studentów). Kosztuje to zwykle około 10 minut jazdy więcej, następnie króciutki sprint do dworca i na pociąg. W dniu otwarcia okolice dworca były tak zakorkowane, że odcinek mniej więcej 500 metrów autobus przejeżdżał w kolejne 10 minut. Rezultat – 30 minut spóźnienia, dzięki czemu zwiały mi wszystkie dogodne kolejki podmiejskie, a ta w którą udało mi się wcisnąć należała do najbardziej zatłoczonych jakimi w życiu jechałem. Bosko.    Nie muszę chyba mówić, że byłem „wniebowzięty” tą sytuacją. Naprawdę zastanawia mnie, dlaczego ktoś był tak okrutny i otworzył handlowego molocha w najbardziej zatłoczonej dzielnicy miasta w dzień powszedni. Druga sprawa – dlaczego tylko nieliczni są w stanie oprzeć się takiemu handlowemu magnesowi? Ok, rozumiem, w dniu otwarcia często pojawiają się promocje, dzięki którym można sporo zaoszczędzić, ale w tej galerii na 200 sklepów oferował to tylko 1. Ciekawość? Ok, ale ciekawość można zaspokoić też trochę później. Potrzebna brylowania? Żeby zabłysnąć trzeba kupować w ekskluzywnych sklepach, a nie w miejscu, gdzie każda szmatka została wymacana tysiące razy już w ciągu pierwszej godziny od otwarcia.     Po jaką więc cholerę dziesiątki tysięcy ludzi pielgrzymowało do jakiejś tam galerii handlowej akurat w dniu otwarcia? Jakiż to owczy pęd powoduje takie zachowanie? Podejrzewam, że podobną frekwencję miał w Trójmieście tylko papież. Nie sprawia mi problemu pójście do centrum handlowego (choćbym miał je pod nosem) dopiero pół roku po jego otwarciu (rekord – blisko dwa lata). Do pójścia do tej galerii zostałem zmuszony przez żonę (jedna z niewielu wad wyjścia ze stanu kawalerskiego) pod pretekstem kupienia mi spodni mniej więcej dwa tygodnie po otwarciu. Co mnie zdziwiło najbardziej, to fakt, że mniej więcej 70% sklepów tam zlokalizowanych znajduje się też w nieco mniejszym centrum handlowym znajdującym się... około 700 metrów dalej i to do tego mają tam niższe ceny. To jakieś chore jest. P.S. Już w niedzielę wybory – nie zapomnij głosować, chyba, że jesteś zwolennikiem PiS. 