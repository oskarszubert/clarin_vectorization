Zapewne nie raz słyszeliście, jak osoby (z różnych krajów) najczęściej o prawicowych poglądach zarzucają mediom maści przeróżnej zbytnie brutalizowanie świata.    W związku z powyższym mam pytanie: czy pozwolilibyście swojemu dziecku na czytanie książki, bestsellera, w którym obok zawoalowanych opisów uprawiania seksu występowałyby masowe mordy i zwykłe morderstwa popełniane w imię semickiego boga wojny, który w zasadzie udając dobrego wyrządza ludziom (nie tylko swoim wyznawcom) znacznie więcej złego (i w ogóle jest bardziej złośliwy) niż jego przeciwnik uznawany nieomal za bóstwo ciemności i do tego żąda ofiar z ludzi? Co ciekawe, jest to książka, która oprócz tych scen bezczelnie podważa wiele z dogmatów ustanowionych przez wieki przez kościół katolicki, a także nawołuje do nienawiści na tle religijnym. Wielu z was zapewne czytało ją, lub jej fragmenty. Tą książką jest biblia, czy też jak niektórzy wolą „Pismo Święte”.    Zgodnie z regułami sztuki należałoby wam teraz udowodnić moje tezy punkt po punkcie. Jak zwykle nie ma sprawy i chętnie się za to zabiorę. Zacznijmy od początku – to, że obecnie biblia jest książką nie powinno budzić sprzeciwu. Podobnie jak fakt, że jest bestsellerem, bo istnieje „na rynku wydawniczym” już parę tysięcy lat, a jej tłumaczeń dokonano na większość języków świata. Co do zawoalowanych opis seksu – mamy tutaj „Pieśń nad Pieśniami”, mało lubiany przez księży kawałek biblii, ponieważ jest jedynym, w którym w ogóle nie pojawia się bóg – Jahwe, bądź Elohim. Opis tam przedstawiony jest bardzo subtelny... ale jest. Masowe mordy – z tych bardziej znanych – „rzeź niewiniątek”, co do morderstw – nikt chyba nie wątpi, że kilka ich tam było opisanych – ot choćby Kain co zabił swego brata Abla. Co do semickiego boga wojny – nikt nie wątpi chyba, że bóg wywodzi się z wiary żydowskiej, a ci są z kolei semitami. Co do wojny – coś często w starym testamencie pojawiają się sceny bitewne, w których rzekomo to bóg prowadzi Izraelitów do zwycięstwa. Czy ktoś może mi powiedzieć ile w starym i nowym testamencie jest klęsk zesłanych na świat przez szatana? Czy możecie wymienić choćby jedną? Ja też nie mogę sobie przypomnieć. Może jednak ktoś jest w stanie wymyślić kilka klęsk zesłanych przez boga? Potop, unicestwienie Sodomy i Gomory, śmierć pierworodnych w Egipcie (i jeszcze kilka plag), przy okazji Egiptu, to jeszcze dochodzą Egipcjanie zalani poprzez fale wracającego morza. Maczał też paluchy w kilku mniejszych sprawach, jak np. zamęczanie Hioba (w końcu to bóg zsyłał na niego różne klęski), złośliwe „pomieszanie języków” wśród budowniczych wieży Babel, załatwił Onana na cacy, no i kazał za byle przewinienie kamienować swoich wyznawców. Co do ofiar z ludzi – nie pamiętam kogo już o to poprosił, ale zdaje się, że Abrahama, w każdym razie zażądał ofiary z jego pierworodnego. Co do podważania dogmatów – kościół katolicki twierdzi, że funkcjonuje według nowego testamentu - znajdźcie mi proszę w biblii gdzież to Maria jest „niepokalana”? A może Jezus gdzieś tam komuś nakazał celibat? Może jeszcze życzył sobie opłaty za swoje posługi? Czy gdzieś, kiedyś powiedział, że jest bogiem (jako jeden z trójcy)? A może wogóle jest napisane, że bóg jest jeden? Kilka jeszcze przykładów można przytoczyć, jak np. gdzie powiedział, że jego nauki mają być głoszone przez kapłanów (gdzie w ogóle ustanowił kapłaństwo?), albo gdzie jest napisane, że istnieje coś takiego jak spowiedź? Dobra, szkoda dalej strzępić jęzor, albo raczej tłuc w klawiaturkę. Co do nienawiści na tle religijnym – „nie będziesz miał bogów cudzych przede mną”, no i w starym testamencie bóg zawsze popierał żydów (no może poza tymi fragmentami, kiedy miał zamiar ich wytępić do nogi).    Jak teraz rozumieć takich ludzi, którzy grzmiąc z ambony potępiają brutalizację mediów, podczas gdy sami chcą żyć wg książki, która tak bardzo godzi we współczesny światopogląd swą brutalnością i jawna sprzecznością wobec ludzi powszechnie uznawanych za autorytety moralne (papieże, księża, czy jacyś tam dziwni chadecy)?    P.S. Za dużo ostatnio czytam książek antykościelnych – jednym z efektów mojej niedawnej przeprowadzki jest odziedziczenie sporego (jak na polskie warunki) księgozbioru tego typu książek. 