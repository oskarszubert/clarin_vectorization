Rozwiążą ta parodię sejmu, czy też znów się zdecydują jedynie na pogrożenie palcem? Jak znam życie, to PiSuary dogadają się z PSLem, (mimo iż Pawlak, szef tego ugrupowania, zdecydowanie zaprzecza) któremu grozi wylot z sejmu. Ministrem kompromitacji narodowej dalej zostanie towarzysz Giertych lansujący swój brunatny narodowy socjalizm. Najśmieszniejsze są w tym wszystkim słowa Cymańskiego (zdaje się, ze jest szefem klubu parlamentarnego PiSuarów) „Myśmy zawsze szukali stabilizacji”, koń by się uśmiał.    Z drugiej strony, nawet jeśli dojdzie do wyborów, to o ile kampania nie będzie wyjątkowo zażarta (na co ze strony PO się nie zanosi), to znów będziemy mieli impas i pewnie „egzotyczną koalicję” (że posłużę się słowami jednego z dziennikarzy relacjonujących rozmowy koalicyjne PO-PiS) typu PO – Samoobrona, przynajmniej tak to wynika z sondaży. To też nie będzie zbyt dobrym rozwiązaniem, gdyż awanturniczy styl prowadzenia polityki a’la Andrew ciągle będzie obecny. Należy też pamiętać (co podkreślam), że Andrzej głupi nie jest, on tylko wygląda jak burak. Skubany jako jedyny z tych bardziej znanych polityków pokazuje, że jest w stanie się czegoś jeszcze nauczyć, a nawet zmienić podejście w niektórych sprawach (tak jak zaprzestał hasła „Balcerowicz musi odejść”, gdy w końcu załapał na czym rola Balcerowicza polega). Uważam, że mógłby spokojnie zdominować PO, ale podejrzewam, że tym razem zrobi to bardziej subtelnie, niż przy próbach podporządkowania sobie PiS. Jedyne co PiSuary mogłyby zrobić, żeby się zemścić na Lepperze, to wprowadzić takie zmiany w prawie, aby ludkowie z wyrokami nie mogli został osłami, przepraszam, posłami. Wyleją przy tym co prawda dziecko z kąpielą, bo na pewno Lech, a nie jestem na 100% pewien czy i nie Jarosław (trzeba by małe badanka porobić) mają na koncie jakieś wyroki. Zresztą byłby to przedziwny zapis, trudny do wprowadzenia, bo udupiłby większość posłów, przecież w końcu co drugi się chwali, że siedział za komuny (już mniej się chwalą, za co siedzieli). Pamiętajmy jednak o „kierowaniu z tylnego siedzenia”, jak to próbował robić wspomniany wcześniej Jarosław, choć z inną osobą.     I na końcu wielki (bo wysoki), miejmy nadzieję, że na pewno przegrany ewentualnych wyborów. Roman G. z LPR. Naprawdę bym chciał, aby tego nazikomunistę pogoniono z sejmu. W szkołach takie kuriozum powinno się pokazywać na zdjęciach po wcześniejszym ostrzeżeniu, że widok ten jest niedozwolony dla młodzieży młodszej niż 16 lat. Podsumowując. Fajnie, że będą wybory, szkoda, że nie rozstrzygną wszystkich kwestii.    P.S. Nie pisałem na blogu, bo pisałem sobie pracę dyplomową. Promotor dostanie ją do łapek własnych już w poniedziałek i wtedy trzeba będzie zacząć myśleć o obronie...  P.S.2. Richard Hammond, popularny angielski dziennikarz, w Polsce znany z programów Top Gear, oraz Brainiac (wersja Science Abuse), miał w środę poważny wypadek prawdopodobnie przy prędkości przekraczającej 300 mil na godzinę (około 480 km/h). Wygląda na to, że „odniósł obrażenia mózgu” (dosłowne tłumaczenie za BBC). Oby chłop wyszedł z tego cało. Życzę mu jak najlepiej. 