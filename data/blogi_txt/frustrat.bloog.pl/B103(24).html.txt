„...gdzie te dziewczyny, gdzie tamten świat(...)”. Tak sobie czasem dopada mnie nostalgia za dawnymi czasami. Dziwię się, że nie dopada ona polityków. W końcu czasem też mogliby ze swej pamięci wydobyć kilka tych milszych wspomnień.    W związku z dzisiejszymi obchodami podpisania porozumień sierpniowych dało się zauważyć postępującą degrengoladę (czyli tzw. zPiSiowienie) czegoś, co bywa nazywane „ideą Solidarności”. Przyznaję, że nie powinienem oceniać (a już zwłaszcza krytykować) zjawiska, którego nie tylko nie rozumiem, ale które też i gówno mnie obchodzi, nie mniej jednak taki drobiazg do tej pory jakoś mnie nie powstrzymywał przed wyrażeniem opinii.    Z dwóch Lechów, którzy uważają, że mają w tej kwestii coś do powiedzenia jeden jest obrażalski, a drugi uważa że pierwszy to tylko przeszkadzał w tamtym czasie. Obaj jednak zgodnie twierdzą, że tylko Lech ma monopol na definiowanie „idei Solidarności”. Zapominają jednak obaj, że nazwa „Solidarność” mocno się już zużyła, wytarła i zdeprecjonowała (ale trudne słowa – jestem z siebie dumny, że je znam i rozumiem). Panowie ci jednak wielokrotnie udowodnili, że myślowo nie potrafią wyjść poza przeszłość i skupić się na teraźniejszości. Żeby jednak było jasne – uważam, że zasługi braci Kaczyńskich w procesie obalania komunizmu są dość niejasne podczas gdy Wałęsy są oczywiste (lub posługując się PiSo- żargonem – stanowią oczywistą oczywistość) niezależnie od tego czy ten drugi był, czy też nie agentem bezpieki. Mam niejasne wrażenie, że bracia kartofle próbują w jakiś sposób zdobyć mandat społeczny na pełnienie funkcji strażników wspominanej przez mnie wielokrotnie w tym tekście „idei Solidarności”, tylko przeszkadzają im w tym realni jej twórcy, których chcą oni koniecznie zdyskredytować podstawiając na ich miejsce kolejne osoby, których udział w tych wydarzeniach jest dla mnie niejasny (czyli nie chciało mi się go sprawdzić), a które też chcą kawałka tortu.    Dziwne, że wszystkie te spierające się ze sobą osoby nie chcą zauważyć, że tort o który walczą z każdą potyczką staje się coraz bardziej wygnieciony i miesza się z brudem. Dla mnie „idea Solidarności” na pewno nie polega na tym, żeby zawłaszczać sobie monopol, czy też przyłączyć się do oligopolu ludzi, którzy doprowadzili do zmian ustrojowych w tym kraju, a w konsekwencji w całej Europie Środkowowschodniej. Naprawdę wkurza mnie ten polski trend do podkopywania każdego autorytetu, każdej legendy. Stalin to chyba śmieje się zza grobu gdy widzi jak realizowana jest jego ulubiona maksyma: „dajcie mi człowieka, a paragraf się znajdzie” (choć zdaje mi się, że Stalin nie był jej autorem).    P.S. Kolejny raz nie przepraszam za długą przerwę w pisaniu i nie obiecuję, że to się już więcej nie powtórzy. Niestety jeżdżenie samochodem powoduje, ze tracę zmysł obserwacji, a praca – że tracę chęci na pisanie, gdyż całą swą mizerną kreatywność wyprztykuję na rzecz germańskiego najeźdźcy. 