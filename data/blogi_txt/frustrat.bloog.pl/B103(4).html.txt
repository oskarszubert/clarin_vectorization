Ostatnio widać w Polsce brak politycznych wrogów odpowiedniej klasy. Dziś się dowiedziałem, że padło m.in. na smurfy. Tak, chodzi o te małe zabawne niebieskie skrzaty, które zapewne większość z nas pamięta z dzieciństwa. Niejaki pan Wierzejewski (z jedynej partii, której nie trawię bardziej niż PiS) oskarżył niedawno smurfy o bycie gejami. Z kolei pewien włoski ksiądz (jak to usłyszałem w radiowej trójce, to myślałem, że padnę) oskarżył smurfy o propagowanie masonerii.    W świetle powyższych informacji, oraz wyraźnie okazywanej przez kościół niechęci do książki i filmu o pewnym kodzie, można wywnioskować, że niedługo smurfy zostaną oskarżone o napisanie książki i scenariusza pod wiadomym tytułem. Byłby to akurat szczyt kościelnej paranoi.    Z drugiej strony poseł Wierzejewski uważa pewnie, że smurfy to tylko przykład potwierdzający jego teorię o światowym spisku środowisk homoseksualnych. Tak samo homoseksualni jak smurfy są pewnie jeszcze Bolek i Lolek, Żwirek i Muchomorek, Jacek i Agatka (Agatka to pewnie transwestyta), Paweł i Gaweł itp. itd. Pewnie wg tego pana cała klasyka światowego bajkopisarstwa i animacji dla dzieci to propagowanie homoseksualnego trybu życia. Co za bzdury…    Wracając do „Kodu…”. Nie miałem najmniejszej ochoty oglądać tego filmu, ponieważ książka niezbyt mi się podobała (a poza tym nie lubię wielkich przedsięwzięć komercyjnych), ale po protestach panów z PiS i LPR zapragnąłem koniecznie go zobaczyć. Co więcej zapragnąłem go zobaczyć w kinie, żeby legalnie dać zarobić producentom i podpaść pod statystyki oglądalności. Taki będę wredny. Jeśli czegoś nie przekręciłem, to argumentacja tych panów opierała się o stwierdzenie, że niektórym ludziom ten film może zamącić w głowach. Dziękuję panom za potraktowanie wszystkich Polaków jak idiotów, których trzeba powoli wciskać w jarzmo cenzury i dyktatury bo „biedne owieczki” nie są w stanie samodzielnie myśleć. Widać politycy oceniają społeczeństwo tak samo jak społeczeństwo ocenia polityków.     Gdybym był politologiem, to odreagowałbym to tworząc nowy pogląd polityczny o nazwie gigaliberalizm, w którym nadzór państwa ograniczałby się do utrzymania elementarnych zasad prawa tak uproszczonego, że nawet dzieci mogłyby je opanować. Tak wiem, utopia. Poza tym nie mam odpowiednich kwalifikacji, ani umiejętności żeby zrobić z tego w miarę spójną doktrynę polityczną.    Nie chcąc zrywać z dziwną konstrukcją tej notki napomknę tylko, że chciałbym wrócić do smurfów.     Ciekawe, czemu małe niebieskie skrzaty zasłużyły sobie na takie traktowanie? Żyły sobie na filmie, lub papierze (zaczynały jako komiks) przez wcale nie mały szmat czasu i nagle takie bezsensowne ataki? Wszystko to tylko bardziej wciska mnie w mój zatwardziały antyklerykalizm. Początkowa tolerancja wobec takich wygłupów i przygłupów, z których tryskają takie debilne pomysły zaczyna zmieniać się w niechęć i wręcz wrogość z mojej strony. Szkoda, bo znaczy to, że wygrywają.     Co zostanie potępione w następnej kolejności? Kolejki elektryczne, jako symbol zniewolenie prądu elektrycznego? Kremacja zwłok, jako dopraszanie się ogni piekielnych? Robienie zdjęć ludziom, jako kopiowanie stwórcy, który stworzył człowieka na swój obraz i podobieństwo? W jakie jeszcze zabobony każą wierzyć ludziom? Jak ludzie mogą tak bezkrytycznie wierzyć w to co mówią im „boży pomazańcy”? Nienawidzę konformizmu. I robię się coraz bardziej radykalny. Sam siebie zaczynam przerażać.    P.S. Uważam, że organizacje lewackie i anarchistyczne popełniły ogromny błąd reklamując swój udział w protestach przeciwko Giertychowi. Przez to protesty te straciły na wiarygodności. 