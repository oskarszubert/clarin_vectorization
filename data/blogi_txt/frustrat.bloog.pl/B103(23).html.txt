Siedzę i siedzę i jakieś takie ciśnienie mam, żeby coś niecoś skrobnąć od siebie, ale słowa dziś jakoś wyjątkowo niechętnie płyną (ale mi poetycko wyszło). Trudno wymyślić, czy przypomnieć sobie coś ciekawego z minionego miesiąca.    O moim pomarańczowym Lambo to mogę rozpisywać się na miliony stron, ale co z tego, skoro poza miłośnikami marki, to mało kto się tym zainteresuje, a jeśli dorzucę do tego kilka trudnych terminów, które poznałem przy okazji niedawnej jego naprawy takich jak alternator, mostek diodowy (zwany również mostkiem prostowniczym), „szczotkotrzymacze”, czy pasek klinowy, oraz podpowiem, że ciężko działające sprzęgło niekoniecznie musi być zepsute (trzeba sprawdzić, czy nie blokuje go dywanik) to chyba musiałbym zmienić profil bloga. Jednak bycie inżynierem nie gwarantuje, że człowiek od razu wie ile i jakich części jest w każdym samochodzie, a wklejanie zdjęć supersamochodów, czy pasjonowanie się maluchami z silnikami od Opli, Audi czy innych gruchotów pokroju Volkswagena to zajęcie dla 9-latków, lub lekko ograniczonych nastolatków, których wypryski skutecznie uniemożliwiają im poznawanie rówieśników.    O małżeńskich wzlotach i upadkach (spowodowanych głównie moim bądź co bądź specyficznym poczuciem humoru) to mógłbym napisać przynajmniej pracę magisterską, albo przynajmniej sporą broszurkę, ale ekshibicjonizm nigdy mnie nie kręcił – mam sporo innych zboczeń, nałogów i przyzwyczajeń – jak zresztą każdy z nas. Mógłbym trochę napisać o rzucaniu palenia, bo nawet przyzwoicie mi idzie (z jednym tylko dniem, kiedy zwyczajnie nie wytrzymałem i zapaliłem), ale bez kryptoreklamy się nie obejdzie, a tego chce zwyczajnie uniknąć (uprzedzam ewentualne pytanie – bo tak już mam).    Sami przyznacie, że w związku z tym pozostaje mi już tylko ponarzekać na górników i celników. Zacznijmy więc od tych pierwszych.    Średnia płaca w górnictwie (po uwzględnieniu rozmaitych dodatków) to około 3500 brutto (link do źródła z którego wyjąłem tą sensację jak widać nieco to starawe, ale pensje im nie spadły), co daje mniej więcej 2300 na rękę (liczę na „piechotę”, więc mogłem się o stówkę w tę, lub w tamta pomylić), a taki sztygar to nawet ponad 4000 brutto na rękę wyciągnie (kolejny link). Ciężko to nawet przy najszczerszych chęciach nazwać głodową pensją, kasjerki w biedronce ciągle mają mniej, a moja matka po 25 latach pracy jako nauczyciel to nawet brutto tyle nie ma. Jeśli doliczyć do tego jeszcze przywileje emerytalne, za które musimy wszyscy zapłacić, to wychodzi, że taki górnik to jednak nie ma tak źle jak usiłuje nam wmówić, zwłaszcza jeśli jest działaczem związkowym i utrzymuje go – o zgrozo – pracodawca, mimo że tamten nie pracuje i nie można go w żadne sposób zwolnić. Po trzecie, ja ciągle nie rozumiem, dlaczego kopalnie (i stocznie) nie funkcjonują jak wszystkie inne normalne firmy. W końcu biznes to biznes, a jak się nie da tanio w Polsce, to trzeba będzie sprowadzać ze wschodu, lub dotowany (i tak nie przez nas) z zachodu. To, co działo się ostatnio w „Budryku” to już w ogóle niesamowite wręcz przegięcie i to dokładnie wszystkich jak leci: związkowców (co do których nikt nie wie o co im chodzi), zarządu (który sam nie wie co może), rządu (który sam nie wie co ma) i chyba tylko górnicy którzy chcieli uczciwie pracować wyszli z tego jakoś z twarzą. Uważam, że związkowców w tym wypadku powinno się przykładnie osądzić i wymierzyć karę zgodną z prawem. Związkowcy z tej kopalni powinni zostać potraktowani co najmniej równie nieuprzejmie jak pielęgniarki za rządów PiS. W końcu nie wszystko zło co z PiSu pochodzi (aż sam się zdziwiłem, że to napisałem).    Celnicy okazali się nie lepsi, choć w ich wypadku protest był ciekawej zorganizowany, bo (przynajmniej oficjalnie) odbyło się to bez burd i przepychanek. I tutaj historia się powtarza – związkowcy nie wiedzą ile ich jest i nie mogą się doliczyć wszystkich, tworzonych na kolanie związków zawodowych czy jakichś tam porozumień, a poza tym sami nie wiedzą nawet czego żądają, a z kolei rząd jak pokorne ciele gada ze wszystkimi jak popadnie, a jak z kimś nie pogada, to tamten ma prawo strzelić focha. I w tym wypadku związkowcy powinni dostać po łapach za spowodowanie strat u przewoźników i ludzi, którzy od przewożonych towarów są zależni. Zresztą – jeden ich postulat powinien być jak najszybciej spełniony – zrobić z nich normalną służbę mundurową ze wszystkimi tego konsekwencjami, czyli pełną dyspozycyjnością, całkowitym zakazem strajkowania, brakiem wynagrodzenia za pracę w nadgodzinach, czy rakiem dodatków za pracę w nocy, niedziele i święta i tak dalej. Że użyję słów krwawego Ludwika można „zakuć ich w kamasze” – skoro tak chcieli, to niech tak mają. W końcu służby mundurowe nie dostają swoich przywilejów emerytalnych za darmo (tak jak górnicy). Nauczyciele w ostatnim czasie tylko jakoś tak kulturalnie protestowali – tylko jeden dzień i szybko się dogadali z MEN, choć mogli powalczyć o więcej, bo jak tak dalej pójdzie, to moje dzieci będą uczone przez życiowych nieudaczników (700 złotych na rękę na początek – to nawet kasjerka z Biedronki ma więcej, o pracowniku McDonald’s na pół etatu nie wspomnę), którzy nie potrafili sobie znaleźć lepiej płatnej roboty i pewnie uzupełniać wiedzę mych pociech z niektórych dziedzin będę musiał sam, czyli moje dzieci będą umiały zbudować maszynę do produkcji lodów, ale za cholerę nie pojmą jaki jest ich wzór chemiczny, czy też gdzie do ciężkiej cholery są Kordyliery i czy warto tam tą maszynę wysłać. No, zobaczymy jak to będzie, ale jakoś nie liczę na to, że tak niska płaca przyciągnie tylko pasjonatów, a nie miłośników dwóch miesięcy urlopu.    No, ale to Polska właśnie, tutaj żyjemy i chyba nie jest nam tu aż tak źle, skoro jeszcze nas stąd nie wyniosło.    P.S. Może sam założę związek zawodowy – zawsze chciałem być legalnym terrorystą i zarabiać na nicnierobieniu. 