Czyli moje z remontem boje. Remont miał się skończyć 10 kwietnia. Jak nie trudno się połapać (data zamieszczenia notki gdzieś tu powinna być) dziś mamy 19 kwietnia i perspektywy na skończenie jeszcze w kwietniu oddalają się radośnie ku majowi (na razie na jego początek). Majster zapewnia, że 30 kwietnia to termin nieprzekraczalny. Tak samo mówił o 10, 13, 22 i 27. Krową na pewno nie jest, bo mówi się, że tylko ona nie zmienia poglądów. W związku z nowo nabytym doświadczeniem bycia klientem firmy remontującej mieszkanie, oraz w związku z doświadczeniem zdobytym kilka lat temu podczas pracy jako pomocnik na takowych, podrzucę Wam kilka porad (wydaje mi się, że dobrych) z tym związanych. 1. Nie zaczynaj remontu. W ogóle wybije to sobie z głowy. Możesz odstąpić od tej zasady jedynie w kilku wyjątkowych sytuacjach: a) co dzień znajdujesz w swojej kawie fragmenty sufitu, b) ściana na której planowałeś powiesić zdjęcie swojego psa zawaliła się gdy próbowałeś wbić gwóźdź, c) stwierdziłeś właśnie, że zostało ci jedno działające gniazdko i nie możesz włączyć więcej jak jednej żarówki na raz, bo zaraz czarne ślady biegnące wzdłuż instalacji robią się ciemniejsze d) widzisz co robi Twój sąsiad mimo, iż teoretycznie powinna was dzielić ściana/podłoga/sufit e) przeszkadza ci jedno lub kilka z powyższych. Jeśli już jednak zaczniesz, to zainteresuj się punktem drugim. 2. Nie wyprowadzaj się z mieszkania na czas remontu, mimo iż ekipa będzie grozić pyłem, syfem i brakiem kibla, wanny i prysznica. Remont trzeba nadzorować 48h na dobę (24h to zdecydowanie za mało).3. Nigdy, ale to nigdy nie dawaj pieniędzy przed skończeniem roboty. Zaliczki powodują, że ekipa remontowa traktuje Cię jak skarbonka. Poza tym, kiedy mają kasę w ręku to chleją piwsko i nie pracują. Tyle procent zaliczki ile dasz daje dwukrotnie większe procentowe opóźnienie. Po ludzku – 50% zaliczki powoduje 100% opóźnienia. 4. Nie wierz im w niczym. Remontowcy to zawodowi kłamcy – potrafią to robić nawet lepiej niż remontować. Możesz ewentualnie posłużyć się słownikiem który zamieszczam poniżej: - zrobię to jutro – z drzewa spadłeś czy jak? Ja to zrobię jak będzie mi się chciało - da się to zrobić – tak, da się to zrobić, ale jak tylko zaczniemy, to obrzydzimy ci ten pomysł - nie da się tego zrobić – też żeś wymyślił. Pewnie, że da się zrobić, ale mi się nie chce - da się to zrobić, ale to będzie kosztować – nie da się tego zrobić, chcemy cię tylko w trąbę zrobić, żebyś wydał więcej kasy - będziesz zadowolony – ciesz się, jeśli po zobaczeniu efektu sam sobie nie wyrwiesz wszystkich włosów, to wypadną najdalej po 10 minutach - mamy problemy – tak, wiemy, że to jest proste jak konstrukcja cepa, ale nam się zwyczajnie nie chce - potrzebujemy zaliczki – chcemy Cię zrobić w trąbę   - potrzeba nam więcej materiału – ten materiał co był to albo zmarnowaliśmy, albo wynieśliśmy, a poza tym całkiem nam smakował i chcemy dokładki.5. Nie pozwalaj im nic robić samodzielnie. Jeśli zaczną myśleć przy tym co robią, efekty są równie opłakane jak wtedy, gdy nie myślą w ogóle, tylko znacznie trudniej je naprawić.6. Krzycz na nich i wyzywaj ilekroć coś robią źle, za długo itp. itd. Masz szansę, że wtedy będą przynajmniej udawali że Cię szanują. Dobrze działają bluzgi i groźby karalne. Tzn. dobrze działają na Ciebie, bo spada Ci potem ciśnienie, a oni i tak sobie nic z tego nie robią.Niestety nie mogę dać gwarancji, że moje sposoby się sprawdzą w 100%. Mój poradnik jest ciągle w opracowaniu, no i dalej próbuję opanować trudny i zawiły słownik remontowców.P.S. Polska organizatorem Euro 2012 – mój najgorszy koszmar się ziścił. Ciekawe, czy mógłbym jakoś oprotestować budowę stadionów... 