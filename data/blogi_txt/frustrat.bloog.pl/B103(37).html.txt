Nie milkną echa bójki w jakiej brali udział zwolennicy Ruchu Chorzów i załoga meksykańskiego statku szkoleniowego o nazwie, której nie tylko nie jestem w stanie zapamiętać, ale też i poprawnie wymówić. Parę osób w policji straciło przez to stołki, co mnie nie dziwi, za to zdziwił mnie brak dyskusji na temat jak powstrzymać kibolstwo, która zwykle się przy takich okazjach pojawiała. Czy to znak, że społeczeństwo zaczęło to tolerować? Jeśli tak, to ja się wyłamię i podrzucam jako kąsek na rozpoczęcie dyskusji kilka moich pomysłów.  Niech będzie wiadomo wszem i wobec, że nie jestem fanem piłki kopanej, a powody dla których akurat ta gra budzi takie emocje  już kiedyś wyłuszczałem . Patrzenie jak dwudziestu facetów ugania się za piłką, dwóch, którzy stoją w swoich budkach i jeszcze trzech, którzy im w tym ciągle przeszkadzają nie jest czymś, co uznaję za rozrywkę. Dlatego proponuję zamknąć stadiony w cholerę. Mamy w końcu kanał TVP Sport, który mógłby nadawać w telewizji tego typu wydarzenia. Przy niedawnej cyfryzacji tego medium myślę, że nie byłoby wielkim problemem nadawanie meczów ligowych w taki sposób, żeby trafiły one tylko do zainteresowanych i to „na żywo”. Niestety, ponieważ w tym kraju więcej osób interesuje się tą kopaniną niż chodzeniem co niedzielę do kościoła pomysł ten nieprędko zostanie zrealizowany. A szkoda. Proponuję zatem jego okrojoną wersję – nie wpuszczać na trybuny gości. Po prostu jak drużyna będzie grac mecz wyjazdowy to niech jej zwolennicy zostaną w domu.  Drugi z moich pomysłów jest nieco bardziej finezyjny i powinien przypaść do gustu przynajmniej politykom odpowiedzialnym za finanse. Otóż bilety na „imprezy masowe podwyższonego ryzyka” (czyli oczywiście mecze) powinny zawierać w sobie dodatkowy podatek – powiedzmy nie mniej niż 50 zeta. Pieniądze zebrane z tego haraczu powinny zasilić kasę policji i miasta, którzy mieliby za zadanie za tą kasę porządnie obstawić mecz – tak, aby kibole na gościnnych występach nie mogli nosa wyściubić najpierw z bydlęcych wagonów, którymi powinni być dowożeni na miejsce, a później ze stadionu (z powrotem oczywiście to samo). Myślę, że po kilku takich przejażdżkach odechciałoby im się takich podróży. Chociaż myślę, że ten podatek powinien być jeszcze wyższy... Niech będzie minimum 100 zeta od każdego spotkania (wtedy stadiony same się wyludnią). W końcu dlaczego ochrona kiboli przed nimi samymi ma iść z akurat moich podatków? Niech sami sobie za to płacą.  Trzeci pomysł jest najbardziej brutalny, ale chyba byłby równie skuteczny. Dać im się wszystkim w cholerę wyrżnąć. Zadbać tylko o to, żeby nikt postronny przez nich nie ucierpiał. Jak chcą się lać między sobą to niech się leją, zabijają czy na co tam mają ochotę. Oczywiście każdy kibol, który by przeżył taką ustawkę musiałby płacić za leczenie z własnej kieszeni, bo nie chcę płacić nie tylko za ich ochronę, ale też i powrót do zdrowia.  Swoją drogą zauważyliście, że ludzie, których inteligencja oscyluje wokół przeciętnej, lub jest wyższa nigdy nie zostają kibolami? Przynajmniej ja takich nie znam.  P.S. Panie Donaldzie, przykro mi, pańskie czyny powodują, że nie będę mógł z czystym sumieniem zagłosować na Pańskie ugrupowanie w następnych wyborach. Czuję się zmuszony oddać swój głos na SLD (no bo przecież nie na kaczystów). 