W dzisiejszej telwizorni miałem okazję nacieszyć moje patrzałki filmem „Zakręcony” (mam nadzieję, że nie przekręciłem tytułu). Film ten z przymrużeniem oka opowiada o historii starej jak świat chrześcijański, a przynajmniej tak starej jak „Faust”, czyli o nieszczęśniku, który zawarł pakt z diabłem. Diabeł w promocji podarował swojej ofierze siedem życzeń, w zamian żądając tylko symbolicznej ofiary w postaci duszy. Gdzieś w tym filmie, pomiędzy odgłosami jaki wydawały moje szczęki żując chipsy, a gulgotem coli w szklance padło pytanie „Po co ci ta dusza? Wiesz chociaż czym ona jest?”. No właśnie, czym jest dusza?    Jeśli mnie pamięć nie myli, pojęcie duszy wymyślili starożytni grecy bodajże w osobie Platona. Nawet jednak jeśli mnie myli w tej kwestii, jedno wiem na pewno – pojęcie duszy jest starsze niż chrześcijaństwo, które je sobie tylko „pożyczyło” i nie zamierzało oddać już nigdy. Idąc tym tropem sięgam po słownik wyrazów obcych. Zgodnie z oczekiwaniami tego tam nie znalazłem. Sięgnąłbym i do encyklopedii, niestety pokój w którym się znajduje jest właśnie okupowany przez jednego śpiocha. Dzisiaj więc sobie daruję. Spójrzmy więc w google. Tutaj hasło „define:dusza” oczywiście nie zadziałało – polskie google się leni i nie tworzy bazy danych po polsku. Ok. – próbujemy językiem Sheakspeara – „define:soul”. Najbardziej spodobała mi się definicja: „Hard to define, due to it's many concepts in the understanding of what a soul can be. One way to define this word is as follows: A life force of an individual, as distinguished from the individual's physical body and sometimes spirit.” („Ciężko zdefiniować, ponieważ istnieje wiele koncepcji w zrozumieniu czym dusza może być. Jednym ze sposobów definicji tego słowa może być jak następuje: Siła życiowa osoby, odróżniona jako osobna część od jej ciała, czasem duch” – autorem tłumaczenia jestem ja). Szkoda, że wiedza encyklopedyczna to ciut za mało, żeby wydłubać jakoś więcej na ten temat.    Ok, ponieważ nauka, ani świecki humanizm nie są w stanie dać mi odpowiedzi na to pytanie, sięgnąłem pamięcią do lat mych szczenięcych, kiedy to jeszcze uczęszczałem na nawet przeze mnie lubiane lekcje religii (lubiłem je nawet, gdy postanowiłem zostać deistą – po prostu ksiądz się tak śmiesznie wkurwiał, gdy zwykłym logicznym myśleniem i kilkoma trafnymi pytaniami dało zbić się całą jego argumentację). I jedyne informacje jakie moja mózgownica wypluła, to były wieści, że dusza to takie coś, co to po śmierci delikwenta wędruje albo do nieba, czego podobna mamy chcieć, albo do czyśćca, skąd czasem można awansować do nieba, to z kolei jest wyjście awaryjne, albo do piekła, czego mamy jakoby wybitnie nie chcieć. Taki podział ma pewną wadę. Zakłada on (choć milcząco), że dusza, to człowiek, który jest jakoby jej nosicielem, odbiciem jego ego. Z drugiej strony, w przeciwieństwie do ludzkiego ciała  jest nieśmiertelna. Wniosek: jesteśmy nieśmiertelni. Hmm… jakoś to się kłóci z moim światopoglądem i niewielkim, ale bądź co bądź doświadczeniem życiowym. Drugą wadą jest fakt, że w żaden sposób nie można określić skąd się bierze dusza. Jeśli jest to, tak jak podaje definicja znaleziona przeze mnie w google, siła życiowa, w takim razie musi też istnieć piekło i niebo dla roślin, alg, psów, dinozaurów, czy wreszcie much owocówek. Jeśli jednak przyjąć założenie wynikające z doktryny chrześcijańskiej, czyli, że dusza to człowiek, to ma ona również kilka mankamentów. Pierwszy – żeby mieć duszę, trzeba mieć możliwość określenia się, coś w stylu możliwości pomyślenia „to jestem ja”. Ciekawe jak ma tego dokonać zlepek komórek tuż po zapłodnieniu, który wg kościoła ma już duszę. Drugi, to udokumentowane przypadki, gdy uszkodzenia mózgu powodowały całkowitą zmianę zachowania (a w końcu dusza, to świadomość, czyli m. in. nasze ego). Trzeci, podobny do drugiego – tak poważne uszkodzenia ciała, że za praktycznie już rzecz biorąc denata oddychają, trawią i pompują krew urządzenia. Taki człowiek praktycznie nie żyje, jego mózg nie pracuje, nie ma on i już nigdy nie będzie miał świadomości – ma on więc duszę, czy nie?    A gdyby tak jednak uznać, że duszy nie ma? Że to tylko wynalazek mający na celu wyjaśnienie maluczkim i głupiutkim ludkom czym jest życie? Rodzaj uproszczenia takim, jak orbity elektronów (dla mniej oczytanych – elektrony poruszają się nie po orbitach, ale po powłokach, ale orbity łatwiej zrozumieć), czy pierwiastek pireum (w czasach, gdy byle kurzy gnat uznawano za palec św. Franciszka uważano, że to pireum jest odpowiedzialne za palność przedmiotów)? Rozumiem, że niektórzy mogą uważać życie za coś tak niezwykłego, że aż chcą je obarczać nadprzyrodzonymi mocami, ale ja do takowych nie należę. Mniej więcej dziesięć lat temu, bynajmniej nie pod wpływem alkoholu, czy traumatycznych wydarzeń z dzieciństwa, doszedłem do jedynego, słusznego i przynajmniej dla mnie oczywistego wniosku. Duszy nie ma. Nie ma życia po śmierci. Śmierć, to po prostu taka chwila, gdy ostatnią rzeczą jaką pamiętasz jest to, że ktoś zgasił światło. Światło, które się już nigdy nie zapali, ale i tak martwemu to nie robi różnicy, bo już go nie ma (zarówno martwego, jak i światła dla niego). A wiecie co jest w tym najgorsze? Że większość z was uzna to za smutne, lub nie przyjmie tego do wiadomości.     Mam jednak coś, co poniektórych z was (tych co jednak przyjęli do wiadomości) może pocieszyć. Możecie sobie zapewnić cząstkę nieśmiertelności, albo chociaż długowieczności. Wystarczy tylko gdzieś na tym ziemskim padole zostawić po sobie potomka. W końcu połowa jego pochodzić będzie od was. W waszych wnukach czwarta część, to będziecie wy. Nawet tysiące pokoleń w przód może nagle okazać się, że wasz prapraprapra… (10 minut później) …prapraprawnuk ma waszą kichawę! Wasz nos w wieku XLIV! Czy to nie jest dopiero cud?     P.S. A miał być tekst lekki łatwy i przyjemny, lekko tylko podkuty metafizyką. Czasami sam siebie zaskakuję. 