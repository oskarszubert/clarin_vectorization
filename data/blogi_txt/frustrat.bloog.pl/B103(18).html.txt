W polityce ostatnimi czasy huczy aż miło. Koalicja drży w posadach w związku z zarzutami korupcji w ministerstwie rolnictwa i w ministerstwie sportu. Roman wynajmuje billboardy, żeby promować najnowszą modę szkolną, nie bacząc na fakt, że i tak nie stać na nie znacznej części rodziców, a obiecane przez niego zapomogi na ten cel są nie tylko za niskie, ale i dostępne będą zbyt późno. No i na koniec mój ukopany ziemniaczek, kaczuszka konuska, czyli jaśnie pan Jarosław, który kolejny raz mówi, że z przestępcami rozmawiać nie będzie (oskarżył protestujące w jego kancelarii pielęgniarki o popełnienie przestępstwa), a z Lepperem do niedawna jeszcze się dogadywał. Aneta K. czy jak jej tam było ciągle nie wie kto jest ojcem jej dziecka, a lekarze kolejny raz pokazali że dobro pacjenta leży im nie na sercu, ale na portfelu. Ojciec dyrektor znowu przejechał się na polityce i na wybranej przez siebie do rządzenia partii, w związku z czym rzuca mięsem na lewo i prawo z czego mamy ciągle jakieś przecieki do prasy (a ile rzeczy nie przeciekło – tego pewnie nie wie nikt). Słowem – obwoźny burdel na kółkach, w którym kierowca zapił i zasnął za kierownicą, burdelmama wyjmuje klientom pieniądze ze spodni, a panienki są nie tylko brzydkie, ale mają też i zarost, natomiast alfons jest zakochany w połowie z nich i nie dopuszcza do tego, by mogły coś sobie zarobić (jak gdyby miały i bez niego jakichś klientów). No to po kolei. Jak grzmi ostatnio prasa, telewizja, radio, a także serwisy internetowe – Lepper został wywalony na zbity pysk z rządu. Moim zdaniem to źle. Może na pierwszy rzut oka wydaje się wam, że powinienem się cieszyć, ale ta wiadomość to dla mnie okrutny cios. Dlaczego? No bo odpadnie jeden z moich koronnych argumentów przeciwko PiS – przynajmniej przez jakiś czas nie będą mieć przestępców w rządzie. Czy będą z nimi ciągle rozmawiać, czy nie to już inna sprawa, ale i nad tym popracuję. Po drugie – wierzcie mi lub nie – Lepper z całej tej bandy jest jedynym człowiekiem, który naprawdę się uczył i twórczo rozwijał. Być może niektórzy z was pamiętają Leppera sprzed 10 lat – wtedy to był typowy, wiejski chłop granatem od pługa oderwany. Wysławiał się jak wieśniak, tak samo też i zachowywał. Wyglądał niestety podobnie, ale na uwarunkowania genetyczne wiele poradzić się nie da. Dziś to już nie ten sam Andrzej – dziś potrafi nad sobą panować, jest kulturalny, potrafi się wysławiać, jego czyny i program polityczny są z dnia na dzień coraz mniej kontrowersyjne, ale co najważniejsze – nauczył się przyjmować konstruktywną krytykę. Niestety, to właśnie prowadzi do jego politycznej zguby. Zaprzęgnięty w kierat maszyny rządowej na własnej skórze dowiedział się, że hasła które od lat promował są mimo swej prostoty zwyczajnie niewykonalne. Przestał być atrakcyjny dla swoich wyborców i dlatego jeśli w najbliższym czasie nie nastąpi jakieś trzęsienie ziemi, albo nie okażę się, że  sondaże, którymi jesteśmy karmieni gdzieś od roku to kaczka dziennikarska, to jest to ostatnia kadencja Samoobrony jako partii.     Roman G. – ten jest typem szczególnym, bo jego podejście do krytyki bliższe jest premierowi niż dawnemu ministrowi rolnictwa. Dla niego każda krytyka to zmasowany atak środowisk dziennikarskich na jego osobę i jego zajebiste pomysły. Zamiast całej tej cholernej afery z mundurkami mógłby wyposażyć kilka zasranych pracowni fizycznych. Po każdej jego konferencji prasowej mam wrażenie, że stara się za wszelką cenę wetknąć patyk między szprychy rozpędzonego roweru. Jakoś nie dociera do niego fakt, że majstrowanie przy rowerze w ten sposób spowoduje prędzej uszkodzenie szprych (a może nawet całego koła), a nie zmianę kierunku ruchu. Kompletnie nie rozumiem też dlaczego zaczął majstrować przy liście lektur szkolnych – może mi ktoś wytłumaczyć, co on chciał osiągnąć? Ze złej listy zrobił listę tragiczną. Zresztą po co ja się tym przejmuję, zanim moje dzieci pójdą do szkoły to i tak system oświaty w tym kraju padnie z braku kadr, bo połowa nauczycieli odejdzie w tym roku na emeryturę, a reszta wykruszy się sama z powodu zbyt niskich zarobków. Rozwiązaniem byłoby posłanie dziecka do szkoły prywatnej, gdyby nie to, że tam zwykle poziom nauczania nieznacznie tylko przewyższa poziom podłogi. Moim zdaniem to jego i całej LPR należałoby się pozbyć z tej koalicji, a nie Samoobrony i Leppera.    Z kolei Jarek to idzie na całego. Najpierw wkurwił lekarzy, potem pielęgniarki, nawet  policjanci i górnicy przez jakiś czas strzelili focha. Zostawmy na razie zresztą lekarzy i pielęgniarki bo zasługują na osobny akapit i przejdźmy do ziemniaków, tj. do kaczek, oj chciałem powiedzieć do kurdupla, no nie mogę się jakoś wysłowić, że mi o Jarka chodzi. Jarek ostatnio wymyślił niesamowity wręcz sposób na krytykę – stwierdził, że krytykują go tylko ci źli (czytaj układ, Rywinland, czy co on tam jeszcze sobie nie ubzdurał), że opozycja to banda oszołomów, a także że szczyt w Brukseli był sukcesem. Ja tu widzę „kwak-mowę” (wyobrażacie sobie, że to określenie powstało w latach tuż po II Wojnie Światowej?, a jest tak adekwatne do dzisiejszej sytuacji) rodem z „1984” Orwella. Określenie kryje to w sobie taki sposób myślenia i mówienia, w którym te same słowa w odniesieniu do wroga są obelgą, a w odniesieniu do władców krainy głównego bohatera – pochwałą. Coś takiego właśnie stosuje Jarek, albo jego otoczenie stosuje to wobec niego utwierdzając go w jakimś dziwnym przekonaniu, ze to co robi, jest nie tylko dobre, ale ma też i ręce i nogi. Panie premierze – to co pan wyrabia, to nie tylko nie jest dobre, nie tylko nie ma rak i nóg, ale tez i woła o pomstę do nieba. Nie można mieć tak zwyczajnie ponad 70% narodu, który pana nie wybrał po prostu w dupie. Nie można naszego kraju wystawiać na ciągłe pośmiewiska, bo niedługo okaże się, że żaden z emigrantów nie chce się przyznać do tego, że jest z Polski i nie można wreszcie do ciężkiej cholery tak bezczelnie kłamać o jakimś tam solidarnym państwie i wreszcie nie można beza przerwy rozprawiać o jakimś mitologicznym stworze o ciele krokodyla i głowie kaczki zwanym IV RP. Swoją drogą na opozycji też się strasznie zawiodłem. Bardzo liczyłem na wielkiego przegranego ostatnich wyborów parlamentarnych, czyli PO, ale strasznie się zawiodłem na nich, po pogrążyli się w jakimś marazmie. O PSL nie słychać w ogóle nic, jedynie SLD czy LiD, czy jak to się teraz zwie coś tam próbuje działać, ale obecnie mają zbyt małą siłę przebicia. Chyba w następnych wyborach to właśnie ich wybiorę jako mniejsze zło.    Teraz akapit obiecany służbie zdrowia – dla tych co nie czytali wcześniejszych notek – generalnie ich nie popieram. Co do pielęgniarek, to do tej pory się nie wypowiadałem, ale je akurat popieram. Lekarze zachowują się niemal jak terroryści – stawiają nierealne żądania i bezczelnie narażają na szwank życie i zdrowie pacjentów. Ciekawe kto za to odpowie, bo jak znam życie to odpowiedzialność rozmyje się po wszystkich, czyli po nikim szczególnym. Rząd natomiast sobie na to wszystko bimba. O ile jeszcze Religa stara się jakoś zaradzić sytuacji, o tyle premier ustawicznie torpeduje wszystkie jego wysiłki strasząc podnoszeniem podatków. Tutaj akurat popieram pomysł młodzieżówki SLD, żeby opodatkować związki wyznaniowe, ale nie tylko w związku ze służbą zdrowia, ale tak w ogóle. Wracając jednak do lekarzy – żądają oni niemal trzykrotnej podwyżki. Dziwię się, że jeszcze nikt im wprost nie powiedział, że są po prostu pojebani. Ja rozumiem, że ciężko pracują i że chcą coś z tego mieć, ale do ciężkiej cholery dlaczego muszą przy tym narażać nasze życie? Przecież wiedzą, że nie mają najmniejszych szans na spełnienie swoich żądań. No chyba (za czym usilnie namawiam) że wreszcie by cały ten burdel sprywatyzowano i zrestrukturyzowano. Co do pielęgniarek – akurat je w pełni rozumiem. W tej chwili nawet kasjerka w biedronce – synonim ciemiężonej przez bezwzględnego kapitalistę pracownicy – zapewne zarabia lepiej i to pracując o połowę mniej, a jedyne co musi umieć, to żuć gumę i machać kodami kreskowymi przed skanerem (co nie znaczy, że to lekka praca, ale ktoś to musi paść ofiarą uproszczenia). Uważam osobiście, że lekarz bez specjalizacji powinien dostawać 2000 na rękę, ze specjalizacją (czy jak oni tam się dzielą) 2700, a pielęgniarki 1500. Wiem, że w tym momencie postępuję niczym dawny, niepokorny Lepper i rzucam sobie liczbami nie konfrontując ich z możliwościami finansowymi państwa, ale uważam, że gdyby zabrać kilku ministrom pieniądze, które i tak wydają bez sensu, a także ukrócić marnotrawstwo funduszy w ZUS i NFZ kasa by się znalazła i to pewnie z naddatkiem. Ale – kto by mnie tam słuchał, ja tylko szarym żuczkiem jestem.    Ucieknę się teraz do rydzykownego stwierdzenia i rzeknę, że ojciec dyrektor ostatnio szaleje. Chwyciło go niewidomo co i chyba trzyma za jaja – pewnie dlatego, że wspaniale zapowiadający się mariaż z PiS szlag trafił po głosowaniu nad konstytucyjna ochroną życia poczętego. Nie popieram i pewnie jeszcze długo nie będę zwolennikiem aborcji na każde życzenie, ale uważam, że każda kobieta powinna mieć prawo do decydowania o swoim losie. Obecna ustawa (choć nie realizowana w pełni) jest niezłym kompromisem, choć ja bym ją rozszerzył o uwarunkowania społeczno-ekonomiczne. Tylko, że kolejny raz jestem zbyt małym i zbyt szarym żuczkiem, aby i tutaj mój głos miał znaczenie. W każdym razie, rydzykując dalszy gniew ojca dyrektora, widzę, że PiS wziął z nim rozwód. Moim zdaniem to dobre wieści, bo oznacza to możliwość odejścia od co bardziej radykalnych pomysłów niektórych nieco zbyt chrześcijańskich posłów.    Przechodząc do posumowania moich wypocin, polityka w tym kraju, upada co raz to bliżej dna. Kolejny raz widzę tutaj zaledwie kilka możliwości manewru – wprowadzenie jednomandatowych okręgów wyborczych (czyli głosowanie na konkretnych ludzi reprezentujących konkretne okręgi wyborcze) i całkowite wyeliminowanie głosowania na partie polityczne. Możliwość kandydowania tylko tam, gdzie było się zameldowanym przez co najmniej dwa lata przed dniem wyborów no i zakaz wstępu dla przestępców skazanych prawomocnymi wyrokami sadu za przestępstwa umyślne. Ograniczyłbym też immunitet i liczbę posłów i senatorów. Może wtedy wreszcie wybory by coś zmieniły.     P.S. Ślub już w tą sobotę. Trzymajcie kciuki. Nie muszę chyba mówić, że wszystko się wali – notka z tej okazji pojawi się albo w niedzielę, albo dopiero po moim powrocie z podróży poślubnej. Można wtedy zmienię nazwę bloga na coś w stylu „ironiczny blog sfrustrowanego, młodego żonkosia”?  P.S. 2. Nie popełnijcie mojego błędu nie ładujcie się w pełnowymiarowe wesele. To się nie opłaca co najmniej z miliona powodów.  P.S. 3. Nie musze chyba dodawać, że mieszkanie jeszcze nie nadaje się w 100% do mieszkania? Czasem czuję się, jakbym próbował w pojedynkę odrestaurować zamek w Malborku, albo samojeden przeprowadzał akcję „Frombork”. Don Kichote miał chyba większe szanse na zwycięstwo niż ja, nie wspominając oczywiście o Syzyfie. 