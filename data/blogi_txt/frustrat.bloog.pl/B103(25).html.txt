Po nieplanowanej przerwie wracam ponownie do nie mniej nieplanowanego testowania samochodów maści przeróżnej.    Co dostaniemy, jeśli w tył Skody Fabii wjedzie Volkswagen Transporter? Otrzymamy Skodę Roomster – przynajmniej tak właśnie prezentuje się od boku. Samochód niespecjalnie ładny, mogący przyspieszyć bicie serca najwyżej jakiegoś królika tuz przed rozjechaniem. Funkcja przeważa nad estetyką i o ile normalnie by mi to nie przeszkadzało, to kompletnie nie rozumiem, dlaczego tylne drzwi nijak nie przystają do drzwi przednich. Wygląda to tak, jakby zlecono projekt dwóm osobom – jedna zaczęła od tyłu, druga od przodu i gdy byli już w połowie pracy postanowili skleić to co do tej pory mieli. Pod tym względem widać podobieństwo do jednej z najpaskudniejszych osobówek jakie widziałem – Fiata Multipli, tylko tam kierunki projektowania były nieco inne. Patrząc od przodu widzimy kolejny raz Fabię, zaś tył jest oryginalny, choć kolejny raz przemawia przezeń funkcjonalność (brak świateł na klapie bagażnika). Z całej palety kolorów jakie oferują nam Czesi warto wybierać tylko odcienie niebieskie i czerń. W pozostałych samochód ten prezentuje się fatalnie.    Wnętrze jest dość obszerne i wygodne. Wszystkie przełączniki (może poza światłami) są tam, gdzie być powinny, podobnie jak umiejscowienie drążka zmiany biegów i dźwignia ręcznego. Zegary nie należą do najczytelniejszych i osobiście zamieniłbym miejscami obrotomierz z prędkościomierzem, ale to już kwestia prywatnych przyzwyczajeń. Wyświetlacz komputera pokładowego znajduje się pomiędzy prędkościomierzem a obrotomierzem i (przynajmniej w wersji maksidot) prezentuje się nieźle. Jest kilka schowków, do których być może nie zmieści się laptop, ale lustrzanka już jak najbardziej. Deska rozdzielcza nie jest już tak przeraźliwie nudna jak w starej Fabii (przy projektowaniu części pasażera projektant chyba zmarł i ktoś inny wykończył je prostymi liniami) i prezentuje się nieźle i współcześnie (a jak ktoś lubi muzeum polecam Opla Astrę Classic). Fotele wyglądają na półkubełkowe i są całkiem wygodne, choć akurat w tej dziedzinie (jeśli macie wolne 220 tyś) nic nie pobije Volvo S80. Tył natomiast to istna poezja. Miejsca na nogi dla pasażerów jest więcej niż wystarczająco, do tego każdy fotel ma osobną regulację no i system Vario Flex. System ten, to wynalazek genialny w swej prostocie. Każdy z tylnych foteli może być osobno złożony i w razie potrzeby wyjęty. Wyjmując np. tylko środkowy fotel uzyskujemy dodatkową regulację pozostałych foteli na boki (możemy np. posadzić tam jakiegoś hipopotama, albo dwa w razie potrzeby). Oczywiście tylna kanapa wyposażona jest w mocowania fotelików dziecięcych Isofix. Ciekawostką jest taki dodatkowy systemik, który dostaniemy jako dodatek do komputera, firmowego radia  i czujników parkowania – wbudowany w radio wyświetlacz pokazuje nam, którą strefą możemy w coś przydzwonić, co wydaje się być bardzo przydatne. Widoczność z kabiny jest niezła, choć sporo jej brakuje do rewelacyjnej – przeszkadza zwłaszcza zbyt krótka górna część przedniej szyby (nie widać sygnalizatorów na skrzyżowaniach) i słupki drzwi. Co do wyposażenia dodatkowego, to akurat zestawy skomponowane przez producenta niespecjalnie przypadły mi do gustu, a za wszystkie dodatki Skoda każe sobie słono dopłacać. Rekompensowane jest to częściowo przez akcję promocyjną (dodatkowe wyposażenie w komplecie za dopłatą stanowiącą 1/3 tego co by się zapłaciło wg cennika Skody) i całkiem niezłe rabaty od cen katalogowych. Skoda założy też nam bez problemu instalację LPG.    Gdy tylko ruszyłem Roomsterem uwagę moją przyciągnęło beznadziejne sprzęgło – porównywalnie słabe co w Hyundaiu Getzie. Ciężko je wyczuć, w czym przeszkadza zbyt twarda sprężyna w pedale. Jest to jedyny samochód, który w trakcie jazdy testowej tak namiętnie mi gasł (chyba ze 4 razy w ciągu pół godziny). Podobny problem jest z drążkiem zmiany biegów – tam również zastosowano nieco zbyt mocne sprężyny powrotne, co w połączeniu z dość długim skokiem tejże wajchy powoduje, że zmiana biegów jest odrobinkę upierdliwa. W mieście, gdzie często trzeba się zdrowo nawachlować biegami to poważna wada. Kolejna rzecz, która negatywnie rzuciła mi się w oczy (a raczej w uszy) to tzw. kultura pracy silnika, a raczej jej brak. Samochód gasł mi nie tylko dlatego, że sprzęgło było dziwne, ale też i dlatego, że silnik było tak bardzo słychać w kabinie, że przy ruszaniu, czy zmianie biegów miałem wrażenie, że obroty są o wiele wyższe niż w rzeczywistości. Elastyczność jednostki (zdaje się, że to było 1,4) również pozostawia trochę do życzenia. Za to zawieszenie jest naprawdę fajne i rekompensuje sporo niedogodności. Czujesz co się dzieje z podwoziem, ale nie w taki sposób, że kręgosłup próbuje się z ciebie wydobyć bądź przez dupsko, bądź przez czaszkę, zostajesz jedynie łagodnie powiadomiony o najechaniu na nierówność w ten nienachalny sposób licencjonowanego kamerdynera. Nie jest to więc limuzyna, która płynie, ale też i nie twardo ustawiony kompakt. Również na drodze gruntowej, którą udało mi się znaleźć mimo grozy w oczach dilera,  samochód sprawdzał się bardzo sympatycznie i komfortowo. Układ kierowniczy pracuje precyzyjnie, a siła wspomagania (zresztą progresywnego) jest dobrze dobrana. Nawet  do promienia skrętu mógłbym się łatwo przyzwyczaić. Podsumowując: układ napędowy be, układ jezdny cacy.    Podobnie jak w przypadku Kii tak samo i Skodzie należy poświęcić chwilkę za obsługę w salonie. Najpierw jak zwykle minusy, mimo zapewnień pani obsługującej nas w lipcu w Sopocie do tej pory nie otrzymaliśmy telefonu o możliwości odbycia przez nas jazdy testowej. Jest to tak w ogóle chyba nagminna praktyka wśród sprzedawców samochodów, bo podobnie zostaliśmy potraktowani w Fordzie i Renault w Gdańsku. Obrażeni na salon w Sopocie wybraliśmy się do Gdańska, gdzie tym razem udostępniono nam samochód od ręki. Z kolei muszę przyznać, że pomimo tego małego zgrzytu to właśnie w obu salonach Skody poczułem się najlepiej potraktowany jak do tej pory. Sprzedawcy byli mili, sympatyczni i uśmiechnięci, nie patrzyli na klientów z wyższością i starali się być tak bardzo pomocni jak to tylko możliwe. Aby nie być gołosłownym podam przykład: chcieliśmy zobaczyć bagażnik w Roomsterze na wystawie, co okazało się chwilowo niemożliwe, ponieważ wymagało to odblokowania alarmu, a padł akumulator. Sprzedawca zapewnił, ze to żaden problem i zamiast nas spławić poleciał po prostownik i podładował to nieszczęsne urządzenie. Osobiście poczułem się potraktowany profesjonalnie, bo koleś nie musiał się tak wysilać, a jednak zrobił to dla nas. Pani, która obsługiwała nas w lipcu również była bardzo miła i sympatyczna, jednak chyba jej nie wybaczę tego, że nie zadzwoniła do tej pory.    Podsumowując – samochód niezły, ale nie rewelacyjny. Przestronny bagażnik i niezły układ jezdny połączone z kiepskim układem napędowym. Dodatkowe fora użytkowników tego pojazdu pełne są opowieści o odpadających klamkach i ogólnie niezbyt wytrzymałym wykończeniu. Zauważyłem też, że wymiana żarówek przednich reflektorów wymaga interwencji serwisu, co jest bardzo poważną wadą.    P.S. O ile się nie mylę był to ostatni odcinek serii „Licencja na testowanie”, choć nigdy nic nie wiadomo. Może zostanę dziennikarzem motoryzacyjnym – amatorem? 