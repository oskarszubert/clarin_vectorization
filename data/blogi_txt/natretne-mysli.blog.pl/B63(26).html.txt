Uśmiałam się. Do łez. Naprawdę. Dlaczego? Byłam świadkiem głośnej dyskusji grupy młodych dziewczyn. Siedziałam przy kawiarnianym stoliku od kilkunastu minut.  Zamówiona latte była kawą – olbrzymką, co odpowiadało moim potrzebom czasowym. Wygodny fotel, ciepło napoju i zmęczenie po kolejnej niewyspanej nocy oraz zabiegach rehabilitacyjnych zrobiły swoje – zaczęłam ziewać. Co prawda miałam ze sobą swój mały, prywatny świat – powieść, która leżała tuż przy mojej lewej dłoni. Wystarczyło, żebym jednym delikatnym  ruchem uchyliła wieko okładki i już mogłam zacząć oddychać powietrzem dziewiętnastowiecznej  Europy. Mogłam, ale senność odebrała siłę mojej lewej dłoni, która zastygła nieruchomo na wysokiej szklance z latte.   Nie od razu zauważyłam grupkę wchodzących młodych kobiet. W sumie było ich razem pięć. Wszystkie wysokie, z długimi włosami. Dziewczyny już tak mają, że lubią otaczać się podobnymi do siebie koleżankami.Bywa też, iż w wyniku częstego wspólnego przebywania bardzo upodabniają się do siebie. Noszą niemal jednakowe buty, bluzki, czeszą podobnie włosy. Naśladownictwo, bądź czasami stadne i  ślepe podążanie za modą. Patrząc na te młode kobiety odniosłam przez moment wrażenie, że są takie same. Skserowane. Minął moment i pojęłam swój błąd. W ślepy zaułek wprowadziły mnie ich długie, super napakowane, niemal uginające się pod ciężarem tuszu – sztuczne rzęsy. Gdy dwie z nich jednocześnie zamrugały oczami, poczułam podmuch wiatru, który stworzyły łopocząc swoimi imponującymi oprawami narządów wzroku. Pięć par krwiście czerwonych ust otwierało się i zamykało podczas wyrzucania potoków słów. Nie myślcie, że jestem taka zacofana – i mi obił się o uszy slogan tej jesieni „Czerwień ust pasuje do wszystkiego !”. Dziewczyny niewątpliwie były modne. Ich długie włosy nosiły ślady zabiegów fryzjerskich tzw. efekt ombre. Nie czepiam się. Może tylko trochę dziwi mnie zjawisko, które nagminnie występuje wśród płci pięknej – ośli upór, by mieć modne włosy (takie, jak wszyscy), podobne ciuchy, taki sam kolor lakieru na paznokciach. Wszędzie biegają modne klony. Jednak wygląd rzecz nabyta, ważniejsze by dziewczyny były indywidualistkami wewnętrznie. Liczy się osobowość, prawda? Ziewanie uporczywie nie chciało mnie opuścić. Dziewczyny usiadły przy długim stoliku, który bezpośrednio sąsiadował z moim lokum. Nie ukrywam – zawsze interesowali mnie ludzie. Ich pragnienia, światopogląd. Młodych kobiet nie cechowała dyskrecja.    - K…a, ale ta biolożka jest porąbana!  - E, nie martw się, dopiero listopad. W tamtym roku też tak jęczałaś i przeżyłaś. Jeden blond anioł pocieszał drugiego, strapionego kolejną jedynką z bardzo nielubianego przedmiotu.  A więc nie myliłam się. Przede mną siedziały uczennice szkoły średniej. W czasach, gdy makijaż przykleja się do skóry dziewczynki we wczesnych latach edukacji, zaś zlatuje z niego tylko w zaciszu domowym , trudno rozróżnić studentkę od gimnazjalistki. Można się pomylić. Współczuję płci brzydkiej. - Wiecie co? Jak skończę szkołę to już nigdy, ale to nigdy  nie dotknę książki! - A studia? Bez tego nie znajdziesz dzisiaj żadnej dobrej pracy. - Phi, a po co mi jakiś papierek? Głupia jestem, czy co? Dziewczyna, najwyraźniej liderka grupy, wzruszyła ramionami i dodała: - Znajdę bogatego męża i niech on przynosi pieniądze.  Grupka wybuchnęła chóralnym śmiechem.  - A ja chcę być samodzielna i nigdy nie wyjdę za mąż. Nigdy! Moja mama chodzi do pracy, a jak wraca do domu to zaraz staje przy kuchni i gotuje. Ojciec przychodzi później, na kolację. Potem on sobie coś grzebie przy kompie, a mama sprząta. Też mi życie! Dezaprobata nastolatek wobec takiego modelu rodziny była oczywista. Przecież żadna kobieta nie planuje zostać niewolnicą własnej rodziny, prawda? Założenia są zawsze na wskroś demokratyczne i etycznie czyste. Niestety, życie puszcza do zakochanej kobiety oczko i powoli wprowadza własne poprawki. - Jak nie wyjdziesz? To co, sama będziesz tyrała na dobre ciuchy, apartament? Dziewczyna z planowanym w przyszłości bogatym mężem nie kryła zdumienia lekkomyślnością koleżanki.  - Przecież nie mówię, że w ogóle nie będę miała chłopaka. Nie chcę wyjść za mąż, ale facet z kasą musi być. To chyba logiczne? Po chwili dyskusji na temat małżeństwa okazało się, że aż trzy dziewczyny nie planują zakładania sukni ślubnej. - Ale wy jesteście głupie! Myślicie, że utrzymacie bogatego faceta bez ślubu i chociaż jednego dziecka?  W tym momencie nastąpił wykład o niewierności zamożnych mężczyzn.  - Przecież jak jeździ na te szkolenia, delegacje, to prędzej czy później jakaś puszczalska wejdzie mu do łóżka, nie bądźcie naiwne. Z obrączką na palcu jesteś bezpieczna. Zawsze wróci do żony i dziecka. Nie zostawi rodziny dla jakiejś wywłoki, pomyślcie tylko! Siła argumentów, polującej na bogatego małżonka, dziewczyny odniosła zwycięstwo. Koleżanki przyznały jej rację.  - A z tym dzieckiem to dobrze wymyśliłaś. Tylko ten poród, tycie, ohyda. Także w tym temacie liderka grupy nie zawiodła koleżanek. - Jak macie kasę, to zrobią wam znieczulenie takie, że nic nie boli. Moja kuzynka zapłaciła i nie musiała normalnie rodzić. Uśpili ją i wyjęli dziecko brzuchem. Ma taką małą bliznę i mówi, że w ogóle nie jest przez ciążę luźniejsza.Wiecie, tam na dole. Nastolatki słuchały bez słowa komentarza.  - Teraz mała ma dwie niańki, na zmianę, a kuzynka ciągle chodzi ubrana, jak gwiazda. W nagrodę za urodzenie dziecka dostała od męża brylantowy naszyjnik. To jest dopiero wygodne życie! Ja chcę tak samo, nie zamierzam brudzić sobie rąk pracą, czy tracić czas na studia. Przez chwilę przy sąsiednim stoliku zapadła cisza. Głos zabrała dziewczyna, która jako jedyna z grupy wyglądała na stosunkowo nieśmiałe stworzenie. Być może całkiem niedawno powiększyła grono  tych szkolnych piękności? - A miłość? Nie chcecie spotkać i zakochać się w tym jedynym? - A kto ci broni kochać bogatego męża?  - Nawet brzydkiego i głupiego? Liderka nastolatek pokręciła głową. Z niedowierzaniem? Z litością? - Oj, Jolka, dziecinna jesteś. Bez kasy żadna miłość nie przeżyje. Jak ci kasiasty facet założy obrączkę, to kto ci zabroni się zakochiwać? Wystarczy tylko nie dać się złapać. To kwestia organizacji, a bogata kobieta ma dużo czasu by wszystko sobie dobrze poukładać.   Mniej więcej w tym momencie zaczęłam się śmiać. A był to śmiech bardzo głośny, chociaż rozlegał się tylko w mojej głowie. Potem, nie wiedzieć czemu, poczułam w oczach łzy. Czy to z żalu nad błędną filozofią życiową ślicznych nastolatek? Nie. Jeżeli któraś z nich rzeczywiście zrealizuje ambitny plan zaślubin z fortuną, bez uczuć, z czystego wyrachowania, sama będzie miała okazję zapłakać nad głupotą takich życiowych założeń. To chyba były łzy wzruszenia. Nigdy nie wątpiłam w istnienie miłości. I, jak pokazało życie, miałam rację.   Grupka rozchichotanych dziewcząt opuściła kawiarnię. Jeszcze raz obrzuciłam spojrzeniem ich sylwetki. Były doskonałe, bez skazy. Prawdziwe szkolne piękności. Moje włosy uniósł podmuch wywołany trzepotem ich rzęs. W powietrzu unosił się zapach damskich perfum. Cóż, na mnie też już pora. Lustro wiszące na ścianie kawiarni przesłało mi odbicie mojego bladego uśmiechu. Na dnie szklanki zostały ostatnie krople z mojej kawy – gigant. Była pyszna. Doskonała. 