W mojej rodzinie nikt nie walczył o równouprawnienie kobiet. Mama, zawsze zapracowana, ciągle coś nuciła wesoło pod nosem. Była pełną ciepła mamusią, która przytulała, opatrywała potłuczone kolana, kołysała w ramionach. Feminizm znała tylko z książek. Skupiała się na swojej rodzinie, załatwiała sprawy urzędowe, pokonywała mnóstwo codziennych problemów. Nigdy nie czuła się gorsza od mężczyzn. W oczach swoich dzieci była prawdziwą bohaterką. Mama nie miała łatwego życia z czwórką dzieci i mężem, który to właśnie w niej widział swoją jedyną opokę. A jednak była wspaniała, a nam – dzieciom – dała coś ważniejszego, niż skarby całego świata. Poczucie własnej wartości. Nierozpatrywane pod kątem płci, bogactwa, czy pozycji społecznej.   Wróciłam wspomnieniami do dzieciństwa z powodu pewnej sytuacji, której niedawno byłam świadkiem. Ona – lat trzydzieści sześć, on – czterdzieści jeden. Staż związkowy – osiem lat. Szczęśliwi rodzice dwójki dzieci w wieku przedszkolnym. W ich domu zebrała się spora część bliższej i dalszej rodziny. Ogólnemu zamieszaniu ład nadawała pani domu, starając się zapanować nad wzrastającym harmidrem. - Rober, Ania, pozbierajcie zabawki i przestańcie biegać! Dzieci, podniecone gośćmi i cukrem we krwi z pochłoniętych w pokaźnych ilościach słodyczach, zachowywały się jak małe małpki. - Daj spokój kochanie, one są takie słodkie. Teściowa pani domu usprawiedliwiała biegające szkraby. - Ale mamo, te zabawki pod nogami – zawsze im mówię, że to niebezpieczne. - Oj, tam, oj, tam, przesadzasz. Teściowa machnęła ręką i wdała się w rozmowę z najbliżej siedzącą kobietą. - Te młode matki to dzisiaj przesadzają z tym wychowywaniem. Ja tam swoim synom pozwalałam się wyszaleć. Od tego jest dzieciństwo! W tym momencie do salonu wszedł pan domu.  - Kochanie, znowu byłeś na papierosie? Nie pamiętasz, co powiedział Ci lekarz? Żona nie była zadowolona z płynącego od małżonka tytoniowego aromatu. - Daj mu spokój, mężczyzna musi mieć swoją odskocznie od obowiązków. Głos ponownie zabrała matka pana domu. Mężczyzna podszedł do sofy, na której siedziała kobieta i przykucnął przy jej kolanach. - Mój synek to złoty człowiek. Pracuje, nie pije, kocha rodzinę. Widziałam, jak pani domu zacisnęła zęby. Przez chwilę myślałam, że coś powie, jednak bez słowa zebrała na tacę puste filiżanki i zniknęła w kuchni.    W trakcie następnej godziny pani domu uwijała się, jak w ukropie. Uparcie odmawiała pomocy innych kobiet, sama donosząc i sprzątając. Był dosłownie wszędzie. Mijający czas odciskał na jej twarzy coraz trudniejszy do zatuszowania grymas zmęczenia. Korzystając z odpowiedniego momentu weszłam do kuchni, gdy kobieta była w niej zupełnie sama. - Hej, dobrze się czujesz? Kobieta, oparta łokciami o kuchenny blat, pokręciła przecząco głową. - To dlaczego nie pozwolisz sobie pomóc? Milcząc, usiadła na wysokim, barowym krzesełku. Zajęłam miejsce obok i podsunęłam jej kubek gorącej kawy. - Nie widzisz mojej drogiej mamusi? Widziałam, więc przytaknęłam jednym ruchem głowy. - Ciągle patrzy mi się na ręce. Jej zdaniem kobieta sama powinna obsłużyć swoich gości, inaczej marna z niej żona! A jej synek, a mój idealny mąż, ma siedzieć i dawać się łaskawie obsługiwać. Słuchałam bez słowa. - Owszem, on pracuje, przynosi niezłe pieniądze co miesiąc. Ale ja też nie leniuchuję! Zrezygnowałam z dobrej posady i zostałam w domu dla dzieci, tak się umówiliśmy, jeszcze zanim pierwsze przyszło na świat. Nie sądziłam jednak, że zostanę służącą we własnym domu. Żal w głosie kobiety łamał mi serce. Nie wytrzymałam i zapytałam: - Nie możesz go poprosić o pomoc? Od tego siedzenia zrobią mu się odciski na tyłku. Żart rozładował nieco napięcie gospodyni. Roześmiała się głośno. - Przy swojej mamusi nigdy mi nie pomaga. Czterdziestka na karku, a on nadal niemal włazi jej na kolanka. Jak próbuję o tym z nim rozmawiać, to mówi, że jestem zazdrosna. Przecież założył rodzinę ze mną, nie z nią. To chore! Cóż, nie potrafiłam udzielić jej „złotej” rady. Podobno nie raz próbowała dogadać się z teściową, jednak po urodzeniu drugiego dziecka dała sobie spokój z pertraktacjami, które nie przynosiły pożądanych zmian dla jej rodziny. Miała trochę szczęścia, gdyż rok temu matka męża zamieszkała z drugim, młodszym synem, ponad sto kilometrów od ukochanego pierworodnego. W trakcie tych kilku wizyt teściowej w roku postanowiła nie prowadzić bezsensownych wojen, które zawsze kończyły się małżeńskimi kłótniami.  Miałyśmy już wyjść z kuchni, gdy do naszych uszu doleciał głośny krzyk z salonu. Pani domu uprzedziła mnie i to spoza jej ramienia zobaczyłam przyczynę nagłego zamieszania wśród gości. Otóż teściowa potknęła się na jednej z porozrzucanych zabawek wnuków i teraz leżała, jak długa, na podłodze. - Nic Ci się nie stało, mamo? Pan domu uklęknął przy leżącej kobiecie.  - Obiłam sobie kolana, synku.  Już po chwili poszkodowana siedziała na kanapie troskliwie opatrywana przez gospodarzy. - Tak to jest, jak w domu wszystko porozrzucane. Teściowa, głosem pełnym pretensji, rzuciła kąśliwe zdanie w przestrzeń salonu.  - Oj, synku, jaki ty dobry jesteś, żeby tolerować taki bałagan. Kolejne zdanie wywołało niemałe poruszenie na twarzach gości. Nie patrzyłam na panią domu. Te słowa były skierowane do niej. A jednak nie padła z jej strony żadna riposta. Bez słowa zabrała przyniesioną w pośpiechu przed chwilą z łazienki apteczkę i wróciła do kuchni. Goście odetchnęli, nikt nie chciał być świadkiem rodzinnej kłótni. Tymczasem pan domu, upewniwszy się, że jego matka nie odniosła żadnych ran z powodu upadku, zaczął zbierać porozrzucane po podłodze zabawki. -  Co ty robisz?! Synku? Mężczyzna stanął niepewnie z misiem w jednej dłoni i piłeczką w drugiej. - Siadaj. Ty tak ciężko pracujesz i jeszcze masz sprzątać w domu? To nie Twój obowiązek! Siadaj przy mnie i to już! Syn usłuchał matki bez słowa sprzeciwu. Szybko przemknęłam przez salon do kuchni. W niej zastałam panią domu z dwójką dzieci. Przytulała je do siebie z rozpaczliwą czułością. Na mój widok delikatnie oderwała od siebie syna i córkę. - Idźcie do siebie, dobrze? Gdy wyszły, kobieta przesłała mi uśmiech. - Przeraziły się, że zrobiły babci krzywdę. To tylko małe dzieci… Nie wiedziałam, co powiedzieć. Wyczuwszy moje wahanie wskazała mi barowy stołek przy kuchennym blacie.  - Widzisz, tak wygląda równouprawnienie według mojej teściowej.  I wtedy opowiedziała mi kawał, który – jej zdaniem – idealnie obrazował to, w jaki sposób równouprawnienie pojmuje rodzina męża.  Żona do męża siedzącego przed komputerem. - Kochanie puść mnie do klawiatury – ja też chcę trochę poserfować w internecie ! Mąż zrywając się z fotela : - K*a czy jak ty myjesz garnki, to ja ci wyrywam gąbkę z ręki … !?    Niestety, często bywa tak, że tylko śmiech stanowi jedyne lekarstwo na ludzkie cierpienie, prawda? 