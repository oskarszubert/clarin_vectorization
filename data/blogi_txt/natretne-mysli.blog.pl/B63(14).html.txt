Gwałt to dramat, trauma na całe życie. Jednak los lubi puszczać do nas przysłowiowe „oczko”, żartować z najbardziej trudnych spraw. To dobrze. Ostatecznie, tylko śmiech jest jedynym lekarstwem na cierpienie…   Za oknem pada deszcz. Jesień jest nostalgicznie piękna. Dlaczego? O tej porze roku dobrze usiąść z kubkiem gorącej herbaty w dłoni i patrząc na rozpryskujące się na szybie krople deszczu, wspominać.    Siedzę z mruczącym kotem i  kursorem migającym przyjaźnie na białym tle, gubiąc wzrok wśród roztańczonych na wietrze liści starej wierzby. O dziwo, chrapanie psa idealnie łączy się z dźwiękami „Czterech pór roku” Vivaldiego, którego w myślach zawsze nazywam poufale „rudym księdzem”. Dźwięk skrzypiec przenosi mnie trzy lata wstecz. Wtedy też go słyszałam. Siedziałam na powycieranej, burej, sanatoryjnej kanapie. Była zima. W tutejszej kawiarni odbywały się cowieczorne potańcówki. Ze swojego punktu obserwacyjnego usytułowanego w rozległym holu, oglądałam starszych, roześmianych ludzi. Z rumianymi policzkami, lekkim krokiem podążali do oświetlonej kolorowymi lampkami kawiarni, zostawiając bolączki starości zamknięte, jak niewygodnego trupa, w szafie. Cygański grajek nie próbował grać Vivaldiego, o nie, spod jego dłoni spływały tęskne, namiętne, proste ludowe nuty. - Przepraszam, mogę? Oderwałam wzrok od książki, po czym skinęłam przyzwalająco głową. W sanatorium często zagadywali mnie starsi, obcy ludzie. Nie miałam nic przeciwko temu, lubię słuchać opowieści o czyimś życiu. Jestem złodziejem ludzkich historii, zbieram je, jak klejnoty i delikatnie zamykam w skarbcu mojej pamięci. Czy jest coś bardziej cennego, niż wspomnienia? Wszystko mija, nie można zatrzymać w miejscu żadnej chwili. Zostaje to, co zdołamy złapać w pułapkę pamięci. Na zawsze, a przynajmniej do chwili, gdy złapie nas demencja.   - Nie tańczy pani? Kobieta w starszym wieku, może nawet osiemdziesięciolatka, nie kryła swoich zamiarów względem mojej osoby. Chciała rozmowy. Czemu nie? - Nie. Widzi pani, mogłabym być wnuczką dla tutejszych panów. Staruszka roześmiała się pogodnie. - Co racja, to racja. Jeszcze któryś by padł w trakcie amorów. Chociaż powiem pani – tu zniżyła głos do teatralnego szeptu – że większość z nich to stare zbereźniki. O, a ten… Palcem wskazała stojącego przy wejściu pana, który wyróżniał się zdradzającą ukrytą łysinę fantazyjną „zaczeską” i błyszczącą purpurą kamizelką. - Ten to każdą rozbiera wzrokiem. Roześmiałam się do wtóru chichotu nieznajomej towarzyszki. Rzeczywiście, omawiany mężczyzna wyglądał na żywo zainteresowanego każdą mijającą go kobietą. - Pierwszy raz w sanatorium? - Drugi. - A, to już się pani napatrzyła, co? Starsza pani okazała się bardzo ciekawą towarzyszką. Po paru minutach moja rola w rozmowie ograniczyła się do pojedyńczych pytań. Gdy wybiła godzina 22.00 z żalem zaczęłam żegnać tak interesującą rozmówczynię. Zaproponowałam odprowadzenie jej do pokoju, na co kobieta przystała z wdzięcznością. - Dobrze mieć towarzystwo, nawet na tak krótką drogę. Pani młoda, to nie ma się czego bać, ale ja już nóg sprawnych nie mam, żeby w razie czego uciekać. - Uciekać? Tutaj, przed czym? - Jak to? Przed tymi starymi zbereźnikami przecież. Niejedna celowo zwleka z powrotem do pokoju, ale mi już nie w głowie takie przygody. A chłop jak podpity, to nierozumny, nie wiadomo, co mu do łba strzeli. I tu starsza pani zaczęła wspominać swoją „świętej pamięci” znajomą, z którą kilkanaście lat wstecz temu przyjechała na polskie wybrzeże do jednego z uzdrowisk. - Jaki to człowiek głupi, ledwo przed siedemdziesiątką obie wtedy byłyśmy, a mi się już wydawało, że jestem stara! Obie panie, wtedy jeszcze młode i piękne, jak rzekła moja towarzyszka, każdego wieczora chadzały do sanatoryjnej kawiarenki.  - Zabijali się o nas panowie, ale ja szybko wybrałam takiego jednego, miłość z dawnych czasów mi przypominał, taki miał błysk w oku… Jej znajoma nie była tak zdecydowana. Zdążyła już pochować dwóch mężów, została babcią i to wielokrotnie. - Ciągle było jej mało życia. Wesoła, towarzyska kobietka. Co wieczór z innym tańczyła. Już miałam się zapytać o kontakty cielesne zalotników, gdy moja towarzyszka sama nawiązała do tego zagadnienia. - Lubiła pieszczoty, jak każdy. Też święta nie byłam. Obie wdowy, to używałyśmy. Tylko ona chyba wtedy zupełnie się zapomniała. Mówiłam jej, żeby się uspokoiła, wybrała, przecież mężczyźni to straszne zazdrośniki. Ale co tam, puszczała moje rady w niepamięć. Już od paru minut stałam przed drzwiami pokoju staruszki. Mijała nas pielęgniarka z nocnej zmiany, jednak skinęła tylko głową, widać było, że zna i lubi moją rozmówczynię. - I stało się. Wróciła kiedyś około północy. Potargana, bluzka i rajstopy podarte, włosy w nieładzie.  Staruszka pokręciła głową i westchnęła. - Przypadłam do niej, wzięłam w ramiona, cała dygotała z zimna. Trwało to parę minut. Gdy się uspokoiła, zapytałam, co się stało. „Wziął mnie siłą, diabeł jeden!”, powiedziała i zaczęła się śmiać. Pomyślałam, że to szok, znowu przytuliłam. Po jakimś czasie wszystko mi opowiedziała.  Jeden z bywalców kawiarni od dawna miał oko na koleżankę mojej rozmówczyni. Ta, wiedząc, że mu się podoba, wdzięczyła się do niego, owszem, ale ciągle zostawiała dla drugich. Bawiła się nim. W końcu mężczyzna zaprosił ją na kawę w mieście. Zgodziła się, kawiarnie zmieniali trzy razy, zrobiło się późno. Gdy wracali, stanął na poboczu i zaczął ją całować.  - Mówiła, że nie chciała niczego więcej, ale on wziął ją siłą. Potem odwiózł pod drzwi, pocałował w rękę i pojechał. Staruszka zamilkła na chwilę. - A wie pani, co do dzisiaj mnie dziwi? Pokręciłam głową. - Że ją ten gwałt nic a nic nie obszedł. Wie pani, czym była zmartwiona? Że bluzkę markową, strasznie drogą podarł. Bluzkę, rozumie pani??   Za oknem wiatr zrywa wierzbowe liście. Z przyjemnością wspominam starszą panią. Myślę też o jej koleżance. Czy to był gwałt? Z definicji, na pewno.    Staruszkę spotkałam w tym sanatorium jeszcze raz. Wróciła w rozmowie do swojej koleżanki.  - Niech tylko pani o niej nie myśli, że była jakąś nierzadnicą. To tylko raz tak korzystała z życia, w tamtym uzdrowisku. Wielokrotnie rozmawiałyśmy o tym wszystkim. Śmiała się, mówiąc, że znów czuła się, jak młoda, godna pożądania, szalona dziewczyna. I wcale nie żałowała tej wyprawy na kawę z adoratorem. Nic a nic. Koleżanka staruszki umarła trzy lata po ich wspólnym pobycie w uzdrowisku. Czy moja rozmówczyni jeszcze żyje? Nie wiem, ale jestem jej wdzięczna za opowieści. Wspominam ją i uśmiecham się. Jest taki żart, krążący po portalach społecznościowych, który pasuje jak ulał do tej opowieści. Rzecz dzieje się na posterunku policji. - Czy opierała się pani podczas gwałtu? - Tak. O płot… 