W Polsce czas świętowania kończy się dopiero pierwszego stycznia. Ci, którzy są szczęśliwi, spełnieni życiowo, pławią się w rodzinnym celebrowaniu tych dni. Co z tymi, którzy do świątecznego obiadu siadają sami? Dla takich ludzi okres świąteczny to prawdziwa próba. Pewnie dlatego niektórzy z nich nie wytrzymują i wypisują się z życia. Samobójstwo, to wynik śmiertelnej choroby duszy – depresji – dopadającej samotnych, zrozpaczonych ludzi.  - To wyraz odwagi! Tak, parę dni temu, określiła samobójstwo moja, znacznie młodsza, rozmówczyni. - Dlaczego? - Bo życie jest najcenniejsze, a ktoś ma odwagę sam sobie je zabrać. Cóż, miałam na ten temat odmienne zdanie. Bo skoro dla kogoś życie jest najważniejszym darem, to nie będzie chciał on go sobie odbierać. To logiczne rozumowanie, prawda?  - Dla samobójcy życie nie ma wartości, jest przysłowiową kulą u nogi, pryszczem na tyłku! Dlatego nie chce już brać udziału w codzienności. Samobójstwo to tchórzostwo, bardzo egoistyczne zrobienie sobie samemu dobrze. Bez względu na to, jak bardzo będą cierpieli Ci, dla  których jest się ważnym. Dziewczyna przez chwilę myślała, po czym odpowiedziała: - A co z tymi, którzy odbierają sobie życie, aby ocalić od bankructwa i wstydu rodzinę? - Tutaj rzeczywiście może w grę wchodzić odwaga, masz rację. Robią to dla spokoju i bezpieczeństwa finansowego rodziny. Wszystko zależy od pewnych prawnych uregulowań w wypadku śmierci kogoś takiego. Ale wiesz co? Rodzina takiego samobójcy może mieć do niego żal, że nie pozwolił im na pomoc. Nie wiem, czy dla nich będzie bohaterem, czy tchórzem. Rozmowa o motywach samobójstwa i ich skutkach bardzo mnie wciągnęła. Nie przekonałam swojej interlokutorki – dla tej młodej, niespełna siedemnastoletniej dziewczyny, odebranie sobie życia to akt bohaterstwa. Dla mnie, z pewnymi w.w. wyjątkami, to ciągle tchórzostwo, zwykła ucieczka w mysią dziurę.  Skąd te ponure rozmyślania? Otóż niedawno na forum „natrętnych-myśli”, pod wpisem „Pocięte życie”, wypowiedziała się niejaka Asia. Mówiła o strasznym poczuciu samotności, bezradności, której nie osłabia obecność innych ludzi. Skąd bierze się tego rodzaju brak nadziei? Nie warto wymieniać przyczyn, jest ich nieograniczona ilość. Kto jednak może pomóc Asi? Moim zdaniem, tylko ona sama. Czeka ją ciężka praca – zbudowanie poczucia własnej wartości nie opartego na relacjach i opiniach innych ludzi. Gdy tego dokona, już nikt i nic nie będzie w stanie jej pokonać. Moim zdaniem przecenia się znaczenie bliskich w budowaniu trwałej, pozytywnej samooceny. Dlaczego? Możemy posiadać dziesiątki przyjaciół, olbrzymią rodzinę, a jednak – prędzej, czy później – zostajemy sami ze sobą. Tylko wtedy jesteśmy prawdziwi. Czy to będzie chwila, tuż przed zaśnięciem, czy parę minut w zamkniętej łazience – czas i przestrzeń nie jest tu istotny – ważny jest fakt, że w końcu jesteśmy sami. To wtedy patrzymy sobie w oczy – dosłownie lub w przenośni – i pytamy: „Jakim jestem człowiekiem? Czy lubię tego gościa?”. Po wyjściu z łazienki możemy zostać „wchłonięci” przez rodzinę, jednak nawet setka kochających nas ludzi nie sprawi, że poczujemy się lepiej, jeżeli wcześniej, w samotności, doszliśmy do wniosku, że nie lubimy samych siebie. Wszystko zaczyna i kończy się w człowieku. Dlatego ludzie, którzy nie potrafią kochać siebie, nie są w stanie obdarzyć dobrą miłością innych. Jeszcze parę dni i ponownie w naszych domach zawita codzienność. Z choinek spadną igły, z samotnych głów znikną samobójcze myśli. Koniec roku to dla mnie samej istotny okres. To wtedy obchodzę urodziny, a parę dni później narzuconą przez los niemiłą rocznicę. Dzisiaj mija kolejny – już czwarty – rok od tych kilkunastu sekund, które zmieniły moje życie na zawsze. Trudno wyrzucić z pamięci wspomnienia tego zdarzenia, szczególnie, że o jego skutkach nigdy nie pozwala mi zapomnieć odczuwany fizyczny ból. „Taka karma” – tak powiedziałaby zwolenniczka filozofii buddyjskiej. Ja zaś mówię inaczej – życie puściło do mnie oczko, przy czym, szczerząc zębiska z ubawu moim zaskoczeniem, bezczelnie zapytało: „No i co zrobisz z tym fantem?”.    Nie wiem – jeszcze… A tymczasem znów minął kolejny rok. Ponownie nadszedł czas wszelkiej maści piromanów. Koniec starego i początek nowego roku to chwile, gdy każdy kretyn z paroma złotymi w kieszeni może poczuć się przez chwilę mistrzem kuglarstwa, by na oczach rodziny i znajomych wyczarować mniejsze lub większe kolorowe iskry. Sylwester to czas, gdy racjonalne myślenie odchodzi w niepamięć. Klasyczny rodzinny mistrz sztucznych ogni pierwsze złote iskry wyczarowuje, gdy zapadnie lekki zmrok. Później, wraz z pogłębiającą się ciemnością i purpurą twarzy wywołaną przez ilość wlewanego w siebie trunku, częstotliwość pokazów domorosłego piromana znacznie się zwiększa. Północ to pora, gdy stare ustępuje miejsca nowemu. Niestety, ta zależność nie dotyczy durnoty domowego żonglera petardami. Pusta łepetyna nie zaczyna ciążyć mu w nowym roku od nagłej dawki rozsądku. Jeżeli już, to od wlanego w siebie przeróżnej maści alkoholu. Na prawą nóżkę, lewą, za zdrowie żony, dzieci, ba, w taką noc to mistrz piromanii wychyla kielicha także za pomyślność teściowej. A co – raz się żyje! Pijany sztukmistrz wie, że ryzyko jest nieodłączną częścią dobrej zabawy. Z uwagi na tę oczywistą zależność byłam raz świadkiem następującego wydarzenia. Upojona sylwestrowym szczęściem rodzina sąsiadów znajomych, u których spędzaliśmy tę noc, w całej swej okazałości wyległa przed dom, by odliczać ostatnie sekundy starego roku. Głowa stadła na cześć tego, co miało przyjść, wystrzeliła olbrzymią racę. Może produkt był felerny, a może ręce kuglarza trochę drżały od emocji – rozległ się ogromny huk i snop kolorowych iskier uderzył w olbrzymią, rozświetloną sosnę stojącą przed domem. - Mamo! Tata zabił moją choinkę! Wrzask przerażonej małej dziewczynki wyrwał z transu stojącą w osłupieniu rodzinę sąsiadów. Drzewo przed domem płonęło, dorośli rozbiegli się po wodę, a do głośnego zawodzenia dziewczynki dołączył płacz jej licznego rodzeństwa. Jeżeli ktoś myśli, że po zgaszeniu pożaru sąsiedzi grzecznie weszli do domu, to się myli. Przyszła pora na kolejne wiwaty. Zataczający się ojciec, przy lekkiej pomocy gości, przez następne długie minuty zadziwiał całą okolicę kolorowymi rozbłyskami na niebie. Jako, że dobry był z  niego człowiek i ojciec, dla wytarcia łez zrozpaczonej utratą wielkiej choinki córki, pozwolił jej potrzymać w małych dłoniach jedną z odpalanych rac. I tak tradycji stało się za dość. Było głośno, kolorowo. Nikomu nic się nie stało, głupocie rodzinnego kuglarza również.   Podobnie, do przedstawionej powyżej scenki, będzie wyglądał sylwester w mojej niewielkiej miejscowości. Niestety, gdzieś tam, w kraju, ktoś przywita nowy rok bez palców, czy oczu. Jest ryzyko, jest zabawa. Przecież to wyjątkowa noc, czas gdy zasypia zdrowy rozsądek i empatia. To pora zaraźliwego owczego pędu ku kretyńskim zachowaniom. Jak zawsze mało kto pomyśli o tym, co poczują wszelkiej maści zwierzęta domowe i nie tylko, gdy niebo rozbłyśnie całą paletą kolorów. Mój pies  zapragnie ochronić swój dom przed głośnymi i błyskającymi najeźdźcami nocnego nieba. Jego piękny, dający poczucie bezpieczeństwa szczek wprawi w drżenie stojące w kredensie kieliszki. Kot, za murem okna, zaczai się na tryskające iskrami dziwne stworzenia. Z kieliszkiem szampana rzucę światu i sobie – „Szczęśliwego Nowego Roku !”, żałując, że jeszcze nie tym razem mogę wypowiedzieć to jedno, cudownie proste, piękne życzenie:” Oby nadchodzący rok nie był gorszy od poprzedniego!”. 