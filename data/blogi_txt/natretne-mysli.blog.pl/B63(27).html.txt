Większość kobiet pragnie w swoim życiu romantyzmu. Spotkać tego jedynego, zakochać się z wzajemnością. A potem? Życie usłane różami. Nie dziwią mnie tego typu pragnienia – w końcu lepiej być szczęśliwym, bogatym i zdrowym, niż samotnym, schorowanym biedakiem, prawda? Małe dziewczynki marzą o byciu piękną królewną. W dorosłym życiu tego typu pragnienia nadal pozostają w umysłach większości kobiet. Jak je zrealizować? To proste. Sprawić, by zakochany mężczyzna poprosił nas o rękę. Potem już wszystko toczy się zgodnie z – wymarzonym od dzieciństwa – planem.  W szkole podstawowej miałam mnóstwo koleżanek, które pragnęły wyjść za mąż. U niektórych z nich pragnienie gniazdowania było tak silne, że jedynymi zabawami, w których chciały uczestniczyć, były te imitujące ślub. Nie sposób było uciec przed tego rodzaju grami, szczególnie, gdy spędzałam czas w grupie kilku dziewczynek. Osobiście uwielbiałam zabawy w szpiegów, bądź traperów. Niestety, byłam jedyną, której nie przeszkadzała zabawa na brzegu pobliskiego strumienia oraz otaczającego go lasu. Być może, to właśnie z uwagi na te ciągłe przebieranki w pannę młodą i jej głupawy orszak, dosyć wcześnie zniechęciłam się do liczniejszego niż najbliższa koleżanka, grona kobiecych znajomych. Gdy byłam w piątej klasie, zabawy z dziewczynkami stały się wyjątkowo nudne i głupie. Zapanowała moda na udawanie porodu. Masakra. To utwierdziło mnie w ostatecznym przekonaniu, że dziewczyny są naprawdę niemądre.  I tak, ograniczając się do minimum, czyli jednej bliskiej koleżanki, wkroczyłam w wiek nastoletni. Klasa siódma i ósma to zabawy w gronie młodszych chłopaków oraz jednej dziewczyny. Było dobrze, mimo kochliwości mojej towarzyszki. Młodsi koledzy pełnili rolę naszych uniżonych służących, w dodatku z chęcią brali udział w zabawie w szpiegów, czy też Robin Hooda. Nikt nie pragnął udawania akcji porodowej, czy też innych tego typu nudnych bzdur. Czas dorastania minął błyskawicznie. Gdy zbliżałam się do trzydziestych urodzin, większość kobiet w moim otoczeniu nagle powróciła do marzeń z dzieciństwa. Tych o ślubie, koniecznie w sutej, białej kreacji, czyli sukience dla dorosłej „królewny”. - Musi być koniecznie biała, z welonem i długimi, atłasowymi rękawiczkami! Z wypiekami na twarzy roztoczony został właśnie przed moimi oczami wizerunek przyszłej panny młodej. Grzecznie słuchałam, od czasu do czasu dodając swoje: - Yhm… Szaleństwo ślubne rozpoczęło się wśród licznych, aczkolwiek bardzo pobieżnie znanych mi kobiet, gdy te przekraczały „magiczną” trzydziestkę. Pomimo przeróżnych uników z mojej strony, czasami zmuszana byłam do wysłuchiwania planów uroczystości weselnych. - Zrobiłam już listę gości, razem z mamą i siostrą. I wiesz co? Wyszło nam prawie dwieście osób! Kobieta, z którą kiedyś studiowałam na tym samym kierunku, wybuchnęła nerwowym śmiechem. - I to jest problem, jednak nie mój największy. Bo widzisz, ja muszę mieć przyjęcie w tym hotelu, a że jest on czterogwiazdkowy, to trochę trzeba zapłacić. - Obetnij inne koszty. Rzuciłam niedbale pierwszą radę, która przyszła mi do głowy. Dlaczego ktoś wymyśla sobie tego typu problemy? Białą suknię można założyć w przytulnym motelu, niekoniecznie w rozległej sali bankietowej. Nie ryzykowałam jednak wypowiedzenia moich spostrzeżeń na głos. Wiem, jak bardzo drażliwe bywają w tej kwestii kobiety. Przyszłam do tej cukierni na kawałek ulubionego tortu, pech chciał, że spotkałam koleżankę ze studiów. Zamierzałam pozostać w roli słuchaczki, aż do ostatniego kęsa czekoladowego ciasta. - Nie da rady. Sukienkę mam po mamie, parę przeróbek i wyszło istne cudo. Jednak butów poniżej tysiąca nie kupię! A inne dodatki? Biżuteria, kwiaty… Mówiłam Mariuszowi, że musi coś z tym problemem zrobić. W końcu ślub jest raz w życiu, prawda? Mruknięcie i uśmiech wystarczyły. Koleżanka zaczęła opowiadać o swoim wybranku. - Jak tylko go zobaczyłam, od razu wiedziałam, że muszę go poznać blisko. On wtedy kończył związek z taką pustą Beatką, wiedziałam, że niedługo będzie wolny. To zakręciłam się w jego towarzystwie i wszystko zaczęło układać się po mojej myśli. Taki przystojniak, a jednak go zdobyłam. Zakochał się w moich piersiach i obiadkach. Oczy znajomej błyszczały wzruszeniem, gdy mówiła o przyszłym mężu. - Moi rodzice byli nim zachwyceni. Minęło siedem miesięcy, a już miałam pierścionek zaręczynowy na palcu. O, ten! Z dumą w głosie podstawiła pod mój nos upierścienioną dłoń. - Ślub zaczęliśmy planować następnego dnia. Zgadzał się na wszystko, o czym marzyłam. Jest taki kochany.. Słowa, przeplatane westchnieniami, zdawały się nie mieć końca. Byłam cierpliwa. Potem dowiedziałam się, że narzeczony nagle stracił pracę. Następna nie była już tak dobrze opłacana. - A ja już dałam zaliczkę za hotel! Romantyczna wizja ślubnego przyjęcia w eleganckim hotelu była poważnie zagrożona. - Już od miesiąca proszę, ba, błagam wręcz Mariusza, by wziął pożyczkę. To jedyny ratunek dla mnie! Cóż, romantyczny narzeczony nie chciał zaakceptować czterdziestu tysięcy pożyczki. Starszy od przyszłej małżonki o dwanaście lat, dotąd nie obciążony żadnymi kredytami, wzdrygał się przed takim rozwiązaniem. Nie tak chciał rozpoczynać życie przy boku nowej żony.  - Już sama nie wiem, jak mam go do tego przekonać. Co to jest czterdzieści tysięcy? Jak zmieni pracę na lepszą, to nawet nie odczuje spłaty. A od tego zależy, jak będzie wyglądać nasze wesele. Nie wiem, czemu się opiera? Do głowy przyszło mi mnóstwo powodów oporu narzeczonego znajomej. Ona, jedynaczka, nigdy nie pracowała zawodowo. I nie zamierzała. Po ślubie planowała zająć się pełnoetatowym macierzyństwem. Na jego barkach miał spocząć obowiązek jedynego żywiciela rodziny. Planowany ślub nie był pierwszym w jego życiu. Kilkanaście lat temu przeżył huczne wesele, a potem – dwa lata później – jeszcze huczniejszy rozwód. Facet nie chciał się wygłupiać. Poprzednia bogata uczta weselna nie przyniosła mu dostatniego życia we dwoje. Cóż, jednak dla mojej znajomej był to pierwszy ślub. W naiwnym, aczkolwiek słusznym założeniu – jedyny.   Przypadkowe spotkanie w cukierni przekształciło się w godzinną rozmowę. Wymieniłyśmy się adresami mailowymi i – życząc sobie wszystkiego najlepszego – rozstałyśmy się.   Myślałam, że na tym zakończy się moja przygoda z koleżanką ze studiów. Tydzień później przysłała mi maila. Zdjęcie sukni ślubnej. Ładna, o ile ktoś lubi chodzić w przerośniętej bezy. Minął kolejny miesiąc i kilkanaście radosnych maili. Potem zapanowała cisza w eterze. Dopiero po paru miesiącach dowiedziałam się, że ślub nie miał miejsca. Brakło pieniędzy i woli wzięcia stosownego kredytu na potrzeby planowanej uroczystości. „To zwykły, przyziemny drań” – tak stwierdziła niedoszła panna młoda. Narzeczony kategorycznie odmówił pożyczenia w banku, tych „gównianych, marnych czterdziestu kawałków”, jak stwierdziła znajoma. Kłótnie wśród narzeczeństwa przybierały na intensywności, aż do momentu, gdy ona zagroziła odejściem skoro on nie chce jej uszczęśliwić. Nie chciał. Romantyczny kredyt nigdy nie został zaciągnięty. Moja znajoma wkrótce znalazła drugiego mężczyznę swojego życia. Z dobrą pracą i pełnymi kontami w bankach. Znów była szczęśliwa. Nie byłam na jej ślubie. Podobno był cudowny. Przepełniony romantyzmem. Prawdziwa bajka.   Czy kredyt może być romantycznym gestem? Pomyślmy. Ten jedyny mężczyzna powinien być romantyczny. Pragniemy także, by czuwał na naszym bezpieczeństwem. Niestety, czasami same mu na to nie pozwalamy. Czy zaciąganie kredytu na przyjęcie weselne to mądre posunięcie? Dla mężczyzny na pewno nie. Dla kobiety, która od zawsze widziała się w wielkiej, białej sukni, wśród tysiąca kwiatów i stada zachwyconej jej osobą rodziny – nie. Ona chce w końcu zostać królewną, chociaż na jedną noc. On? Dla niego ona jest już królewną, bez kilkudziesięciu tysięcy kredytu. W dodatku nie zgadzając się na początek wspólnego życia z ratami za wystawne, aczkolwiek jedno nocne przyjęcie, mężczyzna myśli o naszym bezpieczeństwie finansowym. Wiem, że niektóre pary zaciągają kredyt, który spłacają otrzymaną w prezencie ślubnym gotówką. Można i tak. Jeżeli ona i on pragną wyjątkowej imprezy, na którą jednak ich nie stać, zaciągnięcie pożyczki w banku wydaje się jedynym rozwiązaniem. Czy na pewno? Romantyzm weselnego przyjęcia może nie wystarczyć na długo, gdy młodzi zmuszeni będą oszczędzać na spłatę kolejnych rat. Gdy ona nie kupi sobie wymarzonych szpilek, a on, słysząc jej utyskiwanie, bezradnie rozłoży ręce i powie: „Mieliśmy piękny ślub, kochanie”. Romantyczny kredyt? Cóż, nie sądzę… 