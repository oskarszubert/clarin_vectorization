Ból wypędził mnie z łóżka. Taki już z niego padalec, że najbardziej męczy w nocy. Korzysta z ciszy uśpionego domu, żeby dopaść również moją psychikę. Rozrywa prawą stronę mojej głowy, szyi, barku, aż po czubki lodowatych palców dłoni. Poddaję się i wstaję. Po aplikacji końskiej dawki opioidów powoli sączę zbawczą latte. Z wolna odrywam myśli od własnego ciała. Pusta karta na ekranie notebooka zaprasza do współpracy. Takiej zachęcie nie jestem w stanie się oprzeć.   Wczoraj był ważny dzień dla mieszkańców mojej miejscowości. Gdy zapadła ciemność do mojego domu, od strony kościoła, zaczęła zbliżać się procesja. Trzeba przyznać, że zapalone pochodnie wyglądały ciekawie na nocnym tle. Chociaż przez chwilę poczułam się nieswojo. Zupełnie, jakbym oczekiwała, że pośród tłumu znajdują się tacy, którzy niosą widły, siekiery, tudzież inne ostre narzędzia. Gdybym była czarownicą, gdyby rzecz działa się parę wieków wstecz… Hm, na szczęście mamy dwudziesty pierwszy wiek i jedyne, co mi groziło, to lekki niesmak, gdy do moich biednych uszu dobiegały dźwięki fałszowanych melodii. W takich procesjach to chyba norma, zgodnie ze słowami piosenki: Śpiewać każdy może… Inna sprawa, czy powinien. - Idą po Ciebie. Roześmiany Mężczyzna błysnął uśmiechem w twarzy pokrytej kilkudniowym zarostem i siecią zmarszczek ze zmęczenia. - Wróżek nie pali się na stosie. Pies, zaniepokojony jękliwym zawodzenie dobiegającym od strony ulicy, przytulił się do mojej nogi. - Prawda, Ciapuch? Szczeknął w odpowiedzi, po czym zastygł naprężony, gotowy do mojej obrony. - Wiesz, za stara  jesteś na wróżkę. Po trzydziestce już zwykła czarownica z Ciebie. Fuknęłam w udanym oburzeniu. Mężczyzna otoczył mnie ramieniem i dodał: - A po pięćdziesiątce będziesz po prostu wiedźmą. Mój, kobiecy, i jego, męski, śmiech zmieszały się ze sobą. Diament skakał wokół naszych nóg, zadowolony. Lubi, gdy się przytulamy, pod warunkiem, że on wciśnie się pomiędzy nas.   Procesja, podczas której miejscowi zgłębiali tajemnice swojej wiary, poszła dalej. - Jak myślisz, oni robią to, bo wypada, czy dla tych tajemnic? Czoło Mężczyzny przecięła pionowa zmarszczka. - W większości z nudów. To dla nich atrakcja, zupełnie jakby do naszej wioski przyjechał cyrk. Przecież większość z miejscowych nie zna innego życia, może parę razy byli w jakimś większym mieście, u lekarza. Miał rację. Całkiem niedawno rozmawiałam z jednym z tutejszych, który opowiadał, z wielkim przejęciem, że: - Pani, kiedy parę lat temu byłem w mieście, to było tyle samochodów, że aż strach! Wiem, mieszkają tu też tacy, którzy codziennie dojeżdżają do pracy w mieście. Jednak to zdecydowane wyjątki. Nasza miejscowość nie jest tzw. „sypialnią” dla karierowiczów, marzących o spokoju na łonie natury po tygodniu ciężkiej harówki w korporacjach.   Rytuały mają wielkie znaczenie w naszym codziennym życiu. Są jak niewidzialne ramy spinające kolejne dni, tygodnie, miesiące i lata. Tylko czy tajemnice jakiejkolwiek wiary można zagłębić podczas zbiorowego marszu, cichych rozmów w tłumie i dyskretnego oceniania jakości garderoby sąsiadów? Wątpię. Człowiek poznaje siebie w samotności. I tylko dzięki temu może zrozumieć świat. Również ten nienamacalny. Niezależnie od tego, czy wierzymy w istnienie duszy, czy też rządy naszego mózgu – warto dać sobie szansę na rozwój. I pomilczeć w samotności. 