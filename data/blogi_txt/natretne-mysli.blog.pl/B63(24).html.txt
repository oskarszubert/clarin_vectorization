- Te sk…….y wszystko rozkradną! Ogorzała od pracy na świeżym powietrzu twarz mężczyzny nie kryła odczuwanej przez niego pogardy. Siedziałam przy maleńkim stoliku, w rogu niewielkiej poczekalni banku w małej mieścinie. Osoba, której towarzyszyłam, zajmowała miejsce w dosyć pokaźnej kolejce do okienka kasowego. - Żebyś pan wiedział, rozkradną, jak nic.  Niewiele różniący się wiekiem od swojego przedmówcy drugi mężczyzna z chęcią podchwycił temat.  - A potem będą z nas, szaraczków, ściągać kolejne podatki! Do czego do wszystko zmierza, panie? Najwyraźniej tych dwóch mężczyzn nie znało się, połączyło ich wspólne utyskiwanie na rządzących ich ojczyzną. - Który się nie dorwie do koryta, to wpier…a, ile wlezie. Dla siebie nabierze, dla rodziny. Wszystkich poustawia! Szczerze, nie lubię takiej polskiej solidarności w psioczeniu na innych. Trudno byłoby jednak uniknąć roli biernego słuchacza siedząc w tak niewielkiej sali.  - Bo to złodzieje i komuniści! Starsza pani, o narysowanych, komicznie wygiętych w wieczny łuk zdziwienia brwiach, włączyła się do męskiej rozmowy. - E, tam, za komuny każdy miał pracę, nikomu krzywda się nie działa, jak chciał pracować, to robotę dostał. To teraz taki raj kapitalistyczny dla złodziei i dewiantów nastał. Grzmiący głos pierwszego rozmówcy natychmiastowo zareagował na wypowiedź staruszki. Ta, najpierw oblała się uroczym rumieńcem gniewu, po czym szybko zripostowała: - Co Pan wygaduje? To komuniści! Najpierw zamach wymyślili, żeby dojść do władzy, a teraz na księży się uwzięli, diabły jedne. Rozmowa przyciągnęła uwagę pozostałych czekających. Młoda kobieta, z wyraźnie nudzącym się małym chłopcem, zabrała głos. - Zamach to chory wymysł, a to, co księża robią, to straszne. Dobrze, że się o tym głośno mówi. Pedofilów trzeba tępić, jak karaluchy. Obronnym gestem przyciągnęła do siebie synka i dodała: - Szczególnie takich, do których chodzi się do spowiedzi. Nie tylko ja zauważyłam grę kolorów na twarzy starszej pani. - Co też pani opowiada za głupstwa. W radiu ostrzegali, że masoneria na kościół i jego pasterzy zamach bierze, ostrzegali! Nie wstyd pani, tak kłamać! Na księdza tak mówić, to grzech wielki! Głos staruszki przeszedł niemalże w pisk.  - Grzech, to jak ksiądz seks z małym dzieckiem uprawia. Gwałci podopiecznych! Również policzki młodej kobiety przybrały barwę purpury. Wszyscy wlepili wzrok w obydwie panie. Nawet kasjerki przestały udawać, że pracują. - Jak nie wychowa pani dobrze bachora, to potem pcha się do łóżka i samego księdza. Skąd sługa boży ma wiedzieć, że dziecko po to przychodzi do niego, by go na pokuszenie wystawić? Przecież ksiądz o takich sprawach nie myśli, nie spodziewa się! Wychowaj pani dzieciaka, to gwałtów nie będzie! Z ust większości oczekujących wydarły się ni to jęki, ni to okrzyki zdumienia. Na naszych oczach starsza pani, zapewne matka i babcia, broniła pedofilów wśród księży. Nikt się tego nie spodziewał. Nikt. Jednak to nie był szczyt naszego zaskoczenia. Młody chłopak – początkujący student? – podszedł do staruszki. - Mnie nauczono szacunku dla starszych ludzi. Ale wie pani, co? W tym momencie tego żałuję. Bo pani jest zwyczajnie głupia. I żal mi pani dzieci i wnuków. Staruszkę zamurowało. Zrobiło się cicho, jak makiem zasiał. A ja? Poczułam radość. Tak, wszechogarniające szczęście, że nasze młode pokolenia nie są stracone. Że posiadają jednak mądrość, w którą starsi tak często wątpią. Mimo gier komputerowych i całej tej technologii, którą bawią się od wczesnego dzieciństwa, mają głowę na karkach. Złapałam spojrzenie młodego chłopaka, po czym skinęłam w jego kierunku głową.  Z pozdrowieniem, ale również z niemym podziękowaniem, za tych parę słów, które w ustach młodzieńca zyskały moc, jakiej nie byłoby w stanie dać im starsze gardło. Za normalną i bardzo słuszną moralnie postawę. Starsza pani wyszła z poczekalni. Oczywiście, w drzwiach rzuciła jeszcze uprzejme pożegnanie. - Komuchy! Po jej wyjściu gwar zalał niewielką przestrzeń. Były przyciszone rozmowy, był śmiech.     Polacy budzą się z długiego snu. Marzenia o cudnych przywódcach religijnych. Jednak nie wszyscy ludzie są w stanie strząsnąć z siebie cały ten senny ładunek. Nic dziwnego. W końcu przeciętne polskie dziecko zaczyna śnić bardzo wcześnie. Jak zaczyna się przygoda z tym złudnym omamem? Otóż dwoje dorosłych ludzi, na ogół zdrowych na umyśle, uznaje jednomyślnie, że ich upragnione dziecię, różowy bobas, naznaczony jest grzechem pierworodnym. Jedynym ratunkiem dla małego aniołka jest oddanie go w dłonie księdza, który, przy użyciu cudownych zaklęć tudzież cudownej wody, zmywa skazę z malutkiej duszy kwilącego dziecięcia.  Tak zaczyna się przygoda przeciętnego Polaka z religią.   Czy jestem przeciwna idei Boga? Idei miłości? W żadnym wypadku. Mierżą mnie natomiast wszelkie ideologie. Ich twórcy ubijają niezły interes na wciskaniu wszelkich zakazów, nakazów i sztucznych, wymyślnych rytuałów rzeszom ludzi. Jak odróżnić dobrą ideologię, od złej? Nijak. Trzeba zacząć od początku. Zaczerpnąć powietrze, tak, jak zrobiliśmy to tuż po wyjściu z łona matki. Krzyknąć na całe gardło. Czemu nie? Wrzask uwalnia nas z napięcia, redukuje stres. A potem zacząć żyć od nowa. Bez grzechu. Bo przecież nikogo nie zabiliśmy w trakcie naszego życia płodowego, prawda? Skąd biorą się starsze panie wierzące w świętość księdza proboszcza? To niewolnice narzuconej im od urodzenia ideologii. Uczone, że człowiek jest zbyt słaby, by móc funkcjonować bez przywódców religijnych. Czy byłyby takie, gdyby religie wybrały świadomie, będąc już ukształtowanym w pełni psychicznie człowiekiem? Jestem przekonana, że nie. Dlaczego? Ponieważ potrafiłby oddzielić dobro od zła. Po ludzku. Nie przez pryzmat fanatycznego podejścia do świata. Rację miał Fryderyk Nietzsche, mówiąc: Fanatyzm jest jedyną siłą woli, którą mogą osiągnąć także słabi i niepewni. 