Każdy zna jakąś matkę. Jeżeli nie swoją, to widuje rodzicielki znajomych. Spoglądam przez okno kuchni na biegnący przed moim domem chodnik. Jest prawie szesnasta. Przechodzi grupka rozgadanych nastolatek. Miejscowy menel tanecznym, nieco chwiejnym krokiem uparcie podąża do celu, jakim jest stacja benzynowa, a właściwie znajdujące się na jej półkach rzędy tanich win. Wypatruję tutejszych matek.    Mija kolejna minuta i w końcu na horyzoncie pojawia się charakterystyczna postać. To ona, kobieta w średnim wieku, której obie dłonie dźwigają reklamówki z zakupami. Twarz z lekkim makijażem przybrała maskę obojętności. Jej wzrok odruchowo przeczesuje mijane trawniki. Zakupy wyglądają na ciężkie, jednak kobieta ma lekki krok. Jak ona to robi? To lata treningu dają tak naturalny efekt. Jej stawy barkowe podziękują jej bólem u schyłku życia, nogi żylakami. A jednak kobieta nie wygląda na nieszczęśliwą. Wręcz przeciwnie. Towarzyszy jej nastolatek, który poprawiając co chwilę zsuwający się z ramienia plecak, zasypuje ją potokiem słów. Odprowadzam wzrokiem obarczoną zakupami postać i jak na zamówienie na chodniku pojawia się kolejna Matka Polka. Młoda, z widoczną nadwagą i rzucającymi się w oczy opuchniętymi stopami w baletkach. Zły wybór przy takiej figurze. No, chyba, że wyjściowo były to buty na koturnie, które zostały sprasowane ciężarem właścicielki… W pchanym przodem wózku płacze cicho dziecko. Jak mały kociak. Młoda kobieta troskliwie nachyla się nad niemowlakiem i zapada cisza. Widzę, jak uśmiech ulgi wygina jej usta i wędruje do podpuchniętych oczu. Idzie dalej zmęczonym, ciężkim krokiem niewyspanego człowieka. Na horyzoncie mojego obszaru obserwacji pojawiają się dwie panie. Staruszka i jej córka. Obie mają siwe włosy spięte w schludne koki. Znam je bardzo dobrze, ich stopy wydeptują dzień w dzień chodnik przed moim domem w drodze do kościoła. Córka posyła mi uśmiech i kiwa lekko głową. Ma w sobie wdzięk baletnicy. Jej matka, zatopiona w wiecznie mruczanej pod nosem modlitwie, zdaje się nie zauważać zewnętrznego świata.    Wchodzę wgłąb domu  w myślach przeglądając matki z mojej rodziny. Babcia, która przeżyła dwie wojny światowe, wychowała piątkę dzieci. Miała bardzo trudne życie, jednak nigdy się nie poddała. Nie była dzielna dlatego, że musiała.  - Dałam radę, bo nie miałam innego wyjścia. Nikt za mnie tego by nie zrobił. Tak mówiła babcia. Zajmowała się dziećmi, domem, chorym mężem, który nigdy nie wrócił do zdrowia po trudach pracy w Niemczech (II wojna światowa). Nie zastanawiała się nad przyszłością, tylko dbała o teraźniejszość. - Gdybym bała się przyszłości, zwariowałabym. Lepiej łatać bieżące dziury i zwyczajnie żyć.  Babcia miała rację. Wiele dzisiejszych depresji bierze się z lęków przed dniem jutrzejszym. Organizacja codzienności w trudnej, powojennej rzeczywistości, wymagała ogromnego wysiłku ze strony polskiej kobiety. Dzieci potrzebowały jedzenia, butów, kurtek. Ot, zwykłe rzeczy, które dla zdecydowanej większości dzisiejszych rodzin nie są problemem. Babcia dała radę, na starość czasami wspominała noce, gdy w samotności łykała łzy strachu przed następnym dniami. Od babci moje myśli wędrują do najważniejszej matki na świecie, mojej własnej. Wyjmuję album. Mama osiwiała bardzo szybko, dlatego na zdjęciach wygląda na starszą, niż jest obecnie, gdy już regularnie pokrywa włosy farbą. Wychowała czwórkę dzieci, na wsi, pracując dniami na gospodarstwie, nocami jako krawcowa. Gdy zasypiałam słyszałam stukot jej maszyny do szycia, często to również on budził mnie rano. Moja mama – spracowana, schorowana, taka miękka, a równocześnie bardzo twarda kobieta. To ona organizowała życie naszej rodziny, załatwiała wszystkie urzędowe sprawy, wydeptywała ścieżki w kolejkach po niezbędne do normalnego funkcjonowania domu rzeczy. Kobieta tytan? Nie, matka, która robiła wszystko dla swoich bliskich. A gdy nie miała już sił, widziałam w jej oczach ślady wylanych łez. Jednak zawsze dawała radę. Tak, jak mogła. Pamiętam,  jak jeździła motorem. Strasznie bała się tego „ustrojstwa”, ale dzięki korzystaniu z niego, mogła zaoszczędzić dużo cennego czasu.  - Nigdy się do tego nie przyznawałam, ale przed każdym większym skrzyżowaniem gasiłam motor i przepychałam go na prostą. Potem znowu na niego wsiadałam i jechałam dalej. Moja dzielna, a jednocześnie strachliwa mama. Nieważne, w jaki sposób, ważne, że zawsze osiągała zamierzone cele.   O Matkach Polkach krąży wiele stereotypów. Że są wspaniałe, dzielne, mądre, nieomylne, kochające, wierne, słowem  Matka Polka Zawsze Dziewica i Święta. Jakie one są? Na pewno nie są nieomylne, czują strach, bywają głupie… Ba, zdarzają się i takie, które lubią seks z nieznajomymi. Słyszymy o tych, które mordują swoje potomstwo, zdradzają bliskich, lekkomyślne, wiecznie niedojrzałe latawice. Bywają.  Na szczęście przeważają matki będące nimi nie tylko z nazwy. One również nie są istotami idealnymi. To nie święte. Historia mojej babci i mamy nauczyła mnie jednego. Dobra matka to bohaterka. Nie taka sztuczna, wykreowana przez stereotypy i dobre życzenia. Mówi się, że prawdziwy bohater, to człowiek przyciśnięty do muru. Taką właśnie bohaterką była moja babcia i mama. Taką bohaterką jest każda kobieta, która stara się, by jej dzieci były szczęśliwe. Kobieta idealnie nieidealna. Matka. 