Miłość nie traci terminu przydatności. Choć ludzie różnie definiują swoje uczucia związane ze sferą romantycznych uniesień, nie zmienia to faktu, że każdy chce być kochać i być kochanym. Euforia, która towarzyszy wszelkiej maści romansom sprawia, że niektórzy z zakochiwania się potrafią zrobić swoistą dyscyplinę sportową. Ważne, żeby ciągle coś się działo. Stąd biorą się nałogowi flirciarze, kiedyś zwani potocznie „lovestorantami”. Dla nich liczą się te chwile, gdy zdobywają kolejną kobietę tudzież mężczyznę, momenty, gdy ekscytacja nową miłosną przygodą osiąga szczyty. Niestety, osoby te skazane są na wieczną samotność. Ich gonienie za miłością jest tak samo zasadne, jak bieg psa za samochodem. Może i dogoni auto, tylko po co? Przecież nim nie pojeździ.  Lovestorant bardzo często bywa w stanie permanentnego zakochania, jest przekonany, że miłość to dziedzina, w której jest ekspertem. Myli się. Miłość to stan dla niego nieosiągalny. Owszem, dogania kolejną kobietę/mężczyznę, jednak gdy mija euforia zakochania i nadchodzi czas pełnego zaangażowania – a więc zaczyna się robić naprawdę poważnie – on traci zainteresowanie. Stabilizacja go nudzi. Przeraża. Jak to? Z jedną/jednym przez całe życie?!? Często z jego ust pada słynne zdanie: - Nawet kot padł by z głodu, gdyby miał całe życie warować przy jednej dziurze!  Po raz kolejny jest w błędzie. Niestety, często tkwi w nim do końca swojego pełnego uniesień i samotności, życia. Może, gdyby spotkał tę jedyną/jedynego, miałby jednak szansę na podróż życia samochodem marki Miłość.    No właśnie – TEN JEDYNY. Przekonanie o jego istnieniu podziela spora część ludzkości. Nic dziwi mnie to, sama do nich należę. Miałam szczęście, gdyż od wielu lat dzielę życie z przysłowiową „drugą połówką jabłka”. Jednak moja ciocia długo czekała, aż stanie się całością z TYM JEDYNYM. Kobieta, o której chcę Wam opowiedzieć, już dawno nie żyje. Jej młodość to ciężkie lata powojenne. Wychowała się na wsi, która w tamtych czasach wciąż oświetlana była jedynie lampami naftowymi. Nie miała łatwego dzieciństwa. Nie pokonała cioci żadna z szalejących wtedy chorób, które zabrały z tego świata jej trzech maleńkich braci. Przeżyła i wyrosła na piękną dziewczynę. Pamiętam z dzieciństwa (latem przyjeżdżała na wieś) jej zgrabne, smukłe nogi. Była wtedy niemal o osiemdziesięcioletnią starszą panią. To ona pokazała mi jak przyjemne jest opalanie topless. Dziękuję, ciociu    Mając zaledwie szesnaście lat spakowała skromną torbę i wyruszyła w świat. Osiedliła się na Śląsku. Jacyś dobrzy ludzie dali jej skromny kąt, zaczęła też swoją pierwszą pracę. To wtedy go poznała. Młody, wysoki, przystojny brunet. Spotkali się na herbatce u znajomych. Zaiskrzyło. Zaczęły się wspólne spacery, rozmowy o wszystkim i niczym. To była najpiękniejsza jesień w życiu mojej cioci. Nim nadeszła zima ich usta połączył pierwszy gorący pocałunek. Ciocia była zakochana. Pierwszy raz w życiu. Promieniała szczęściem, nawet ciężka, fizyczna praca nie była w stanie strącić jej z obłoków, po których stąpała.  Niestety, młodym nie dane było przeżyć wspólnie nadchodzącej zimy, która zasypała śniegiem cały kraj już na początku grudnia. - Nie zdążyłam mu nawet powiedzieć, że go kocham. Przystojny brunet zniknął z jej życia tak nagle, jak się pojawił. Nawet jego kuzynka nie potrafiła wyjaśnić cioci, co się stało. Mówiła coś o wyjeździe za granicę, tajemnicy. Tak więc, niespełna siedemnastoletnia dziewczyna, poznała ból złamanego serca.  Mijały kolejne miesiące bez żadnej informacji o młodzieńcu. Gdy nadeszła kolejna jesień, reszta nadziei umarła, zaś ciocia przeprowadziła się do innego miasta. Tu dostała lepszą pracę, poznała nowych ludzi. Przyzwyczajonej do ciężkiego życia dziewczynie, nie przeszkadzały surowe warunki, najgorsza była samotność.  - Wtedy poznałam wujka. Był taki opiekuńczy, taki dobry. W wieku dwudziestu lat ciocia stanęła na ślubnym kobiercu. Uroczystość była bardzo skromna ale to nie przeszkadzało młodej mężatce. W końcu była kochana, zaś na horyzoncie pojawiła się szansa posiadania własnego mieszkania. - Kochałaś wujka? - Kochałam, kto mógłby nie pokochać takiego dobrego człowieka? Odpowiadała z uśmiechem, gdy pytałam o jej męża. Życie potoczyło się swoim torem, wytęsknione  mieszkanie zapełniły dziecięce głosy. Lata mijały, zaś ich upływ ciocia widziała w coraz doroślejszym potomstwie.  - To nawet śmieszne, wiesz? Któregoś dnia obudziłam się i zobaczyłam, że jestem stara. Siwe włosy, wnuki. To takie dziwne, przecież w środku nadal miałam kilkanaście lat. Niezbyt rozumiałam to wyznanie – sama miałam wtedy zaledwie trzynaście lat. Jednak czas jest dobrym nauczycielem. Dzisiaj wiem, co czuła ciocia. Dusza nie posiada metryki.   Parę lat po przejściu na emeryturę ciocia została wdową. Znów poczuła się samotna. Owszem, miała dzieci, wnuki, jednak oni pletli swoją własną przyszłość. A ona? Chcąc odpocząć i podreperować zdrowie, wyjechała nad morze. Od śmierci męża minęło kilkanaście lat, nie sposób było się dłużej wymawiać od wszelkich rozrywek żałobą.    To był drugi dzień pobytu nad morzem, gdy postanowiła udać się na samotny spacer piaszczystym brzegiem tuż przy spokojnej tafli wody.  - Zachodzące słońce raziło mnie w oczy. Już miałam wrócić po okulary, gdy potknęłam się i wpadłam na kogoś. - Przepraszam, nic się pani nie stało? Ten głos ciocia rozpoznałaby wszędzie. Szczupłe ciało starszej pani trzymał w ramionach dawny ukochany. Jej wysoki, przystojny brunet. Wystarczył moment, chwila krótka, jak uderzenie serca, po której usłyszała męski śmiech. Gdy w końcu zobaczyła jego twarz, oprócz zmarszczek znaczyły ją także łzy.  - Były strasznie zaraźliwe. Staliśmy tam w nieskończoność płacząc i śmiejąc się, nie mogąc wymówić nawet jednego słowa. I tak życie zafundowało mojej cioci spotkanie, którego nie powstydziłby się żaden twórca romansu filmowego.   Co było potem? Żyli szczęśliwie, chociaż nie długo. W wieku siedemdziesięciu ośmiu lat ciocia wyszła po raz drugi za mąż. Po sześćdziesięciu latach odnalazła swoją drugą połówkę. Gdy pytałam o powody zniknięcia ukochanego, odpowiadała, że takie były czasy, że to naprawdę nie było już istotne po tych minionych dziesięcioleciach rozłąki. Na skutek prywatnego śledztwa dowiedziałam się, że młody mężczyzna musiał uciekać z kraju, gdyż niechybnie czekało go więzienie. Za co? To teraz naprawdę nieistotne. Żebyście widzieli, jak bardzo była szczęśliwa ta starsza kobieta. Ile miłości widziałam w oczach nowego wujka, gdy ten spoglądał na swoją odzyskaną po tylu latach pierwszą i jedyną, miłość.   Sześć lat później tych dwoje kochających się ludzi ponownie musiało się rozstać. Tym razem to nie ciocia została sama na świecie. Minęło parę miesięcy. Wujek odszedł spokojnie pewnej jesiennej nocy. Kochankowie ponownie się spotkali. Tym razem na wieczność. 