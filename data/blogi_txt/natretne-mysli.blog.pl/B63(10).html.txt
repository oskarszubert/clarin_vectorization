Pamiętam pierwszy dotyk matki. Jej język był szorstki, ale byłem wniebowzięty, gdy mnie nim dotykała. Ciepło mojego rodzeństwa dawało mi poczucie bezpieczeństwa. Cudowny zapach mleka przyciągał mnie, jak magnez do rodzicielki. Wraz z rodzeństwem tłoczyliśmy się w wiecznej, nigdy nie kończącej się kolejce,po ten cudowny eliksir życia. Czasami, gdzieś z góry, dobiegały do mnie dziwne dźwięki. Moja matka nie bała się ich, więc ignorowałem je, zasypiając w cieple jej ciała. W końcu przyszedł dzień, gdy odkryłem, że świat mogę odbierać nie tylko węchem, słuchem i dotykiem. Pojawiło się coś niezwykłego. Kształty, kolory… Zacząłem widzieć. Okazało się, że dziwne dźwięki znad mojej głowy wydawały stworzenia, które, bardzo mnie to zaintrygowało, stały tylko na dwóch łapach. Owszem, miały ich drugą parę, tylko, że ta ciągle wisiała w powietrzu. Pierwszy raz zobaczyłem ludzkie dłonie. Odkryłem, że ich dotyk bywa bardzo przyjemny. Wkrótce stały się one także źródłem innych przyjemności – jedzenia. Nadal uwielbiałem mleko matki, niestety, coraz częściej mój żołądek musiał zadowalać się tym, co przynosili mi ludzie. Po paru tygodniach tylko zapach płynący od naszej rodzicielki nosił nutę słodyczy mojego pierwszego pokarmu.    Pewnego dnia ludzkie dłonie podniosły mnie wysoko ponad moje rodzeństwo i matkę. Zakręciło mi się w głowie. Mimo to, czułem, że jestem bezpieczny.  - Hej, jak masz na imię? Podmuch oddechu z ust kobiety połaskotał mnie w nos. Kichnąłem. Wielkie, ludzkie oczy pełne były drobinek światła. Słońce przyjemnie grzało, a dłonie delikatnie naciskały moją skórę. Tak poznałem smak masażu. Cudowne doznanie, za którym miałem już przepadać całe życie. Nie wiem, kiedy zapadłem w sen. Obudził mnie kolejny podmuch z ust młodej kobiety.  - Jutro. Będziesz Jutrem. Jutro, pies niespodzianka. Jak życie. I tak zostałem Jutrem.   Szczenięce czasy minęły bardzo szybko, wypełnione zabawami z rodzeństwem. Młoda Kobieta była bardzo cierpliwa. Największa z naszej paczki rozrabiara – moja siostra – musiała naprawdę strasznie nabroić, żeby ludzki głos przechodził w krzyk nagany. Nadszedł czas spacerów, pora, gdy poznawałem wiele nowych rzeczy. Zapachy wciągały mnie, poddawałem im się bezwiednie. Byłem szczęśliwy, nie bałem się tego wielkiego świata – obok zawsze była ona -  Młoda Kobieta.    Gdy moje rodzeństwo zniknęło z naszego podwórka, odchodząc do nowych domów, nie czułem żalu. Zapanował spokój. Pamiętam, jak pewnego słonecznego dnia szliśmy polną drogą. Na łące zobaczyłem stado jaskółek. Poczułem przypływ gwałtownej, dzikiej radości i popędziłem ile tchu w piersi w stronę ptaków. Gdy do nich dobiegłem, wzbiły się w powietrze, tworząc nad moją głową czarną, wirującą chmurę. Tak bardzo chciałem pofrunąć z nimi… Z daleka dobiegał do mnie śmiech Młodej Kobiety. Wróciłem do niej dopiero wtedy, gdy przegoniłem wszystkie ptaki. Odtąd wskakiwanie w środek stada jaskółek stało się moją rozrywką. Dzisiaj wiem, że jednak największą przyjemność sprawiał mi śmiech, obserwującej moją bezcelową, radosną gonitwę, Młodej Kobiety. Czas jaskółek, to również pora, gdy odkryłem coś bardzo przyjemnego. Kij. Mogłem biegać za nim godzinami. Trzęsące się ze zmęczenia nogi, bijące głośno serce – euforia, która ogarniała moje ciało, była wspaniała.    Gdy byłem już niemal dorosły, Młoda Kobieta odkryła, że nie szczekam. Ale po co miałbym to robić? Dotąd uznawałem, że jest to zadanie mojego ojca. To on alarmował ludzi głośnym szczekaniem. Ja wolałem śpiew. Nauczyła mnie tego Tygrysica, szara kotka. Gdy była pełnia księżyca, lubiłem usiąść obok niej na środku podwórka i śpiewać. Ech, ten księżyc… Bardzo późno nauczyłem się i polubiłem szczekanie. Zrozumiałem, że gdy będę to robił, moja opiekunka będzie bezpieczniejsza, a dla niej zrobiłbym wszystko. Jest jedno wspomnienie, do którego wracam bardzo niechętnie. Zima, kłusownicze wnyki, które uwięziły tylną łapę i żar płomieni trawiących moje ciało. Na szczęście Młoda Kobieta znalazła mnie i wyleczyła. Wiedziałem, że tak będzie.    Życie minęło szybko. Jezioro, niezliczone ilości kii, podrywających się do lotu stad ptaków… Któregoś dnia obudziłem się i poczułem, że nadchodzi czas pożegnań. Moja psia towarzyszka też to zauważyła. Trudno przed nami, psami, ukryć zapach śmierci. Wtedy, po raz pierwszy, żałowałem, że nie mówię ludzkimi dźwiękami. Oczy Młodej Kobiety były takie smutne. Jak miałem jej powiedzieć, żeby się nie martwiła? Że to wszystko minie, ten ból, ograniczenia, smutek. Jak? Patrzyłem w jej twarz, łapczywie wdychałem zapach jej ciała, tak, żeby starczył mi na zapas. Przyszedł czas, gdy musiałem już odejść. Byłem zmęczony. Miałem dobre życie. I szczęście, które nosiło imię  Młodej Kobiety. Żal było mi ją opuszczać. Starała się uśmiechać, ale nawet w jej śmiechu pełno było łez. Niestety, musiałem odejść…   Nie wiem, co będzie dalej. Jestem Jutrem. Kocham moją Młodą Kobietę. Nie lubię słuchać jej płaczu, chociaż  wiem, że tego potrzebuje. Nie chcę, żeby się smuciła. Nie ma takiej potrzeby. Jestem przy niej i nigdzie indziej się nie wybieram. To najlepsze miejsce we wszechświecie – jej serce. A kiedy przestanie bić, zmęczone, nasycone życiem, Młoda Kobieta zadecyduje o tym, gdzie pójdziemy dalej. Razem. Dla mojej siostry – Młodej Kobiety – i jej przyjaciela – Jutra (2001-2013). 