Niechęć do Żydów to zjawisko, z którym w mediach spotykam się często. I mimo jego powtarzalności, ciągle jestem nim zaskoczona. Czy jest to oznaka mojej życiowej naiwności? Niewiedzy realiów polskiego społeczeństwa? Nie. To kwestia odbierania świata. Prostej filozofii życiowej, którą przekazała mi babcia. Mówiła :”Żyj i daj żyć innym”. Proste, prawda? Niedzielny wieczór. Na stronie internetowej czytam notkę dotyczącą wydanych właśnie zwierzeń ciemnoskórej wnuczki nazistowskiego zbrodniarza. Gdy przechodzę do komentarzy, pogoda znika z mojej duszy.  O co Wam chodzi z tymi Żydami?!? Skąd tyle jadu i nienawiści? Czy naprawdę moi rodacy są tak bardzo przeżarci głupotą, pochodną ciemnoty swoich przodków, która podobnie jak wina, dziedziczona jest przez następne pokolenia, które są niezdolne do samodzielnego rozwoju światopoglądowego? Jak mam inaczej wytłumaczyć następującą wypowiedź podpisaną „etna”:  … jesteście nam winni za możliwość przez lata życia i bogacenia się z Polski i za wyzysk Polaków! Cała Europa was przegoniła – jak myślisz dlaczego? Znaleźliście spokojną przystań w jedynym kraju na świecie gdzie was nie prześladowano. A wy chamy jak odpłaciliście i odpłacacie za gościnność Polskich Ziem, tym bardziej jak odpłacacie swoim dobrodziejom – Polakom!? … Żyd i uczciwość to dwie sprzeczności… Fakt rzekomego nie prześladowania Żydów w Polsce (gratuluję „etnie„ rzetelnej wiedzy historycznej) nieźle mnie ubawił. Czyżby ów anonimowy uczestnik dyskusji pobierał nauki w pewnej, światłej inaczej, toruńskiej uczelni? Ile trzeba mieć w sobie zadęcia, żeby uważać się za dobrodzieja narodu żydowskiego? Aż mnie korci, by parafrazując wypowiedź „etny”, stwierdzić: Polak i uczciwość to dwie sprzeczności. Nie jestem zwolenniczką uogólnień, stąd też wcale nie sądzę, że każdy mój rodak to szuja. Zdarzają się i tacy wśród Polaków, tak samo, jak i pośród innych nacji tego świata, jednak osobiście bardzo rzadko mam doczynienia z takimi osobnikami. Zawsze obawiałam się ludzi, którzy widzą wokół siebie same zło, zaś ich marzenia opierają się na wizjach kar wymierzanych rzekomym winowajcom.   Przerywam na chwilę czytanie i myślę o mojej babci. Kobiecie, która przeżyła dwie wojny światowe. Pierwszą, jako naiwna nastolatka, drugą zaś, jako żona i matka. Gdy umierała, znużona długim życiem, miałam szesnaście lat. Nie byłam pokornym dziewczęciem, jednak babcia potrafiła ze mną rozmawiać. Sprawiała, że przy niej nie czułam się głupim dzieciakiem tylko dorosłą kobietą, jednocześnie zaś bez oporów przyznawałam się przy niej do moich nastoletnich pytań, wątpliwości oraz życiowej niewiedzy. To ona wpoiła mi, że ludzi nie można oceniać ze względu na ich pochodzenie, bogactwo, czy też fizyczność.  - To skąd mam wiedzieć, jakim ktoś jest człowiekiem?!? Nigdy nie zapomnę odpowiedzi babci. -  Zapytaj o ich marzenia i już będziesz wiedziała, z kim rozmawiasz. Do dzisiaj stosuję tę bezcenną radę babci. Nigdy mnie nie zawiodła. Wypowiedzi na forum, pod artykułem dotyczącym wnuczki zbrodniarza niemieckiego, pokazały, jak bardzo niektórzy Polacy są zakompleksieni, pełni zawiści i marzeń o marnym końcu inności, którą jest dla nich rasa żydowska. Nie będę przytaczać tych obrzydliwych moralnie oraz etycznie wypowiedzi. Na szczęście w naszym kraju żyją też pogodni, życzliwi  ludzie. Tacy, jak Waldemar, który swoją wypowiedź skierował do, powyżej cytowanej przeze mnie, „etny”:   Weź już skończ z tym mitycznym bohaterstwem Polaków bo niedobrze się od tego już robi,są narody które zachowały się o wiele godniej i honorowo wobec swoich żydowskich sąsiadów niż my np..Duńczycy którzy uratowali prawie wszystkich swoich żydów a nie zrobiliby tego gdyby ich nie lubili nieprawdaż ?,Bułgarzy,Hiszpanie,Szwedzi,ale jakoś te narody nie jęczą jacy to byli bohaterscy a żydzi jacy niewdzięczni wprost przeciwnie jedni nie marudzą i drudzy też nie marudzą.Tak więc nie wylewaj swoich fobii na inne narody,to że ty masz awersje do icków nie znaczy,że mają ją wszyscy. Tak to już jest, że ludzie owładnięci fobiami, zakładają w swym zaślepieniu, że inni myślą podobnie do nich. Wynika to z ich przekonania, że mają wyłączność na prawdę. Tylko i wyłącznie oni, zaś ich oponenci są w błędzie, bądź – w przypadku fobii widocznej na czytanym forum – to zwykli Żydzi. Straszne? Smutne? Rację ma Ewa, która stwierdza:   Ta demonstracja niechęci do Żydów, to jakaś obsesja. Po prostu choroba.   W życiu poznałam kilku Żydów. Żaden z nich nie był złodziejem. Każdy ciężko pracował na to, co posiadał. Tak samo, jak Polacy. Gdy rozmawialiśmy o wojnie, czułam, że targały nimi takie same emocje, jak mną. Byliśmy smutni wymieniając się wspomnieniami, które przekazali nam nasi dziadkowie, którzy na własnej skórze poczuli okrucieństwo tamtych historycznych zawirowań.   Pytanie, które zrodziło się w trakcie lektury forum, ciągle zostaje bez odpowiedzi. Polacy, o co Wam chodzi z tymi Żydami?!? Skąd przebijająca się przez Wasze wypowiedzi radość z cierpień tej nacji?  Być może wypowiedź osoby podpisującej się jako „krzysztof71”  sprawi, że Ci, którzy nienawiść do Żydów przejęli bezmyślnie od innych, zaczną inaczej postrzegać otaczający ich świat. Oby… Jak można być zadowolonym z wymordowania kogokolwiek. Jeżeli Polacy, którzy najbardziej ucierpieli w wyniku IIwś, tego nie rozumieją, to czy można oczekiwać, że ktoś inny zrozumie ? Jaką to daje nadzieje na przyszłość ? Znowu nas historia uczy, że nas nigdy niczego nie nauczy? Morderstwo to morderstwo i nic tego nie zmieni. 