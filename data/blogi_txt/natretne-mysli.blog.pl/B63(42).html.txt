Stojąc w kolejce przed aptecznym okienkiem usłyszałam, jak dwie panie komentują niedawną zawieruchę na Ukrainie. W końcu padło następujące zdanie: - U nas też trzeba zrobić własny Majdan! - Oj, przydałoby się, ludzie pracy nie mają, Majdan by się przydał. Dało mi to do myślenia. Nie chcę wojny. Żadnej. Owszem, rynek pracy w Polsce nie jest dla wszystkich łaskawy. Nie wierzę w statystyki, to martwe dane, które nie mają przełożenia na prawdziwe życie. Najlepszym źródłem informacji jest własne doświadczenie wzbogacone obserwacjami otaczającej nas rzeczywistości. Każdy spotyka obcych, którzy bezczelnie proszą o parę groszy. - Pożyczy Pani złotówkę? - Poratuje Pani drobnymi? - Potrzebuje pięćdziesięciu groszy, oddam, jak bozie kocham!!! Zagadują w różny sposób, robiąc jednocześnie słodki „ryjek”, żywcem ściągnięty z mimiki twarz dziewcząt, które kilogramami zamieszczają na fb tzw. „sweet fotki”.  Śliczne buźki krawężników nie robią na mnie żadnego wrażenia. Nie to, żebym serca nie miała, przecież rewanżuję im się uśmiechem, ba, czasami nawet zdjęcie zrobię, tak ujmuje mnie niewinna minka potrzebującego menela. Niestety, robienie „dzióbka” bywa męczące, co utrwaliłam poniżej        Przyznaję, zdarzyło mi się poratować takiego nieszczęśnika. Wtedy, gdy jeszcze trochę wierzyłam, że ludzie stają się „wiecznymi emerytami” z powodu braku pracy. Gdy zamieszkałam w swoim domu, mgła złudzenia opadła z moich oczu. Przed swoim wypadkiem bardzo dużo pracowałam, Mężczyzna również. Wpadłam więc na cudowny sposób, by dać pracę miejscowemu bezrobotnemu. Najpierw długo zastanawiałam się, kogo zatrudnić. Ten kto posiadał dzieci na utrzymaniu, miał u mnie pierwszeństwo. Gdy w końcu udało mi się spotkać z nieszczęśnikiem i z uśmiechem na ustach zaproponować pracę – kompleksowe dbanie o działkę –  ten, przed chwilą wyprostowany, z roześmianymi oczami, nagle spochmurniał, zgarbił się. - Pani, ja nawet chętnie, ale nie teraz. Teraz to zajęty jestem. Lekko zdziwiona zaproponowałam tygodniową zwłokę. - Ja nie wiem, kiedy będą mógł. Tak w ogóle to chciałbym, ale nogę mam chorą i w ogóle. No, takie już ciężkie życie. A może pożyczy Pani dwa złote, oddam, odpracuje, jak już będę mógł. Ani dwóch złotych, ani wspomnianego nieszczęśnika nie zobaczyłam nigdy na swoim podwórku. Za to wciąż bardzo często widuję go, jak spędza całe dnie przy sklepie spożywczym. Nie dlatego, że tam pracuje. Czasami zauważam go, śpiącego, jak dziecko, na łące leżącej za stacją paliw. Cóż, nie sądzę, by kiedykolwiek wyrwał się ze szpon nałogu alkoholowego. Jednak pracę proponowałam nie tylko pijącym. Niestety, usłyszałam tyle wymówek, że znudziłoby mi się je tutaj wyliczać. Rezultat? Proponując dziesięć złotych na rękę za dbanie o działkę, nie znalazłam chętnych. Za to ciągle słyszę w miejscowych sklepach narzekania na brak pracy. W mojej okolicy funkcjonuje wiele różnych zakładów, jeżeli jakiś mężczyzna nie pracuje, to dzieje się to tylko z powodu jego niechęci do ciężkiej harówki. Niestety, nikt nikomu nie będzie płacił za leżenie do góry brzuchem!  Dwa dni temu rozmawiałam z właścicielem punktu sprzedaży materiałów opałowych. Po wyładowaniu przywiezionego groszku przez parę minut dyskutowaliśmy. Zapytałam, dlaczego nie przywiózł opału jego pracownik. - Strasznie brak mi ludzi. Ciągle szukam, ale nikt nie chce pracować. Zaczęliśmy przerzucać się historyjkami dotyczącymi szukania pracowników. Jedna, z opowiedzianych przez mojego rozmówcę, zasługuje na przytoczenie. Otóż, zakład, w którym kupujemy opał, ma swoją siedzibę w małym miasteczku. Tam też mieszka jego właściciel. Jest to jego rodzinna miejscowość, często więc spotyka starych znajomych ze szkolnych ławek. Pewnego dnia, w sklepie spożywczym, zaczepił go jakiś mężczyzna. Okazał się kolegą z dzieciństwa.  - Coś Ty taki umorusany jak diabeł? Właściciel zakładu wyjaśnił charakter swojej działalności. Zapytany o pracę, dawny znajomy westchnął. - Już z dziesięć lat nie mam etatu. Mieszkam i żyję z emerytury matki. Kraj zszedł na psy i tyle. Spotkany kolega miał rozbiegane, niecierpliwe spojrzenie. W końcu wypalił: - Stary, tak Ci się powodzi, daj dwadzieścia groszy, bo do piwa mi brakuje, a dzień taki gorący. Mój rozmówca zrobił krótką pauzę. - I wie Pani, co mu powiedziałem? Że dwudziestu groszy mu nie dam, ale niech do mnie przyjdzie, to z mety dostanie pracę. Żadne grosze – płacę dwa i pół tysiąca na rękę. Praca ciężka, ale da radę, skoro  i ja daję. Kolejna pauza. - A on do mnie: „Wsadź sobie w d..ę swoje pieniądze, ja pier…ę taką robotę, wolę z głodu zdychać niż tak zapier….ć!!!!!!”. Tak zakończyło się spotkanie dawnego kolegi z podstawówki. Długo po tym, jak mój rozmówca odjechał, nie mogłam przestać myśleć o ludzkim lenistwie.   Panie z apteki nie są osamotnione w swoich poglądach. W internecie krąży mnóstwo podobnych opinii. Czy są słuszne? Przecież sami Ukraińcy są podzieleni. Wiem, oczy i uszy świata skierowane są na tych, którzy związani byli z Majdanem. Jednak duża część społeczeństwa Ukraińskiego jest rozżalona sprawą Majdanu, a także wtrącaniem się innych krajów w ich wewnętrzne sprawy. Zastanawiam się, czy ci, którzy nawołują – w internecie, anonimowo, po tchórzowsku – do „polskiego Majdanu”, zdają sobie w pełni sprawę z tego, co oznaczałoby to dla nas, Polaków. Czyżby ktoś mógłby być aż tak niemądry, by wierzyć w to, że nagle władzę przejmie jakaś cudowna partia, która w parę dni zmieni naszą gospodarkę? Halo? Jest tam ktoś? Przecież to niemożliwe. Niemożliwe. Każdy przewrót w kraju odbija się na społeczeństwie i to negatywnie. Kto na nim skorzysta? Banda sprytnych krzykaczy. „Kowalski” wciąż będzie miał „pod górkę”, a gdy opadnie euforia biorąca się z ekscytacji, że nareszcie bierze udział w czymś ważnym, przełomowym, nadejdzie czas rozgoryczenia. Zmiany były by, owszem. Ale tylko przy „korycie”. Nie chcę Majdanu. Nie jest nam potrzebny. Nie żyjemy w idealnym kraju, jednak nie jest on zupełnie do niczego. Jesteśmy młodą demokracją ze starymi przyzwyczajeniami. „Czy się stoi, czy się leży, kasa się należy” – znacie to? Nie patrzcie na statystyki, tylko przyjrzyjcie się rzeczywistości w waszych miejscowościach. Większość wiecznych bezrobotnych, to zwyczajne lenie. Jak ktoś jest fizycznie sprawny, to zawsze znajdzie jakąś pracę. Choćby sezonową. Ważne, że jest i nie trzeba nikogo prosić o przysłowiowe „dwadzieścia groszy”. 