Nastał ranek nowego, 2014 roku. Wczorajsza noc obfitowała w unoszące się w mroźnym powietrzu śmiechy, krzyki, o północy zaś wybuchnęła potokiem sztucznych ogni. Kolorowe plamy wykwitające na ciemnym firmamencie  wygoniły przed domy liczne rodziny. Uszy zaatakowała kanonada wystrzałów – to okoliczni, domorośli sztukmistrze rozpoczęli swoje pokazy. Przez najbliższe trzydzieści minut mój pies miał pełne ręce roboty. Jak co roku przyjął za punkt honoru obronę swojego stada przed atakiem głośnych, jaskrawych przybyszów okupujących nocne niebo. Odeszliśmy od żarzącego się ogniska i weszliśmy na podwórko, aby ograniczyć przestrzeń, której bronił nasz dzielny niedźwiadek. Tradycyjną lampkę chłodnego szampana dokończyłam bujając się na huśtawce. W tym czasie Mężczyzna, pies i kot zdążyli parokrotnie zmienić swoją lokalizację. W końcu, chcąc sprawdzić, czy jestem cała, podbiegł do mnie pies. Rozszczekany, podskakujący, jak małe rozbawione szczenię na moją wyraźną prośbę położył na moje kolana wielką, kudłatą głowę. Kot zajął miejsce na huśtawce, w jego oczach odbijały się kolorowe iskry. Mężczyzna usiadł przy mnie i zamknął za murem ciepłych ramion. - Diament znowu obronił nas przed sztucznymi ogniami – stwierdził ze śmiechem w głosie. Przytuleni, z radością przyjęliśmy ciszę, bez żalu żegnając ostatnie wystrzały. Przez chwilę słychać było tylko dyszenie zadowolonego z siebie psa oraz mruczenie uspokojonego głaskaniem kota.    Dzień wstał mglisty, słońce najwyraźniej nie wyspało się na tyle, by pierwszego stycznia przywitać kaskadą promieni nowy rok. Nie dziwię mu się. Gdy ucichły kanonady wystrzałów, nocny eter ponownie wypełniły odgłosy hucznych imprez. Domowych prywatek, składkowych bali i zwykłych, pokątnych po pijawek pod gołym niebem. Niewielka miejscowość, w której znaczna część mieszkańców nadal hołdowała zasadzie dziedziczonej na prowincji z dziada pradziada, która nakazywała chodzić spać z kurami, by potem zrywać się wraz z pianiem koguta, nie zamierzała tak szybko zasnąć. W tę jedną noc w roku kury, opuszczone przez swoich gospodarzy, szły spać samotnie.   Gdy mój pies i Mężczyzna dostatecznie odpoczęli po nocnych wyzwaniach, wyszliśmy na późny, poranny spacer. Już po pokonaniu pierwszych metrów zaalarmował nas nastroszony ogon czworonoga. Otóż na zboczy łąki, która rozciąga się wokół kościoła, natknęliśmy się na namacalne dowody szaleństwa wczorajszej nocy. Był to zmiętolony, gruby koc – być może miejsce namiętnych uniesień na łonie – nieco mroźnej – natury. Nos psa najbardziej zainteresowały biologiczne pozostałości wczorajszej nocy. Mówię o prezerwatywach – ich ilość świadczyła o buzujących hormonach i jurności kochanka. Wybranka, bądź jego wybranek – w końcu nawet w naszej wiosce każdy ma prawo do bycia sobą – mieli za sobą upojną noc. Butelki po „szampanie” wywołały grymas niesmaku na pysku mojego psa. Poszliśmy dalej.  Pomimo popołudniowej pory nad miejscową rzeką nie spotkaliśmy ani jednego zwolennika świeżego powietrza. Na tafli leniwie toczącej się wody unosiło się niewielkie stado łabędzi, rodzice z dwójką młodych. Przez chwilę starsze łabędzie  tworzyły kształt serca, symbol miłości. Ich wyraźne sylwetki odbijały się w ciemnej wodzie. Pies podbiegł do miejsca, gdzie brodząc w bardzo płytkiej wodzie, zaspokoił swoje pragnienie. Na małej skarpie wiszącej tuż nad lustrem wody, ktoś wyrzucił reklamówkę pełną opakowań po chipsach i pustych butelek po piwie. W tym miejscu często spotykam tego typu śmieci. Niestety, nie dysponowałam w tamtym momencie jednorazową rękawiczką, żeby zgarnąć całe to badziewie i wrzucić je do pobliskiego kosza. Rzucając ostatnie spojrzenia w stronę dostojnych sylwetek łabędzi, wróciliśmy na chodnik. Centrum niewielkiej miejscowości ziało pustką. Gdzieniegdzie leżały szczątki używanych wczoraj materiałów pirotechnicznych. - Szefowa pożyczy dwa złote? Drgnęłam zaskoczona. Obserwowałam Mężczyznę, który zamarudził w tyle bawiąc się z psem. Obcy głos wyrwał mnie z zamyślenia. Przekrwione oczy, twarz naznaczona pogmatwaną mapą z popękanych naczynek krwionośnych. Jeden z rodzimych meneli przesyłał w moją stronę iście hollywoodzki uśmiech.  - Po co one Panu, wszystkie sklepy są dzisiaj zamknięte. Menel głośno westchnął z przepastnej piersi. - Kierowniczko, ale będzie na jutro. Kręcę przecząco głową i odchodzę. Po drodze spotykamy jeszcze paru, zabłąkanych w rzeczywistości bez otwartych sklepów z alkoholem, smutnych „narożników”. Dla nich pierwszy stycznia to wyjątkowo trudny czas. Bez szans na złagodzenie wiecznego kaca choćby jednym łykiem taniego wina. Nie podejrzewam tego typu ludzi o zapasy na czarną godzinę. Nawet, jeżeli któryś z nich postanowił je zrobić, na pewno nie przetrwały do dzisiejszego ranka. Kilkanaście metrów przed domem mijamy niewielkie grupy ludzi podążających w stroną kościoła. Niedługo szesnasta, czas ostatniej szansy na uczestnictwo w noworocznej mszy. Jest taki stary przesąd mówiący o tym, że pierwszego stycznia należy zrobić wszystko to, co chcielibyśmy robić przez cały nowy rok. Nie zważając na pewną „nieświeżość” i zmęczenie, miejscowi katolicy obowiązkowo wypełniają swoje religijne rytuały. Na pewno wyjdzie im na zdrowie ten krótki przemarsz do świątyni i z powrotem do ciepłego domu. Świeże powietrze jest najlepszym lekarstwem na ociężałość po sylwestrową. Twarze mijanych ludzi są niewyraźne. To wina wczesnego wieczoru i wielkich kapturów naciągniętych na głowy. Gdy parę minut później wychodzę po kota, który uwielbia buszować w krzakach otaczających teren kościoła, spotykam tam grupę młodych ludzi.  - Dzień dobry! Miejscowa młodzież jest bardzo grzeczna, nie próbują „udawać Greka” i kryć się w ciemności nocy przed dorosłą sąsiadką ich rodziców. W ich dłoniach tkwią puszki piwa, w ciemności błyskają ogniki palonych papierosów. Z mojej strony nie grozi im żadne donosicielstwo. Nie zapomniałam, jak to jest, gdy ma się naście lat i własne plany na popołudnie. Jak już mówiłam, miejscowi młodzi ludzie są naprawdę dobrze wychowani i gdy rodzice żądają ich uczestnictwa we mszy, nie marudzą. Umieją pogodzić zadowolenie rodziców z posłusznych dzieci z własnym szczęściem. I dobrze. Jeden potrzebuje dla poprawy samopoczucia modlitwy w jaskrawo oświetlonym kościele, drugi paru łyków zimnego piwa i miłej pogawędki ze znajomymi. Przez chwilę zastanawiam się, czy to któryś z tych młodych ludzi imprezował na nieopodal porzuconym kocu. Może tak, może nie. Nic mi do tego, byle go w końcu sprzątnął. W ciemności  strumień latarki znajduje dwa świecące punkty. Znalazłam kota. Z futrzakiem owiniętym wokół szyi, jak ciepłym, mruczącym szalem, wracam do domu.   Dzień po sylwestrze już minął. Koc rzeczywiście zniknął ze zbocza łąki, resztki materiałów pirotechnicznych trafiły z chodników do koszy. W pobliżu miejscowych sklepów zadowoleni menele po staremu bujają się na miękkich nogach w rytm sobie tylko znanej melodii. Na chodnikach nie ma tłumów – w końcu to wioska – jednak czasami przemknie ktoś z psem na smyczy, grupka rozgadanych, młodych dziewcząt, czy samotny przechodzień.  W kościele wszystkie światła zgaszone. Mamy rok 2014. 