Wyglądam przez okno, gdy nagle kątem oka dostrzegam fruwający na wietrze rąbek długiej, czarnej sukienki. Zdziwiona i zaciekawiona podchodzę bliżej szklanej tafli. Czyżby siła mojej wyobraźni przeniosła z kart czytanej właśnie powieści hiszpańską matronę w nobliwej, czarnej szacie? Słyszę szczek zaniepokojonego niecodziennym widokiem psa. Nie, to nie moja wyobraźnia tylko polskie realia. Zamiast hiszpańskiej piękności, po miejscowym chodniku biegnie mężczyzna ubrany w długie, luźne – jest młody i chudy – szaty. Taką nietaliowaną sukienkę. A więc życie ponownie zatoczyło koło – nastał czas kolędowania.   Co to jest kolędowanie? W wielkim, świeckim skrócie – jest to coroczne odwiedzanie przez kapłana – płci męskiej (fakt ten trzeba przyjąć na wiarę, bez widocznych gołym okiem dowodów, ponieważ szaty mężczyzny rozmywają jego płeć społeczną) polskich rodzin. Po co? Rytuał ten jest związany z wędrówką trzech króli, którzy podobno dawno, dawno temu podjęli się wielkiego trudu, by oddać hołd niemowlęciu płci męskiej, uważanego przez nich za nowo narodzonego króla całej ludzkości. Jak to bywa z baśniami, wszystko, co działo się dawno, bardzo dawno temu, za siedmioma górami i siedmioma rzekami, jest pełne luk, niedopowiedzeń, a więc stwarza idealną okazję do ideologicznego wykorzystania bajki we własnych, komercyjnych celach przez bystrzaków, którzy rodzą się w każdych czasach. Tak więc, na pamiątkę tamtych zamierzchłych zdarzeń, rok w rok do polskich rodzin przychodzi ( częściej podjeżdża) kapłan. Owa wizyta wiąże się z wyrecytowaniem, mniej lub bardziej  pośpiesznie, słów rymowanej, jak dla mnie sztucznej, pozbawionej mistycyzmu, modlitwy. Następnie, przy użyciu małej, niepozornej miotełki, na głowy zebranych spadają krople wody. Nie takiej zwykłej, jak do mycia zębów, tylko święconej, oczywiście. Potem, o ile rodzina posiada nieletnich, Ci dostają kolorowe obrazki przedstawiające tzw. „boską rodzinę”. I chociaż czynienie wizerunków boskich, oddawanie im hołdu jest według „Biblii” grzechem, nikt tym się nie przejmuje. Członkowie odwiedzanych rodzin na ogół nie posiadają takowej wiedzy, kapłani natomiast robią to, co nakazuje im rygor ich kościoła. Mówiąc w prost – w końcu w religiach wszystko jest umowne, prawda? Bywały czasy, gdy czytanie „Biblii” było zakazane dla ludzi świeckich przez kościelną władzę. Teraz zaś, mimo powszechnego dostępu do – chyba najistotniejszej lektury dla katolika – czytać ludziom zwyczajnie się nie chce. No dobra, luźne dywagacje zwiodły mnie na boczne tory przemyśleń. Wracam do kolędy. Jednym z kluczowych momentów wizyty kapłana jest przekazanie na jego ręce datku pieniężnego. Jedni wkładają takowy w białe koperty, inni hołdują starej zasadzie bezpośredniości – z ręki do ręki. Nikt nie zmusza rodzin do owych datków, jest to ich własny wybór. Chociaż, czy można mówić o jakimkolwiek wyborze w przypadku masowej indoktrynacji, straszeniem piekłem i innymi tego typu przyjemnościami, społeczeństwa od kołyski? Pokażcie mi jednak człowieka, który przyzna się do tego, że daje kasę, bo czuje dziwny, wewnętrzny przymus, któremu nie jest w stanie się oprzeć pomimo słabej kondycji finansowej rodziny i wielu niezaspokojonych potrzeb, którym ulżyła by owa przysłowiowa „stówa” z koperty? Niestety, czym skorupka za młodu nasiąknie… Chcecie, czy też musicie –dawajcie, w ogóle mi to nie przeszkadza. Tylko jedna myśl, brzęcząca uparcie nad uchem, jak komar, nie daje mi spokoju. Każdy członek naszego społeczeństwa płaci podatki, prawda? Państwo traktuje wszystkich z równą dyscypliną, czy jesteś rencistą, emerytem, czy prezesem wielkiej korporacji. I tu świadomość obywatelska zmusza mnie do zadania pytania: - Dlaczego pieniądze z kopert nie są opodatkowane? Stanowią one przychód danej parafii, a więc jej zarobek. Czy w naszym kraju są równi i równiejsi wobec wszechpotężnego fiskusa? Daninę państwu musi złożyć samotna matka z dwójką dzieci, czy para ubogich staruszków, czemu więc nie podlega tej zasadzie instytucja kościoła katolickiego? Jestem przekonana, że hierarchowie tej instytucji religijnej byliby równie szczęśliwi z powodu płacenia podatków, jak ja. Nasz kraj zyskałby więcej funduszy, stałby się zamożniejszy i silniejszy. Skończyłyby się utyskiwania społeczeństwa na niesprawiedliwość funkcjonowania równych i równiejszych wobec urzędu skarbowego. Kościół katolicki stoi na straży moralności, więc skrócenie jawnej niesprawiedliwości w sferze podatkowej na pewno wywołałby uśmiech na twarzach kapłanów. Już nikt nie mógłby po kątach utyskiwać na ich zachłanność i przywileje. Staliby się czyści w świetle prawa. Ich uczciwość i moralność byłaby nie do podważenia. Jestem przekonana, że tak jak społeczeństwo, niecierpliwie czekają na właściwe regulacje prawne w tym zakresie. Urzędnicy – kościół czeka na sprawiedliwość!!!    Rok temu opisałam wspomnienie kolędy u mojej ukochanej babci w opowieści noszącej tytuł: „Trzy bochenki chleba”. Zawsze myślę o tej historii, gdy nastaje czas wizyt duszpasterskich. Nigdy nie przyjęłam kapłana w swoim domu, zaś myśl o bazgraniu po drzwiach kredą napawa mnie przyziemną irytacją. Nie lubię bałaganu, dewastacji moich i społecznych dóbr.  Jak wyglądało kolędowanie w czasach, gdy byłam dzieckiem? Mniej więcej tak, jak opisałam powyżej. Moje wspomnienia powoli się zacierają, to było dość dawno temu. Gdzieś pomiędzy rosnącymi piersiami a pojawieniem się włosów w intymnych miejscach, skończyłam z dotychczasowym biernym uczestnictwem w tym corocznym rytuale. Gdy na stół wjeżdżał krzyż, miotełka, woda i świece, ja zakładałam zimową kurtkę i wychodziłam na długi spacer z psem. Gdy wracałam do domu, stół był pusty, jedynym świadectwem odwiedzin kapłana były ślady opon odciśnięte na śniegu, bądź zastępującej go błotnistej brei. Czy rodzice sprzeciwiali się mojej nieobecności? Tylko raz, ojciec, próbował naciskać. - Ty gówniaro, zostaniesz i już, bo ja tak mówię! - Mogę zostać, ale wierzcie mi, lepiej dla waszego i księdza spokoju będzie, jeżeli wyjdę jednak na spacer. Skończyłam z udawaniem w moim życiu i robieniem czegoś z przymusu. Siła spokoju mojego dziecinnego jeszcze głosu, powaga w oczach, zwyciężyła. Zrobiłam to, co dyktowało mi serce. Wyszłam na spotkanie z boską naturą bez zbędnych pośredników. W następnych latach przyłączyła się do mnie młodsza siostra. Narodziła się nowa, dobra tradycja – wspólny, długi,coroczny spacer, podczas którego namiętnie rozmawiałyśmy, bądź rozkosznie milczałyśmy, pogrążone we własnych myślach. W tym czasie rodzice wypełniali swoją własną tradycję. Każdy był zadowolony. Oczywiście, nadszedł taki moment, w którym nasza powtarzająca się absencja zainteresowała kapłana. Wcześniej tata wymyślał różne jej powody, jednak w końcu moja mama powiedziała prawdę. - Córki nie chcą brać w tym udziału i poszły na spacer. - Tak? Zobaczymy, przyjdzie jeszcze koza do woza, jak będą chciały wyjść za mąż, ochrzcić dzieci! Wtedy dopiero będą prosić o łaskę. Ja to sobie zapamiętam! Cóż, doprawdy do dzisiaj nie pojmuję, czemu miałabym brać ślub kościelny, czy też chrzcić dzieci? Nigdy nie zabrałabym prawa wyboru życiowej ideologii własnemu potomstwu, narzucając im już w kołysce określoną religię. Wolność wyboru to najważniejszy przywilej człowieka. Czemu osoba wykształcona, jaką był zapewne ten kapłan – dzisiaj już nawet nie pamiętam jego nazwiska – założyła, że ktoś, kto dziękuje za uczestnictwo w rytuale kolędy, zapragnie w przyszłości np. kościelnego ślubu? Być może były to tylko jego pobożne życzenia, dzięki których realizacji mógłby powiedzieć: - A nie mówiłem! W końcu kapłan też człowiek, więc wizja odwetu – tylko za co ten odwet? Za światopogląd? – mogła go cieszyć. Nie wiem.    Jest rok 2014, jakiś młody, chudziutki kapłan pomaga miejscowemu proboszczowi i odwiedza okoliczne rodziny. Jeżeli los sprawi, że go spotkam przy mojej furtce, grzecznie podziękuję za kolędę. Gdy będzie zimno, zaproponuję mu ogrzanie się w moim ciepłym domu, gorącą kawę na pokrzepienie ciała. I tyle. No, może jeszcze krótką, niezobowiązującą pogawędkę. Jak człowiek z człowiekiem, nie kapłan z wyznawcą. W moim domu nie mieszka diabeł, chyba. Jeżeli nawet, to już się z nim zżyliśmy i nieludzko byłoby wyganiać go w środku zimy z ciepłego kąta. To nie po chrześcijańsku 