- Ludzie są ponad psami! Ubrany w drogi  garnitur mężczyzna wygłosił powyższe zdanie z ogromnym pietyzmem. Odpowiedział mu aplauz słuchaczy. O kim mówię? Gdzie miało miejsce takie przemówienie? Można by pomyśleć, że na takie oświadczenie stać tylko jakiegoś prostaka, kogoś, kto mentalnie utknął w średniowieczu. Chciałabym, żeby tak było. Bardzo. Rumunia, kraj należący do Unii Europejskiej.  Dwudziesty pierwszy wiek. To właśnie prezydent tego kraju wygłosił owo zdanie – „Ludzie są ponad psami”. Jak do tego doszło? Dlaczego w dobie propagowania humanitaryzmu wobec  zwierząt doszło do tak szokującego moralnie stwierdzenia?  Rumunia nigdy nie była dobrym miejscem dla zwierząt, szczególnie psów. To właśnie tam – w dobie komunizmu – ówczesny przywódca Ceaușescu wydał nakaz, który zabraniał trzymania psów w domach. W ten sposób ich tysiące trafiły na ulice. Dzisiaj szacuje się, że jest ich aż sześćdziesiąt pięć tysięcy. Co się dzieje, gdy po ulicach włóczą się stada zdziczałych, przymierających z głodu zwierząt? Niestety, dochodzi do przypadkowych pogryzień ludzi. Głód szarpiący trzewia tych czworonogów oraz społeczna  agresja wynikająca z niewiedzy, a co za tym idzie strachu wobec wałęsających się wszędzie zwierzaków, powoduje, że nikną więzi zaufania pomiędzy zwierzętami a mieszkańcami Rumunii. Psy, pozbawione pomocy człowieka, jego miłości,  dziczeją.  Niedawno doszło do drastycznego wydarzenia. Bawiące się na placu zabaw dziecko zabłądziło pomiędzy stojące nieopodal garaże. Tam dopadło je stado wygłodniałych psów. Dziecko nie przeżyło tego spotkania, zaś społeczna agresja wobec bezdomnych czworonogów drastycznie wzrosła. Jak bardzo, świadczą o tym przytoczone przeze mnie słowa prezydenta Rumunii. Doszło do fali morderstw bezdomnych psów. Niektórzy ludzie, nie zasługujący na miano człowieka, na własną rękę postanowili pozbyć się niechcianych czworonogów. - Imbecyle, kryminaliści! To bezradny krzyk starszego pana, Rumuna, który z grupą miejscowych obrońców praw zwierząt protestował przeciwko szerzącemu się okrucieństwu wobec psów. Jego okrzyk nie był skierowany tylko do współobywateli, o nie. Rumuńskie władze zamierzają bowiem przeforsować ustawę, która nigdy nie powinna mieć możliwości wejścia w życie. W żadnym kraju. To, że ma ona obowiązywać w kraju należącym do Unii Europejskiej, jest zwyczajnie żenujące. Przyjmuje ona, że codziennie z ulic kraju ma być łapanych dwieście psów. Jeżeli przez dwa tygodnie zwierzak nie znajdzie nowego domu, nie zostanie adoptowany, jego życie się zakończy. Jak? Ustawa zakłada eutanazję, a więc zastrzyk śmierci, jednak organizacje obrony praw zwierząt nie od dziś wiedzą, jak wygląda uśpienie psa w Rumunii. - Zastrzyk jest drogi, a każdy chce zarobić na tych psach. Kopniak w łeb nic nie kosztuje. Takie stwierdzenie pada z ust jednego z hycli. Nawet nie kryje swojej twarzy. To norma, życie psa nic dla niego nie znaczy. To biegające po ulicach pieniądze.  Nigdy nie darzyłam szczególną sympatią Rumunii. Wiedziałam, że jest to kraj bezdomnych psów i nieczułych na ich biedę ludzi.  Jednak po obejrzeniu relacji dotyczących mającej wejść w życie ustawy poczułam czystą nienawiść. Rozumiem, że bieda rodzi ciemnotę, a z niej wywodzi się czyste okrucieństwo. Nieludzkie okrucieństwo. Bo nie można nazwać człowiekiem kogoś, kto dla zysku zabija bezbronnego psa. Nie można nazwać człowiekiem tego, który stworzył ową bezduszną ustawę, ani tych, którzy ją zaaprobują.  W Rumunii żyje dużo bezmyślnych, złych ludzi. Na szczęście są też tacy, którzy mimo biedy, mimo strachu, nie stracili serca. Nadal mają je po ”właściwej stronie”. To oni adoptują łapane przez hyclów czworonogi, to oni organizują liczne uliczne protesty i manifestacje. Niestety, ludzie ci stanowią zdecydowaną mniejszość tego społeczeństwa. Sami zmienią niewiele. Jednak oni, tak samo jak my, Polacy, należą do wielkiej wspólnoty. Czy Unia Europejska wyciągnie pomocną dłoń do tamtejszych organizacji pro zwierzęcych? Tylko z jej pomocą można zmienić życie bezdomnych psów w Rumunii.    Rumunia. Słoneczne popołudnie. Mała, spokojna uliczka. Na poboczu leży parę wychudzonych psów. Podjeżdża biała furgonetka. Wybiega z niej dwóch mężczyzn. Jeden z nich łapie niedużego psiaka, całego w czarno-białe łaty. Zwierzak przeraźliwie piszczy, próbuje wyszarpnąć się z uścisku człowieka. Parę kopniaków w głowę ucina psi pisk. Drugi z mężczyzn wrzuca czworonoga do furgonetki. Potem razem z kolegą biegnie w stronę kolejnego psa. Mimo zarzuconej siatki malec dzielnie się broni. Kop, tym razem w grzbiet, uspokaja psa. Gdy jest wyjmowany z siatki wykonuje rozpaczliwy skok i udaje mu się uciec w pobliskie krzaki. Na jak długo???   Miarą człowieczeństwa jest to, w jaki sposób traktujemy „braci mniejszych”. Po tym poznać złego człowieka. Rumunia należy do Unii, jest krajem w większości protestanckim. A więc zaludnionym przez chrześcijan. Czyżby nie znali jednego ze swoich świętych, niejakiego Franciszka? Ludzie biedni, prości to często tacy, którzy kierują się tylko i wyłącznie etyką wyznawanej wiary. Innej nie znają. Czy zatem rumuński obywatel to zły człowiek? Żadna bieda, ograniczenia umysłowe, czy też inne okoliczności nie tłumaczą nikogo z okrucieństwa. Nawet strach przed pogryzieniem przez bezpańskie psy, który w Rumunii u wielu zagłuszył sumienie.  Co może pomóc bezdomnym czworonogom w tym kraju? Nauki religijne, prawo europejskie? Nie wiem. W tym momencie czuję się bezradna. Bezradna i przerażona złem, które dzieje się w dwudziestym pierwszym  wieku. Ktoś powie, a ludzi Ci nie żal? Żal, oczywiście. Ale nigdy nie tak, jak bezradnych zwierząt. Człowiek posiada społeczną wiedzę, wolną wolę. Zmienia swoje życie zgodnie z własnymi pragnieniami, a gdy spotyka go niesprawiedliwość, posiada środki, bądź wiedzę, żeby z nią walczyć. A jak nie on sam, to inni ludzie. Psy są zupełnie zależne od nas. Wolna wola jest poza ich zasięgiem. To my czynimy ich nieszczęśliwymi poprzez swoje zaniedbania. Musimy brać za nie odpowiedzialność. Tego właśnie wymaga od nas nasze człowieczeństwo!   Rumunio, przemoc nie zmieni Cię na lepsze miejsce do życia. Zło rodzi zło. Okaż serce bezdomnym, bezbronnym zwierzętom. To Ty je wygnałaś na ulicę, osierociłaś je z ludzkich rodzin. Rumunio, spójrz w swoją duszę. Nie pozwól zwyciężyć niepotrzebnej, okrutnej śmierci. To nie po ludzku, nie po chrześcijańsku, ani europejsku. 