”Piłeś? I co z tego. Jedź, przecież się nie przewracasz!”.   Nie wymyśliłam w przypływie złośliwości powyższego  zdania. Niestety.     Od dzieciństwa spotykam na prowincji pijanych kierowców, którzy jeżdżą z cichym, aczkolwiek niezwykle solidarnym, społecznym przyzwoleniem. Zwyczaj opijania wszystkiego jest na polskiej wsi bardzo głęboko zakorzeniony. Pije się z okazji urodzin, imienin, chrztu, komunii, ślubu, śmierci. To jednak nie wszystko. Popijanie przy powyżej wspomnianych okazjach jest uprawiane również w miastach. Parę głębszych przy okazji żniw, czy innych robót polowych, to także powszechny zwyczaj na prowincji. Nikogo nie dziwi pijany kierowca wielkiej maszyny rolniczej, jaką jest kombajn do zbioru ziaren zbóż. Od zawsze boję się omijać autem, rowerem, czy też pieszo te ogromne maszyny – wiem, jak znaczne jest prawdopodobieństwo, że jej operator jest po paru głębszych. Im bliżej wieczoru, tym zawartość alkoholu we krwi kombajnisty coraz wyższa. Kto ponosi za to odpowiedzialność? Gospodarze, u których wykonywane są usługi żniwiarskie. Nie bez winy pozostaje sam pijący – dają, to pije. A pije, bo dają…  Zdarzyło mi się zadzwonić na policję, gdy widziałam kombajn, który zajmował nie tylko całą jezdnię, ale także co rusz zaliczał przeciwległe rowy. „Wężyk” w wykonaniu tej wielkiej maszyny, jest przerażający i śmiertelnie niebezpieczny dla wszystkiego, co znajduje się na jego trasie przejazdu. W ostatnich latach coraz rzadziej spotykam „podejrzanie” jeżdżące kombajny. Bardzo się z tego powodu cieszę. Na wsiach rolę klubu, dyskoteki i kawiarni pełni na ogół niewielki sklep spożywczy.  Jego przestrzeń  służy wymianie najnowszych plotek, zaś teren wokół niego to miejsce wielogodzinnych dyskusji połączonych z degustacją niedrogich alkoholi. Gwiazdą tych spotkań jest ten, który funduje innym procentowe napoje. Tak jest wszędzie, również w okolicach miejsca zamieszkania moich rodziców. Gdy byłam na studiach, na firmamencie zbiorowych dyskusji i degustacji alkoholowych, rozbłysła nowa gwiazda. Był nim trzydziestoletni kawaler, który – po śmierci obojga rodziców – uczył się właśnie samodzielnego gospodarzenia. Stasiu-  ukochany jedynak zamożnych rolników – z trudem ukończył szkołę podstawową. Zawsze dostawał wszystko, co zechciał. Gdy osiągnął pełnoletniość,  zasmakował w alkoholu. Jednak w tej kwestii  ojciec okazał synowi całkowity sprzeciw. Młody popijał czasami w ukryciu, jednak żelazna dłoń kochającego opiekuna chroniła go od popadnięcia w nałóg. Niestety, gdy brakło nadzoru rodzicielskiego, Stasiu zachłysnął się wolnością i pitymi procentami.  - Młody, to się musi wyszumieć. Znajdzie gospodynię, to wszystko się ukróci. Jedna z sąsiadek kawalera tak zakończyła opowieść o libacjach Stasia. Moja mama była bardziej sceptyczna. Bała się porywczego, bezmyślnego mężczyzny, który zaczął wsiadać pijany za kierownicę swojego nowiutkiego auta.  - Wiesz jak to wygląda? Podjeżdża nowe, ładne , choć całe w kurzu, auto, a z niego wysiada brudas w ubłoconych gumowcach. Wstyd! Jego matka tak dbała o porządek, o niego. Śmiałam się z mamą z przedstawionego przez nią „obrazka”, jednocześnie prosząc, by dzwoniła na policję, jeżeli zobaczy, że Stasiu prowadzi pijany. Miała niepewną minę. Miejscowi nie donosili na siebie, zaś picie alkoholu było powszechnie uważane za coś normalnego. Mama obawiała się reakcji wiejskiego społeczeństwa. Los jednak nie wystawił jej na próbę w tej kwestii.  Była przerwa wiosenna związana ze świętami  Wielkiej Nocy, gdy ciesząc się wyjątkowo pogodną aurą, pieszo podążyłam do miejscowego sklepu po jakieś niezbędne drobiazgi na świąteczny stół. Przed wejściowymi drzwiami stał tłumek, w większości nieznanych mi, mężczyzn. Wszyscy „po spożyciu”. W sklepie zastałam Stasia dokonującego zakupu imponującej ilości wina o szlachetnym, chemicznym bukiecie. Był tak pijany, że jedna z butelek wysunęła mu się z drżącej dłoni, zaś jej zawartość spadła  również na moje buty.  - Sory, sory, sory… Bełkotał pijany mężczyzna. Nie przejęłam się zbytnio plamami na trampkach, ciesząc się, że moje jasne spodnie uniknęły krwawych plam. Z uwagą obserwowałam, jak Stasiu wychodził ze sklepu. - Przyszedł pieszo? - On, pieszo? Nigdy, zawsze jest samochodem, zaparkował za sklepem. - Zawsze? Jeździ pijany i pani nic nie robi? Sklepowa zarumieniła się. - A co mi do tego? To nie mój chłop, ani syn, nie moje zmartwienie. - Ale jak przejedzie pani męża, czy dziecko, to się już będzie Pani zmartwienie, prawda? Nie byłam miła. Wybiegłam ze sklepu i dotarłam do samochodu Stasia, gdy siadał akurat za jego kierownicą. - Zostaw samochód i idź do domu pieszo. Mężczyźni, grono wielbicieli swojego alkoholowego darczyńcy, zgodnie zarechotali z uciechy. - Zadzwonię po policję, jak tego nie zrobisz! Nie zareagował na moje słowa. Nie wierzył, że ktoś znajomy może to zrobić. Jak to tak, „swój” na „swojego” policję wzywać? Zadzwoniłam. Nim zdążył dojechać do domu, został zatrzymany. A ja wyklęta, jako ta, co na „swojego” donosi. W ogóle mnie to nie obeszło. Nigdy nie czułam się „swoja” z miejscowymi rolnikami i ich potomstwem, które chodziło ze mną do jednej szkoły podstawowej. Miałam inny światopogląd, hobby, inne marzenia, tak bardzo im obce, że aż niezrozumiałe. Za to bardzo ucieszyłam się ujęciem pijaka za kierownicą, gdyż dzięki temu moja mama, która często jeździła na rowerze, chodziła, była bezpieczniejsza. Z jezdni zniknął – przynajmniej na jakiś czas – potencjalny morderca. Przez długi okres, gdy raz na parę miesięcy zdarzyło mi się odwiedzić sklep w okolicach zamieszkania rodziców, za moimi plecami słyszałam niegroźne, aczkolwiek nieprzyjemne szepty. Opisany powyżej kawaler w końcu założył rodzinę. Z picia nie zrezygnował. Znów zadzwoniłam na policję, gdy widziałam, jak chwiejącym krokiem wsiada do samochodu, w którym czekały na niego dwie małe córeczki. Odebrano mu prawo jazdy. Czy  rzucił nałóg? A skąd. Nie wiem, czy tamtejsi ludzie pamiętają moje wykroczenia przeciwko „swoim”, jednak już nikt nigdy „po spożyciu”nie wsiadł do samochodu pod sklepem na moich oczach. Może to tylko przypadek. Nie wiem.   W moim obecnym miejscu zamieszkania jest kilka sklepów spożywczych, dwie stacje paliwa. Menele, dzień w dzień, pojawiają się skoro świt na swoich stałych posterunkach. Nie wiem, skąd mają pieniądze na to, żeby każdy zachód słońca witać na niepewnych nogach? Niektórzy zwyczajnie żebrzą, jednak na regularne upojenie alkoholowe wyproszone złotówki nie wystarczyłyby, prawda? W ubiegłe zimy dwa razy prosiłam miejscową policję o pomoc. Zakręt głównej jezdni przecinającej moją miejscowości, to niezbyt fortunne miejsce do pijackiej drzemki. Gdy widzimy kogoś, coś na jezdni, odruchowo staramy się to wyminąć. Śpiący pijak pewnie przeżyłby spotkanie z samochodem, nie wiem, co z pasażerami auta, które zaliczyłoby rów, bądź drzewo. Od jednej z sąsiadek, która widziała, jak czekałam na wezwaną  pomoc, usłyszałam takie słowa: -  Jak tak można? Szkoda Romka, żeby od razu policję wzywać… Rzeczony Romek to kawał chłopa. Pochłonięty przez alkoholowe sny, nie reagował na słowa. Tylko obłoczki pary z wydychanego powietrza, unoszące się nad oszronionymi wąsami, świadczyły o jego żywotności. Czy naprawdę musi zginąć na jezdni przez takiego pijaka ktoś z rodziny, żeby jej członkowie zrozumieli zasadność moich reakcji? Mijają lata. W tej  jednej kwestii wciąż jestem bezwzględna – gdy widzę pijanego wsiadającego do auta, sięgam po telefon. Uważam, że to mój obowiązek względem  własnego sumienia. Wiem, że ludzie wciąż pobłażliwie patrzą na wstawionego kierowcę. Przecież stoi na własnych nogach, to i samochód poprowadzi  – tak mówią. Czasami w Polsce dochodzi do tragedii, gdzie winnym jest pijany prowadzący auto, który zlekceważył zagrożenia płynące z posiadanych procentów we krwi. Wtedy wszyscy złorzeczą mordercy. W miastach, wsiach – społeczeństwo wyraża swój szok i potępienie. Politycy, korzystając z możliwości przypochlebienia się wyborcom, wymyślają nowe, surowe kary. Więzienie, konfiskata auta, alkomaty, prace publiczne…. W zapomnienie odchodzą ich własne ekscesy za kierownicą, po spożyciu alkoholu. Grzmią niczym bóstwa nad grzechami  pijaństwa maluczkich. Wszyscy Polacy – politycy, finansiści, duchowni, przedsiębiorcy, robotnicy, przedszkolanki, gospodynie domowe, rolnicy etc. – piętnują uczynek nietrzeźwego kierowcy. Mijają dni, tygodnie, społeczeństwo odsyła w zapomnienie katastrofę. Pamiętają Ci, których ona bezpośrednio dotknęła. Potem, któregoś zwyczajnego dnia, jakiś skacowany mężczyzna, czy też kobieta, łapie kluczyki od samochodu w dłoń. - Prowadzisz? Pyta ktoś obok. - Pewnie, że tak. Nie na takim kacu się jechało… I historia znów zatacza koło.   Nic się samo – w znaczącym wymiarze – nie zmieni. Nie pomogą nowe, restrykcyjne kary i absurdalne rozwiązania „pod publiczkę”. Dopóki przeciętny Kowalski nie zacznie myśleć i reagować, to naprawdę nic się nie zmieni. Oprócz liczby krzyży przy drogach naszego pięknego kraju. 