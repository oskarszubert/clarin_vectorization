Tego wieczora zamiast cykania świerszczy słyszę śmiechy i chóralny śpiew. Za chwilę zdziwienie ustępuje miejsca zrozumieniu. Jest przełom lata, a to oznacza, że przez moją miejscowość przechodzą pielgrzymi. Mężczyzna, który niezauważenie pojawił się przy moim boku, teatralnie westchnął. - No to mamy dzisiaj przechlapane…   Nigdy nie byłam na pieszej pielgrzymce, a Częstochowę odwiedziłam – po uciążliwej jeździe autobusem szkolnym – w czwartej klasie ogólniaka. Co w niej zwiedziłam? Powiem tak – cokolwiek to było, dzisiaj już wiem, że nie zasługiwało na nazwę porządnej knajpy. Podczas gdy większość moich rówieśników biegała na wszelakie imprezy mszalne, ja z koleżankami zwiedzałyśmy święte miasto od zupełnie innej strony. W trakcie tego jednego dnia odwiedziłyśmy imponującą ilość knajp i wszelkich sklepików, zaś jedna z moich towarzyszek umówiła się z nowo poznanym chłopakiem, ba, zdążyła nawet zaliczyć z nim pierwszą randkę. Tak, młodzi ludzi mają ogromną energię i potrafią ekonomicznie ją wykorzystać. Ze szkolnej pielgrzymki przywiozłam bolące od chodzenia stopy i lekkiego kaca. Ale najważniejszym nabytkiem po tej wycieczce okazała się wiedza, że Częstochowa niczym nie różni się od innych, nie – świętych miast i miasteczek. To nie wina miasta, że przybywający do niej tłumnie  ludzie wydają się lekko opętani. To rozgorączkowanie, wręcz głód (jakiejś wyższej łaski?) wyzierający z ich oczu, wynika ze zwykłego rozczarowania codziennością.   Piesze pielgrzymki od zawsze przechodziły przez okoliczne tereny. Gdy miałam lat dziewiętnaście grupa nastoletnich wędrowców nocowała u mojej koleżanki. Był środek lata, upał. Wieczór przywitaliśmy ogniskiem rozpalonym nad niewielkim stawem. Poznani pielgrzymi wyglądali na zmęczonych. Mama koleżanki zadbała o ich nakarmienie i w końcu zostaliśmy sami. Bez straży rodziców. - No dobra, czas się wzmocnić. Chłopak, blondyn  z patykowatymi rękami, zaczął czegoś szukać w plecaku. - Ej, ja nie dam rady. Głowa mi pęka. Mimo protestów jednaj z dziewczyn wkrótce wokół ogniska zaczęła krążyć butelka doprawionego miodem i cytryną spirytusu.  - Skąd to masz? Spytałam. Napój, o dziwo, miał bardzo przyjemny, zgrany smak. - Buchnąłem ojcu. Pięć butelek. Niestety, ta jest ostatnia. Potem będziemy musieli się truć zwykłą wódką. Doprawiony spirytus szybko zniknął w naszych żołądkach. Jedna z dziewczyn wyciągnęła butelkę wódki. Odmówiłam. W miarę, jak mijała noc, towarzystwo się wykruszało. Najpierw odpadł właściciel spirytusu ojca. Ale nie sam. Towarzyszyła mu ładna blondynka. Kiedy znikali w dwuosobowym namiocie słyszeliśmy ich chichoty. W którymś momencie zdałam sobie sprawę, że tylko ja i jedna z pielgrzymujących jesteśmy trzeźwe. Pozostali poszli już spać, bądź drzemali obok ogniska, albo nadal usiłowali prowadzić rozmowę bełkotliwym, niezrozumiałym językiem pijaków. - Nie wiem, jak oni jutro z tobą pójdą. Czeka ich trudny poranek. Dziewczyna wzruszyła ramionami. - Dadzą radę. Jak zawsze. Przez chwilę siedziałyśmy w milczeniu. W końcu nie wytrzymałam i spytałam: - Powiedz mi, czemu wy to robicie? - Co? - Ta cała podróż, zmęczenie. Uśmiechnęła się i kiwnęła głową w stronę bełkoczącego coś przez sen kolegi. - Po to. Dla rozrywki. Jest naprawdę fajnie, już trzeci raz idę i na pewno nie ostatni. Nie takiej odpowiedzi się spodziewałam. - Przecież pić możecie u siebie, bez tego całego zachodu związanego z pieszą wędrówką. Jej twarz spoważniała. - Wiem, wydaje Ci się to dziwne. Na przykład on – znowu wskazała bełkoczącego chłopaka – żyje w domu rodziców, jak w karnym obozie. Po szkole może jedynie wychodzić do kościoła. Więc korzysta z wolności w taki sposób, w jaki może. Te tygodnie, to dla niego prawdziwe wakacje. Zresztą, ja też mam pochrzanione życie. Ta pielgrzymka to taka legalna ucieczka. Naprawdę dobrze się na niej bawimy. Nad płomieniami ogniska znowu zaległa cisza. Nie potrafiłam odpuścić, musiałam to wiedzieć. - A wiara? Cel tej pielgrzymki?  Myślałam, że już mi nie odpowie, gdy zaczęła zakładać sweter. Jednak wstając, rzuciła na odchodne te słowa: - Każdy ma inny cel. Dla mnie to czas bez problemów. I to mi wystarczy. Dla niektórych to wieczna impreza i zaliczanie kolejnych partnerów. A wiara? To zależy, jaki kto ma cel. Ważne, że dostajemy to, po co idziemy. Weszła do swojego namiotu. Dzieliła go z dwiema innymi dziewczynami. Wyglądała na kogoś w moim wieku, ale słowa, które wypowiedziała, były od niej o wiele starsze.   Noc jest gwiaździsta, jak ta, gdy mając dziewiętnaście lat, siedziałam przy ognisku z młodymi pielgrzymami. Stoję przy otwartym oknie. Do sypialni wpadają odgłosy chóralnego śpiewu. Wieczór, gdy pielgrzymi nocują w tej małej miejscowości, zamienia się w mini festyn dla okolicznej ludności. Przy kościele grupkami stoją miejscowi przemieszani z pielgrzymami. Po chodnikach przemyka roześmiana młodzież. Są zabawy i gry dla dzieci, a także głośne, radosne skandowanie słów odnoszących się do wiary. To wszystko wygląda tak, jakby do miasteczka przyjechał cyrk. Wszyscy się cieszą. Mam tylko jedno pytanie – kto w tym cyrku robi za błazna?    Tej nocy długo nie zaśniemy. Nawet, gdy zamilkną już odgłosy chóralnego śpiewu, młodzi pielgrzymi przełamią ciszę letniej nocy głośnym śmiechem, krzykami. Nasz dom dzieli od kościoła rozległa łąka, której dołem płynie spokojna rzeka. Tej nocy zakwitną na niej coroczne kwiaty. Wyjątkowe, gdyż pojawiają się na niej tylko tej jednej, jedynej nocy. Zużyte prezerwatywy, wymiętolone chusteczki, puszki po piwie, parę butelek po wódce…  Nie zastanawiam się, skąd się biorą. Pewnie to zwykły zbieg okoliczności, że szczyt rozrywkowych zachowań okolicznych mieszkańców przypada na czas odwiedzających nas pielgrzymek. Może… 