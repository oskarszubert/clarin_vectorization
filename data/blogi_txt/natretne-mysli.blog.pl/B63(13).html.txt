Wychował się w małym miasteczku. Zwykły chłopak z piegami i ciągle obdartymi kolanami. Dzieciństwo spędzone wśród starszych sióstr minęło bardzo szybko. Wraz z pierwszymi pryszczami zaczął odczuwać trudny do zignorowania pociąg do, dotąd ignorowanych, koleżanek. Spokojny, zakompleksiony chłopak, nie potrafił być przebojowy. Miał za to jeden talent . Grał na gitarze. Wraz z grupką znajomych założył w szkole średniej kapelę. Dzięki temu świat uroczych koleżanek uchylił przed nim swoje podwoje. Na parę centymetrów. Aby zupełnie wejść w świat dorosłej miłości, chłopak znalazł dodatkowy atrybut…   Był w trzeciej klasie liceum, gdy do jego mamy dotarło oficjalne wezwanie od kierownika internatu, w którym mieszkał. Spokój zapracowanej gospodyni domowej został zakłócony.  - Przecież Waldek uczy się bardzo dobrze, o co im chodzi? Jest takie powiedzenie, mówiące, że jak nie wiadomo, o co chodzi, to chodzi o pieniądze. Tak też było w tym przypadku. Zakochany po uszy chłopak, chcąc zdobyć względy uroczej brunetki, przesunął środki finansowe zmieniając ich pierwotne przeznaczenie. Otóż przez parę miesięcy nie opłacał internatu, zaś „zaoszczędzone” w ten sposób pieniądze przeznaczył na zakup złotego pierścionka dla wybranki. Lokata przyniosła zyski w postaci krótkiego, aczkolwiek wymarzonego, romansu z wybraną dziewczyną. Rodzice zaś, nie mając innego wyjścia, uiścili zaległości w kasie internatu. Czy było warto? Waldek dzielnie zniósł karczemną awanturę ojca, łzy matki. Przeżył pierwszą, spełnioną miłość. Lokata finansowa przyniosła wymierne rezultaty, zaś drzwi do świata romansów na zawsze już stały dla niego otwarte.   Mówi się, że czym skorupka za młodu nasiąknie, tym na starość trąci. To kolejne przysłowie, które w przypadku Waldka, jak najbardziej się sprawdziło. Dorosły już mężczyzna trzymał się raz sprawdzonej zasady. Wybranki płci pięknej uwodził komplementami i, oczywiście, dobrami materialnymi. Z czasem wyprowadził się z rodzinnego miesteczka do dużej metropolii. Niestety, nie miał szczęścia w miłości. Dlaczego? Waldek nie potrafił kochać samego siebie. Wciąż uważał się za niezgrabnego brzydala. Nie doceniał uroku swojego idealnego uśmiechu, błysku ciekawych, piwnych oczu oraz bogatej osobowości. Zwykł mówić: - Co z tego, że jestem inteligentny, jak mi samemu nie podobają się typowe intelektualistki? Zaś te, dla których mógłbym zabić, nawet na mnie nie spojrzą, nie ta liga. Z takim podejściem trudno spotkać i docenić miłość swojego życia.  Gdy Waldek zaczął zbliżać się do czterdziestki, jego wymagania spadły. Teraz mówił: - Moja kobieta nie musi być pięknością. Ważne, żeby mnie kochała i kochała dla mnie gotować. Mimo zaprzestania szukania kobiety na wzór filmowej Nikity, mijały lata, a on wciąż był sam. Nie ukrywał, że bardzo chce mieć dzieci.  - Byłby bardzo dobrym ojcem, to się czuje. Jest do tego stworzony, dałby wymarzone dzieciństwo swojemu potomstwu i wychował je na dobrych ludzi. Tak mówiły jego siostry. W końcu, jedna z nich, Halszka, namówiła go do założenia profilu na jednym z portali randkowych. Siostry trzymały za niego kciuki. Chciały, by znalazł tę jedyną i założył wymarzoną rodzinę.    Po paru nietrafionych randkach, Waldek spotkał Hanię. Był nią zachwycony. - Żebyście wiedziały, jakie ona ma ciało! Spotkałem swoją Nikitę! Zauroczenie, na początku czysto fizyczne, zaczęło zmieniać swój charakter. I tak Waldek zakochał się. Na całego. Zżyty z siostrami nie krył swoich uczuć. Jedynie matka wyraziła swoje obawy, mówiąc: - Co nagle, to po diable! Tak krótko się znają i już razem zamieszkali? Przecież to taka poważna decyzja. Córki tłumaczyły jej, że to kwestia czasów, jak i wieku brata oraz jego wybranki. - Nie dziwię się, że to zrobili. Nie są nastolatkami. Szkoda czasu na zaloty, skoro obydwoje są po czterdziestce i wiedzą, że chcą razem ułożyć sobie życie. Bożena, druga siostra Waldka, starała się przekonać mamę i siebie samą, że życie brata w końcu wpadło na właściwe tory. Mijały tygodnie, miesiące. Najbliżsi Waldka zaczęli odczuwać, że pojawienie się na stałe kobiety w jego życiu zmienia funkcjonowanie całej rodziny. Dlaczego? Hanka okazała się chłodną emocjonalnie kobietą. Miała swoją trudną przeszłość, jednak to nie usprawiedliwiało jej zachowania. Nikt z rodziny nie żył w zawieszeniu i każdy miał swój bagaż, który dźwigał. I chociaż siosty wraz z rodzicami Waldka bardzo chciały zbliżyć się do nowego członka rodziny, okazało się to sprawą nie do załatwienia.  - Nie chcę o tym rozmawiać.To moja prywatna sprawa. Tak Hanka kwitowała wszelki próby zagajenia rozmowy ze strony rodziny Waldka. Pozostały rozmowy o pogodzie. I o jedzeniu. Siostry, dotąd bardzo zżyte z bratem, powoli traciły z nim kontakt. Doszło to takich sytuacji, że Waldek rozmawiał z nimi tylko wtedy, gdy nie widziała tego jego Hania. Przy niej rzucał tylko „cześć” i zdawał się nie zauważać ich obecności. W rodzinie doszło do rozłamu.   Pewnego zimowego dnia, jedna z sióstr Waldka – Bożena, uległa poważnemu wypadkowi. Z tryskającej energią młodej kobiety pozostał tylko cień. Została skazana na fizyczną niepełnosprawność do końca życia. Rodzina nie opuściła jej. Przez pierwsze tygodnie ciągle ktoś przy niej był. Jej mąż pracował, więc potrzebowała pomocy przy najbardziej prozaicznych czynnościach, typu ścielenie łóżka, ubranie, zrobienie kanapki. Najbliżsi zdali wzorowo test lojalności w tych trudnych chwilach. Tylko Waldek został na uboczu. Ani razu nie odwiedził niepełnosprawnej siostry, nie zaproponował tak potrzebnej wtedy pomocy. Minął niemal rok od wypadku, Bożena uczyła się żyć ze swoją niedołężną fizycznością. Przyszedł w końcu taki moment, gdy brat wraz z Hanką przekroczyli progi jej domu. Przyjechali zaprosić ją na swój ślub. - Naprawdę, Waldek? Rodzina powinna towarzyszyć sobie w dobrych chwilach, oczywiście. Ale również w tych złych. Gdzie byłeś przez te wszystkie miesiące? Waldek nic nie odpowiedział. Za to Hanka miała, wyjątkowo, bardzo dużo do powiedzenia. - Czego od niego chcesz? Mieliśmy swoje sprawy na głowie. Przecież nie byłaś sama. - Sama nie. Ale rodzeństwo w takich chwilach powinno być razem. Halszka bardzo mi pomagała, mama również. Od tego jest rodzina. Na twarzy Hanki pojawil się grymas niezrozumienia. - Wcale nie. Ja tam zupełnie inaczej rozumiem rodzinę.   Waldek z Bożeną nie porozmawiali ze sobą długo. Goście odeszli, zaś kobieta długo nie mogła pozbyć się dziwnego ścisku żołądka. Łzy nie pomogły.   Dzisiaj Waldek bardzo rzadko odwiedza rodziców. I tylko wtedy, gdy ma w tym jakiś interes. Oczywiście, Hanka zawsze mu towarzyszy.  Gdy mężczyzna wychodzi z domu z ojcem, matka próbuje rozmawiać z synową. Nie jest to łatwa sztuka. - Zupełnie jakbym usiłowała rozmawiać ze ścianą. Albo próbowała rozbroić granat – zły ruch i już słyszę oburzone prychnięcie: „Nie chcę o tym rozmawiać”. Czy pytanie o miejsce, gdzie kupiła torebkę jest aż tak intymne?!? Matka Waldka jest zrozpaczona. Bardzo kocha syna. Wiedziała, że marzył o dzieciach. Dzisiaj bezradnie patrzy, jak mężczyzna grzecznie potakuje słowom żony, gdy ta mówi: - Dziecko? Po co mamy wychowywać i łożyć środki finansowe na jakiegoś niewdzięcznego  pasożyta przez dwadzieścia lat? No, po co nam to?   Niedawno rozmawiałam z Bożeną. Zapytałam o Waldka, w końcu znałam go od dzieciństwa. - Nie widziałam go już parę lat. Mojego brata, z którym prowadziłam pełne pasji dyskusję. Nie pcham się na siłę w jego życie, skoro tego nie chce. Wiem od mamy, że Hanka nie utrzymuje bliższych kontaktów również ze swoimi bliższymi. Rzeczywiście, jej pojęcie rodziny jest inne od tego, który funkcjonuje wśród kochających się, zżytych ze sobą ludzi, nieważne, czy spokrewnionych. Rodzina, to dla mnie Ci, których kocham. Jestem otoczona takimi kochającymi mnie ludźmi, jednak nigdy o bracie nie zapominam. Martwię się o niego. Jest wrażliwy. Łatwo go zranić, chociaż zgrywa twardziela. Boję się, że któregoś dnia obudzi się i zobaczy, co stracił przez swoją „Nikitę”.  Pokiwała bezradnie głową. - Tęsknimy za nim, ja i moja siostra. Minęło tyle lat, a mi nadal brakuje rozmów z nim. To takie zwyczajne, może nawet banalne, a jednak wciąż odczuwam ogromny brak jego obecności w moim życiu. Gdzie się podział ten mój brat…     Miłość to wielka siła. Dobra buduje, leczy, daje wieczną nadzieję i prawdziwą wolność. Zła potrafi zniekształcić obraz świata. Uwięzić. 