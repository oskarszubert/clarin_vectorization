Wychowałam się w rodzinie, gdzie dyskusje na temat seksu nie istniały. Milczano o tych sprawach przy nas, ciekawskich dzieciakach, potem nadpobudliwych, targanych zmianami hormonalnymi nastolatkach. Dzisiaj wiele mówi się o uświadamianiu młodzieży w kwestiach cielesnych. Rzeczywiście jest taka potrzeba, skoro młodzi deklarują inicjację seksualną już od 12. roku życia. Dla mojego pokolenia, tak szybkie wejście w tę sferę życia, jest odrobinę szokujące. Mając tyle lat rozkosz czerpałam z zabaw w szpiegów, czy ze zdobywania koron kolejnych drzew w starym sadzie sąsiada. Może dlatego nikt nie usiłował nas uświadamiać – nie było takiej potrzeby. Byliśmy bandą psocących dzieciaków, a zegary biologiczne nie dawały o sobie znać przez wiele kolejnych lat.  Uświadomienie seksualne dokonało się, w moim przypadku, poprzez lekturę co raz odważniejszych książek, również mających charakter instruktażowy Zawsze myślałam, że sama byłam taką sprytną osóbką i wszystko sobie wyczytałam. Dopiero po latach dotarło do mnie, skąd brały się te uświadamiające lektury. Mama, zakochana w literaturze, raz w tygodniu wybierała się do biblioteki. Wracała z paroma torbami nowych książek. Tak, był taki okres w życiu mojej rodziny, gdzie wszyscy namiętnie tonęli w lekturze, zamiast oglądać telewizję. Nic dziwnego, że zdarzały się takie tygodnie, podczas których potrafiłam przeczytać nawet kilkanaście książek. I wcale nie byłam jakimś wyjątkiem w rodzinie. Otóż, wracając do tematu, uświadomiłam sobie, że to moja mama dyskretnie podsuwała nam coraz odważniejsze seksualnie lektury. Dobrze jej to poszło, bo nie pamiętam ani jednego momentu, żebym była zszokowana tym, co przeczytałam. Ba, z czasem, wraz z ilością tego typu książek oraz latami, podczas których ja i moje rodzeństwo dorośliśmy, rozmowy o seksie przestały kogokolwiek krępować. Stały się zupełnie naturalne.    Taki sposób uświadamiania chyba nie jest dzisiaj w ogóle stosowany. Zresztą, nie ma gwarancji, żeby zadziałał. W mojej rodzinie zdał egzamin, ale była i jest to grupa ludzi zakochanych w słowie pisanym.  W domach moich rówieśniczek temat seksu również był pomijany. Gdy moja koleżanka,mając lat 16, pierwszy raz wybierała się na randkę z chłopakiem, usłyszała od zażenowanej matki tylko takie słowa: - Co będziecie robić? - Pójdziemy na spacer, a potem wrócimy i wypijemy kawę w moim pokoju. - Dobrze, tylko tak chodź, pamiętaj, żebyś nie zaszła! Śmiałam się, gdy koleżanka opowiadała o przestrodze rodzicielki.  - Mama miała tak purpurową twarz, że szok! Już myślałam, że powie coś więcej, ale zaraz wyszła do kuchni krzycząc, że coś jej się przypala. Rozmowy o seksie nie były łatwe dla naszych rodziców. Niestety, niektóre z moich rówieśniczek porad szukały w kolorowych magazynach. Istniała wtedy taka gazeta, zdaje się, że nazywała się „Dziewczyna”. Może się mylę z tą nazwą, minęło już dwadzieścia lat. Był tam taki dział, do którego pisały młode nastolatki mające pytania dotyczące strefy seksualnej. Szukanie wiedzy w kolorowej gazecie nie wyszło na dobre jednej z moich znajomych. W wieku 17 lat zaszła w ciążę. Została wyrzucona ze szkoły, do nauki, już w innej placówce, wróciła dopiero po porodzie. Pamiętam, jak bardzo była zdumiona faktem, że będzie miała dziecko  - To niemożliwe! W gazecie czytałam, że za pierwszym razem nie można zajść w ciążę! Tak to jest, gdy jedna naiwna nastolatka słucha porad innej, której list – podobno – był zamieszczony w owej gazecie.    Jak wychowanie seksualne wygląda dzisiaj? Jest jeszcze większa ilość kolorowych gazet dla młodych ludzi, internet. Wszystkiego jest więcej. Oprócz seksualnej wiedzy. Również w dzisiejszych czasach pokutują stwierdzenia, że nie można zajść w ciążę za pierwszym razem, czy też w trakcie miesiączkowania. Skąd taka niewiedza? Z głupoty. Bardzo niewielki procent nastolatków uprawia niemodną czynność, zwaną czytaniem. Mimo dojścia do perfekcji przez młodzież w używaniu kciuka do wysyłania tysięcy SMS – ów, fakt ten nie wyniósł ich na kolejny, wyższy poziom rozwoju. A co z wychowaniem seksualnym w szkołach? Ach, pomarzyć można i tyle. Najpierw nauczyciel prowadzący tego typu zajęcia musiałby sam uporać się ze wstydem dotyczącym tej strefy życia. Inaczej młodzi ludzie nie potraktują go poważnie.    Wygląda na to, że wychowanie seksualne dzisiejszych nastolatków ma charakter czysto praktyczny. Młodzi od razu przechodzą do fizycznej działalności, bez posiadania jakiejkolwiek rzetelnej wiedzy teoretycznej. O, przepraszam. Jedno wiedzą na pewno. Seks pozamałżeński to grzech, o tym słyszą już od dzieciństwa. Myślę, że tego określenie „seks pozamałżeński” też niektórzy do końca nie pojmują właściwie, zakładając, że będą grzeszyć dopiero, gdy, już jako przykładni małżonkowie, zrobią tzw. „skok w bok”. Logiczne myślenie to problem nastolatków, a tym współczesnym jest naprawdę trudniej, bo oni zatracają umiejętność czytania ze zrozumieniem. Nie wszyscy, ale naprawdę wielu z nich.   Innym zagadnieniem jest sprawa, jakie czynności dzisiejsi nastolatkowie uważają za seks. Hmmm… To już materiał na osobny artykuł. Przytoczę jednak krótką rozmowę, jakiej byłam świadkiem w sklepie. Rozmawiało ze sobą dwóch starszych panów, zapewne emerytów. Jeden z nich utyskiwał na głupotę współczesnej młodzieży.  - E, panie, młodzi, co oni tam o życiu wiedzą. Sieczka w głowach i tyle.  - Wiedzą więcej niż się panu wydaje. Niejedna siksa by pana w łóżku zagięła, tacy są teraz młodzi! A więc, jak jest z tym uświadomieniem seksualnym nastolatków? Jest, czy go nie ma? Jestem zdania, że jednak młodzi ludzie nie posiadają wystarczającej wiedzy o tej intymnej stronie ludzkiego życia. Wpadają w przypadkowe zachowania seksualne, nie zdając sobie sprawy ile przez nie tracą, na rzecz dorosłego, udanego życia seksualnego.  Dobre, wzbogacające człowieka pożycie intymne, to nie praca fizyczna, tylko zajęcie artystyczne. Nastolatkowie podchodzą do tej dziedziny życia, jak do mody – musisz to robić. Dobrze, często i chętnie. Inaczej jesteś dziwny.  Kto ich nauczy niuansów intymności, wiedzy, dzięki której będą naprawdę szczęśliwi i zarazem bezpieczni? Wygląda na to, że brakuje chętnych… 