Nigdy nie byłam zwolenniczką „babskich przyjaźni”. Owszem, przyjemnie jest od czasu do czasu porozmawiać z kimś, kto jest tej samej, co ja, płci. Są takie zagadnienia, sprawy przyziemne, na wskroś kobiece, które naszego ukochanego zwyczajnie nudzą. Nie lubię znęcać się nad Mężczyzną, więc na ogół oszczędzam mu tego typu rozmów. No, chyba że w ramach perfidnej kary… Co tu kryć – nie wierzę w trwałość i szczerość kobiecych przyjaźni. Od kiedy sięgam pamięcią – szkoła podstawowa, liceum, studia, praca, moja obecna codzienność – zawsze na mojej orbicie krążyła jakaś kobieta, która uważała mnie za swoją przyjaciółkę. Z moich ust nigdy nie padła żadna deklaracja typu: „Jestem Twoją przyjaciółką”. Milczałam kiedyś, milczę i teraz, gdy słyszę to określenie padające pod moim adresem. Nie protestuję. Po co? Być może to, w jaki sposób traktuję daną kobietę, rzeczywiście sprawia, że uważa mnie ona za swoją przyjaciółkę. A co z wzajemnością? Cóż, mam tylko jednego przyjaciela. Człowieka, który jest ze mną na dobre i złe. Jest nim Mężczyzna.  Przyjaźń to wielka rzecz. Denerwuje mnie trywializowanie tego słowa w obecnej pop kulturze. Każdy dla każdego jest przyjacielem. Niewiarygodne nadużywanie tego określenia sprawia, że w oczach większości ludzi rozmywa się jego prawdziwy sens, waga.   Płeć piękna przoduje w nazywaniu każdej koleżanki, z którą pójdzie na kawę, czy też wypije parę drinków, przyjaciółką. Wiele razy słyszałam płomienne deklaracje przyjaźni między dwiema kobietami, które z wielkim wzruszeniem mówiły o łączącej je emocjonalnej więzi. I co dalej? Czasami pójdzie o mężczyznę, często o jakąś plotkę, ot, zwykłe bzdury i owa wielka przyjaźń odchodzi w niepamięć. Kobiety syczą na siebie, jak żmije i równie głośno, jak kiedyś przyjaźń, teraz deklarują nienawiść względem wczorajszej bratniej duszy. Ta powierzchowność, płochość i niestabilność emocjonalna cechująca większość kobiecych związków, sprawia, że nie szukam przyjaźni wśród przedstawicielek płci pięknej. Wystarczy mi zwykłe określenie – „znajoma”. Nie trzeba używać wielkich słów, żeby móc się na wzajem wysłuchać, pomóc komuś w trudnych chwilach – prawda? Wiele znanych mi kobiet preferuje przyjaźnie między sobą, często oparte na wspólnym uprawianiu sportu polegającego na obrzucaniem „błotem słownym” płci brzydkiej. Bardzo powtarzalnymi przez nie są teksty, typu: - Nie jest nam potrzebny facet do szczęścia! - Wszystko przez tych głupich chłopów! - Gdyby ich nie było, to świat byłby o wiele lepszy…  Oczywiście, nie przeszkadza im równoczesne pożeranie wzrokiem co przystojniejszych, męskich okazów na horyzoncie. A gdy jeden z nich podejdzie i którąś z grona przyjaciółek obdarzy swoją uwagą, ta bez zastanowienia porzuca towarzystwo oraz  własne poglądy, by oddać się rzeczonemu samcowi. Nie rozumiem tych kobiet i odnosząc się do zacytowanym powyżej stwierdzeń oznajmiam, że: - do szczęścia jest mi potrzebny Mężczyzna,  - nie uważam, by odpowiedzialność za moje życiowe błędy i wybory leżała na jego barkach (bądź innego samca) – jestem wolnym człowiekiem,  - zaś świat bez Mężczyzny byłby najbardziej pustym i smutnym miejscem w całym wszechświecie.    Być może istnieją gdzieś prawdziwe przyjaciółki – wyjątki potwierdzające regułę -jednak ja o takich, jak dotąd, tylko czytałam. Wiadomo – wyobraźnia pisarza nie zna granic….  Jedna z moich znajomych, bardzo dobra, życzliwa światu dusza, przeżyła parę lat temu paskudne, życiowe zawirowanie. Gdy stawała na nogi, otoczył ją wianuszek przyjaciółek. - Wiesz co? Odkryłam swoje nowe powołanie, coś, co sprawia mi ogromną przyjemność. Zaciekawiona, przycisnęłam instynktownie mocniej telefon do ucha, by nie uronić następnych słów. - Pomagam innym kobietom, które aktualnie mają jakieś problemy. To daje mi takiego pozytywnego kopa. Nie chcę nic w zamian, wystarczy, że one zaczynają się znowu uśmiechać. Dawała swoim przyjaciółkom to, co najważniejsze – swoją uwagę. Zawsze miała dla nich czas i serce. Mówiła: - Wiesz, Marzena, razem z nimi jest lepiej. Jedna drugą pociesza, razem płaczemy, by za chwilę pękać ze śmiechu. Jak to dobrze się złożyło, że się poznałyśmy. I chociaż rzeczywistość nie zawsze była różowa, znajoma cieszyła się ze świadomości posiadania przyjaciółek. Słuchałam jej, życząc z całego serca, żeby owe przyjaźnie okazały się właśnie tym wyjątkiem od reguły. Aby trwały, również wtedy, gdy przyjdą duże problemy.  Niestety, nadszedł czas próby. Znajoma walczyła o życie bliskiej osoby. I jak to ona – robiła to całym sercem, duszą. Inaczej nie potrafiła i nie chciała. Bohaterka – to jedyne określenie idealnie ją opisujące w tych trudnych tygodniach.  Jak pomagały jej przyjaciółki? Jedna z nich, zwolenniczka feng – shui, nie owijała niczego w bawełnę. Gdy dowiedziała się o sytuacji mojej znajomej, zadzwoniła do niej. - Wiesz, teraz jesteś w takiej sytuacji, że bardzo się zamartwiasz, rozmyślasz o chorobie, żyjesz nią. -Tak? - Wiesz, jesteś blisko negatywnej, złej energii, ona Cię teraz otacza i ja nie mogę przez najbliższy czas się z Tobą spotykać. - Tak?!? - Oczywiście, chyba to rozumiesz. Ta negatywna energia mogłaby przejść również na mnie, a do tego dopuścić nie chcę. Znajoma odłożyła słuchawkę. Mijały kolejne, coraz gorsze tygodnie. Telefony przestały dzwonić, niemal nikt nie odpowiadał na jej SMS-y. Wokół mojej znajomej zrobiło się pusto. Czasy, gdy sama zawsze była gotowa pocieszyć, ukoić, rozśmieszyć potrzebujące tego kobiety, poszły w zapomnienie. Niestety, choroba pokonała życie, o które tak bardzo walczyła znajoma. W tych trudnych godzinach opuściła ją ostatnia przyjaciółka. - Wiesz, Ty teraz i tak będziesz miała żałobę, więc nigdzie nie wyjdziesz. Nie będziemy się teraz spotykać, to nie ma sensu, bo ja chcę chodzić na imprezy z przyjaciółką. Okrucieństwo, czy głupota? Co można pomyśleć o kobiecie, która kieruje takie słowa do kogoś, kto przeżył właśnie koszmar? Do kogoś, kto uważał ją za swoją drugą połówkę w przyjaźni?   Macie coś więcej do powiedzenia o kobiecej przyjaźni? Bo ja już nie. 