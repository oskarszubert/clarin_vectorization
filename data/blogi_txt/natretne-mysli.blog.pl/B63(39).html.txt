Długie godziny w poczekalniach to moje przekleństwo. Właściwie nie tylko moje. Każdego przewlekle chorego człowieka, który jest zależny od wizyt lekarskich, zabiegów rehabilitacyjnych oraz stosu tabletek. Całkiem niedawno – nie pierwszy i zapewne nie ostatni raz – przeprowadziłam pewną miłą, niezobowiązującą pogawędkę. Jej tłem była, oczywiście, poczekalnia w zakładzie rehabilitacyjnym. Obok mnie usiadły dwie starsze panie i mężczyzna, na oko pięćdziesięcioletni, z kulą. Minuty biegły, a my czekaliśmy. Jak zawsze miałam przy sobie niezbędnik myślącego chorego – powieść, w której mogłam się zaszyć, zniknąć. Zniecierpliwieni pacjenci zaczęli głośno narzekać. - Kto to widział, żeby tak czekać. - Ile to można było w tym czasie zrobić w domu. Starsze panie wciągnęły do swojej pogawędki siedzącego obok mężczyznę.  - A pan do kiedy ma zabiegi? - Jeszcze tydzień. - O, my też. W tym momencie czytana książka poddała się sile grawitacji i wylądowała na podłodze. Mężczyzna szybkim ruchem podniósł ją, po czym położył na moich kolanach. - Dziękuję. - Nie ma za co. Co, złamana? Ile razy byłam w ten sposób zagadywana w przeciągu minionych czterech lat? Nie wiem, ale na pewno z tysiąc razy za dużo. Wiedząc z doświadczenia, iż nudzący się pacjenci potrafią ciągnąć uporczywie za język z wprawą, której powinni zazdrościć im policyjni detektywi, nie stawiałam oporu. W paru zdaniach przedstawiłam swoje schorzenie, po czym ponownie zanurkowałam w świat fikcji literackiej. - No patrz, taka młoda.. Starsze panie, nie zważając na to, iż być może mam sprawny zmysł słuchu, głośno wyrażały swoje politowanie. - Dramat, nic innego tylko dramat… Usiłowałam odpłynąć w świat wyobraźni, jednak okazało się to zbyt dużym wyzwaniem dla moich nadwątlonych nerwów. Staruszki z sekundy na sekundę traciły w moich oczach swój staromodny, przepojony zapachem lawendy i rumianku, urok. Jednak zacisnęłam zęby i wykrzywiłam twarz w jak najlepszej imitacji dobrotliwego uśmiechu. Jak już wspominałam – tego typu sytuacja nie była dla mnie niczym nowym. Dawno, dawno temu – minione cztery lata to dla mnie niemal wieczność – na samym początku mojej „kariery” pacjentki, tego typu wypowiedzi starszych ludzi nie stanowiły żadnego problemu. Jednak z upływem kolejnych miesięcy, później zaś lat, moje nastawienie zmieniło się. Owszem, przyzwyczaiłam się do rytmu życia wyznaczanego poprzez zabiegi rehabilitacyjne, wizyty u specjalistów, jednak z dwiema rzeczami do dzisiaj nie potrafię się oswoić. Jedną z nich jest moja niesprawna prawa ręka. Drugą – niemożliwy do opisania słowami ból uszkodzonego splotu barkowego.    Był taki jeden, przełomowy moment, w którym zrozumiałam, że moja cierpliwość względem ciekawskich, obcych ludzi, skończyła się. Od wypadku minęło prawie półtora roku. Tego dnia do zakładu rehabilitacji przywiozła mnie siostra. Gdy usiadłyśmy i wyciągnęłyśmy książki, podszedł do nas starszy, dystyngowany pan. Wiecie, kapelusz, błyszczące obuwie, starannie wygolona, pełna zmarszczek, twarz.  - Dzień dobry. Czy to miejsce jest wolne? Skinęłam potakująco głową i po chwili poczułam dyskretny zapach wody kolońskiej. Starszy pan nie przyniósł ze sobą żadnej lektury. Miał inny sposób na przeżycie kolejki. Pogawędkę. Zaczął od pytania dotyczącego zabiegów. Grzecznie udzieliłam odpowiedzi i już prawie udało mi się powrócić do świata powieści, gdy padło to zdanie. - Gdyby kózka nie skakała, to by nóżki nie złamała, prawda? Nie wiem, dlaczego akurat wtedy. Nie wiem. Widocznie to, wypowiedziane ze śmiechem, zdanie, stanowiło ową przysłowiową kroplę, która przelała szklankę goryczy. Skamieniałam. Było mi zimno. Potem gorąco. Lewą dłoń ścisnęłam w pięść tak mocno, że przez następny tydzień miałam ślady po wbitych w ciało paznokciach. Nie warto mówić, co było potem. Generalizując – to nie był dobry dzień. Pewnie nie raz słyszeliście porzekadło o skaczącej kózce, prawda? Bywa nawet zabawne ale nie dla kogoś, kto został potrącony rozpędzonym autem stojąc spokojnie na chodniku. Nie dla kogoś, kto od tamtego czasu nie może ruszać swoją prawą ręką. Nie dla kogoś, kto odczuwa tak potworny ból, jakiego nie jesteście sobie w stanie wyobrazić.  I nie dla kogoś, kto nagle  został wyrwany z toru życia zdrowej, aktywnej prywatnie i zawodowo, samodzielnej, szczęśliwej młodej kobiety, na tor bytowania osoby niepełnosprawnej, która od poniedziałku do piątku, tydzień za tygodniem, miesiąc za miesiącem, rok po roku, spędza długie godziny na rehabilitacji. Bez wymiernych efektów.   Wracając do dwóch starszych pań – krzywiąc twarz w imitacji uśmiechu, czekałam, aż znudzi im się powtarzanie pod moim adresem słów takich jak dramat, tragedia, szok, nieszczęście itp. Wiem, mogłam zaprotestować, wytłumaczyć, krzyknąć, obrazić, rozdeptać… Mogłam ale nie chciałam. Odczułabym zapewne jakąś ulgę ale tylko na chwilę. Potem byłoby mi żal staruszek. Nie ma się czym chwalić ale bywało, że moja taktyka polegająca na ignorowaniu natrętów, była zastępowana wybuchem wściekłości. Dzięki temu dzisiaj już wiem, że dla mnie i dla „czułych inaczej” obcych, zdecydowanie lepsza jest metoda „na przeczekanie”. Dlaczego? Cóż, strasznie niewygodna jest odczuwana satysfakcja po słownym ataku na starszego człowieka.  - Oj, kochana, żeby tak komuś złamać życie. - To dramat.. Po raz kolejny – przedostatni, o czym jeszcze nie wiedziałam – nad moją głową przeleciało słowo „dramat”. Chrapliwy głos, milczącego dotąd mężczyzny z kulą, przerwał szczebiotanie pań. - Dajcie spokój! Dramatem to jest wasza głupota, nie życie tej dziewczyny. Tak – właśnie zostałam nazwana „dziewczyną” – nic więc dziwnego, że napięcie opuściło moją szczękę i w końcu na mojej twarzy pojawił się niewymuszony, spontaniczny uśmiech. Odbicie wewnętrznie odczuwanej wdzięczności. - Proszę pana! Ja jestem oburzona, jak tak można, do starszych od siebie, w dodatku kobiet! - Nie można ale trzeba! Od waszego krakania zdrowy by się pochorował. Opanujcie się, kobiety. Co wy, sumienia nie macie, czy co?!?   Nie sądzę, żeby owe panie zrozumiały przekaz nieznajomego. Jednak – zostawiając sobie ostatnie zdanie, w którym narzekały na brak kultury u ludzi – widząc nie znikający z mojej twarzy uśmiech wdzięczności, zamilkły. Szybko wróciłam do świata zamkniętego na kartach powieści. Moją duszę ogarnął spokój.   Pamiętajcie – nie można przeżyć za kogoś jego nieszczęścia. Zwyczajnie się nie da. Użalanie się nad kimś bardziej, niż on sam, to coś strasznego. Mówię Wam – prawdziwy dramat 