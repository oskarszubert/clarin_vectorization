Przypadkowe ciąże zdarzają się nie tylko lekkomyślnym nastolatkom. Dojrzałe, samodzielne kobiety stosujące antykoncepcję również niejednokrotnie ulegają „wpadkom”. Bez różnicy jest sposób zapobiegania niechcianemu poczęciu. Najbardziej wadliwy okazuje się kalendarzyk małżeński, tak propagowany przez duchownych kościoła katolickiego. Mimo „błogosławieństwa” wyższej siły czuwającej nad rzeszą Matek Polek, ta metoda bardzo często kończy się powitaniem na świecie małego człowieka. Lub skrobanką. Na to, co wybierze ciężarna, wpływ ma trudna do wyliczenia  liczba życiowych przesłanek. Nietrudno jednak dociec, jaki argument najczęściej decyduje o pozbyciu się zarodka. Strach. Przed biedą, społecznym odrzuceniem, rozpadem rodziny – gdy ciąża to owoc przypadkowej namiętności tzw. skoku w bok – przed zmianą życiowych priorytetów. Na szczęście „błogosławiony” kalendarzyk małżeński jest używany coraz rzadziej. Przynajmniej w środowiskach wykształconych, świadomych swoich dążeń życiowych ludzi. Niemniej jednak taki cud medycyny, jakim są pigułki antykoncepcyjne, także czasami zawodzi kobiety. Prezerwatywy, jak to rzeczy martwe, również bywają złośliwie zwodnicze. Oczywiście, patrząc na statystyki pokazujące odsetek katolików w Polsce, zarówno tabletki, jak i prezerwatywy winny być używane przez niewielką część naszego społeczeństwa. W końcu seks dla przyjemności, czczej zabawy jest brudny i zły! Kobieta połykająca tabletki jest upartą morderczynią swoich ewentualnych dzieci. Znanym przeciwnikiem prezerwatyw był były papież – Polak. I nieistotną dla niego była świadomość – a miał ją na pewno, w końcu był uczonym człowiekiem, nie „Zenkiem z Koziej Wólki” – że przez takie stanowisko kościoła Aids zbierała swoje żniwo wśród ubogich, zacofanych mieszkańców krajów Trzeciego Świata. Na tę chorobę nie umierali tylko dorośli, którzy mniej lub bardziej świadomie podejmowali decyzję o w współżyciu seksualnym. Co z dziećmi, które przyszły na świat już nią naznaczone? Ech, to temat na inną okazję, jednak trudno nie czuć gniewu na bezduszność podejmowanych przez Watykan tego typu decyzji…   Kobiety walczą o prawo możliwości decyzji o własnym ciele. I chociaż przeciwnicy aborcji wykrzykują swoje oburzenie z pianą na ustach oraz morderczym błyskiem w oku, one nie zaprzestają swojej krucjaty o wolność wyboru. Te, które otwarcie mówią o trudnej decyzji, jaką była dla nich zgoda na aborcję, nazywane są morderczyniami, grzesznicami, szmatami. Pełni bożego miłosierdzia rodzimi katolicy mają bogaty zasób słów, nazywanych przez moją babcię „francuskim podkuchennych”. Wybaczcie, rodacy, trudno poważnie traktować kogoś, kto w wulgarny sposób ocenia drugiego człowieka. Kogoś obcego, o kim nie wie więcej niż to, że ta osoba dokonała zabiegu aborcji. Mówicie, że to zbrodnia? A czym jest Wasz krzyk, jak nie morderstwem przykazania o miłości bliźniego? No, czym?   Jestem głęboko przekonana, że każdy człowiek ma prawo do decyzji o własnym życiu. Zarodek znajdujący się w ciele kobiety nie stanowi odrębnego bytu. Jeżeli tak, to proszę – wyjmijcie trzytygodniowy zarodek z ciała ludzkiego i niech żyje. Niemożliwe, prawda? Rozumiem, że względy etyczne są dla człowieka bardzo ważne. Jednak ciało kobiety, to nie przedmiot, nie chodzący inkubator. Etyczne traktowanie należy się p.w. owej ciężarnej, która niekoniecznie może/chce posiadać potomstwo. O ile nie jesteśmy w stanie wpłynąć na swoje uwarunkowania biologiczne, popęd płciowy etc., o tyle możemy skutecznie niwelować jego skutki. No dobrze, a co jeśli kobieta urodzi „niechciane” dziecko? Czy nam się to mieści w głowach, czy nie, są panie, które nie pragną przeżyć romansu z macierzyństwem  Mają do tego prawo. Jednocześnie chcą cieszyć się przyjemnością, jaką daje współżycie seksualne. Metody antykoncepcyjne zawodzą, zaś nikt nie może zmusić kobiety, by zmieniała swoją płodność chirurgicznie. Żyjemy w wolnym świecie. Gdy kuzynka mojej koleżanki zaszła w ciążę mając niespełna szesnaście lat, na wsi, w której mieszkała, wybuchł skandal. Jak to tak? Taka młoda, żeby tak się źle prowadziła? Dziewczyna nie miała lekkiego życia, jednak ciąży – mimo nalegań rodziny – nie chciała usunąć. Znalazła inne rozwiązanie. Adopcja. Dzięki mądrej ciotce nastolatki, nad wszystkim czuwała pani psycholog. Dziewczyna sama zadecydowała, że nie chce zobaczyć swojej córeczki po jej przyjściu na świat. Mała ujrzała światło dzienne,  gdy jej mama spała. Cięcie cesarskie zrobiono na prośbę matki nastolatki oraz dzięki sporemu podziękowaniu w gotówce za przychylenie się do niej. Gdy dziewczyna wybudziła się z narkozy była przy niej pani psycholog. Noworodek znalazł dobry dom i parę, która z radością w końcu doczekała się swojej upragnionej córeczki. Chciałabym teraz móc napisać, że wszystko dobrze się skończyło, zaś wszyscy żyli długo i szczęśliwie. Niestety…  Po powrocie na wieś nastolatka nie miała łatwego życia. Kiedyś dziewczyna  stojąc w lokalnym sklepiku poczuła, jak dwie starsze panie wwiercają się w nią ciekawskimi spojrzeniami. Spuściła głowę, zawstydzona. Wiedziała, że we wsi wszyscy o niej plotkują, mimo, iż rodzina nie kryła faktu oddania dziecka do adopcji. - Patrz, żeby tak dzieciaka oddać obcym. Zwierzak by tak nie zrobił, a ta? Szept był głośny, być może celowo. Nastolatka chciała uciec ze sklepu, jednak gdy z niego wybiegała dotarło do niej jeszcze jedno zdanie: - Gorsza od suki! Co było dalej? Wielka afera. Matka nie odpuściła dwóm starszym paniom, jednak nie można było cofnąć raz powiedzianych słów. Nie pomogła kolejna sesja u pani psycholog. Dziewczyna zaczęła unikać ludzi, nie chciała chodzić do szkoły. Minął rok od porodu, gdy rodzina wyniosła się do innej wsi. Niespełna pięć lat od „wpadki” młoda kobieta zginęła w wypadku samochodowym. Sama prowadziła, była pod wpływem środków psychotropowych zmieszanych z alkoholem. Rodzina do dzisiaj nie jest pewna, czy to był tylko wypadek, czy też samobójstwo.   I co, obrońcy życia poczętego? Myślicie, że tak łatwo urodzić „niechciane” dziecko i oddać je, jak niechcianą bluzkę, obcym ludziom? Potem żyć ze świadomością tego, jaką krzywdę psychiczną wyrządziło się swojemu potomkowi? Trudno zapomnieć o tym, że nosiło się dziecko pod sercem.  A opinia społeczeństwa? Życie z etykietką „wyrodnej matki”, gorszej od suki? Świat jest na tyle zły, na ile ludzie sami go takim uczynią. Co byłoby, gdyby owa nastolatka usunęła parotygodniowy zarodek, czy jej życie nie potoczyłoby się lepiej? Dyskusja o tym, od kiedy mówimy o dziecku w przypadku ciąży trwać będzie jeszcze bardzo długo. Tak długo, dopóki społeczeństwo nie zacznie czerpać z faktów naukowych, nie zaś z doktryn religijnych, bo te bywają bardzo zwodnicze. Przecież  i kościół katolicki uznawał kiedyś aborcję, twierdząc, że płód otrzymuje „duszę” dużo później po zapłodnieniu (przyjmowano, że płód męski „otrzymywał duszę” znacznie szybciej, niż żeński – sic!). Pogląd uznający, że zabieg przerywania ciąży stanowi ciężki grzech zasługujący na ekskomunikę, stał się częścią nauki Kościoła dopiero od czasu pontyfikatu Piusa IX, czyli od 1869 roku.     Czy aborcja jest zła? Moim zdaniem – nie. Bywają złe powody jej dokonywania. Decyzja o przerwaniu ciąży nie jest łatwa. Podobnie, jak ta o urodzeniu dziecka. Prawo do podejmowania jej winna mieć tylko kobieta. Osoba, która nigdy o tym nie zapomni. Nie z powodu nękających ją wyrzutów sumienia. Będzie o tym pamiętać, bo to naprawdę trudna decyzja. I nikt nie ma prawa jej oceniać. Najmniej zaś Ci, którzy powołują się na tzw. „boskie miłosierdzie” – niech modlą się o nie dla swoich, przeżartych pragnieniem sądu nad innymi, dusz. Jeżeli w ogóle je mają. 