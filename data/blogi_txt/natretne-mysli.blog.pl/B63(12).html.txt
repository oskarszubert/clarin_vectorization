Każdy Polak to złodziej. Przykre? Zaskakujące? Niesprawiedliwe? Hmm… Kilkanaście lat temu byłam w Niemczech. Podziwiałam porządek, który panuje na tamtejszych ulicach, skwerach, cmentarzach. Była wiosna, wszystko tonęło w urzekającym słonecznym blasku. Z uśmiechem na ustach weszłam do mijanej drogerii. Z koszykiem w dłoni wyruszyłam na poszukiwanie potrzebnego kosmetyku. Zakupy zajęły mi prawie godzinę. Sklep był rozległy, a ja nigdzie się nie spieszyłam. Pamiętam uprzejmą, uśmiechniętą dziewczynę na kasie. Sympatyczni ludzie – pomyślałam wychodząc  na chodnik.  - Sympatyczni?!?  Twarz koleżanki oblała się purpurą oburzenia.  - Wstawaj, pokażę Ci ich sympatyczność! I tak rozpoczęłam dwugodzinną wędrówkę po niemieckich sklepach. Pierwszym z nich był duży, odzieżowy salon. - Spójrz na to. Koleżanka pociągnęła mnie do wyrazistego napisu przyklejonego parę kroków od drzwi wejściowych.  Parę słów, w moim rodzimym języku. Właściwie trzy plus wykrzyknik. - To są chyba jakieś żarty. Najpierw pomyślałam, że koleżanka robi mi psikusa. Kolejne sklepy pozbawiły mnie zludzeń. Napis o treści: „Polaku nie kradnij!” zobaczyłam tego dnia trzykrotnie. - Widzisz, tacy oni sympatyczni, dopóki nie powiesz czegoś po polsku. Znajoma,  od pięciu lat małżonka bardzo porządnego Niemca, nie miała zludzeń. - Nie zauważałam tego, dopiero mąż otworzył mi oczy.  Cóż, nie mieliśmy, jako tania siła robocza, dobrej opinii u naszych sąsiadów. Niestety. Nie wiem, jak jest teraz, mam nadzieję, że czasy, w których człowiek mówiący po polsku mógł być potraktowany, jak potencjalny złodziej, minęły…. I tu wracam z moją historią do Polski. Jest wrzesień 2013 roku. Należymy do Unii Europejskiej. W naszym kraju bez liku galerii, marketów, dyskontów. Po dobra luksusowe codziennego  użytku nie trzeba jeździć do sąsiadów. Jest cudnie, ale…. No właśnie, jest jest jedno ale. Polak to nadal złodziej.   Stoję z Mężczyzną w kolejce do kasy w dużym markecie. On – najwyraźniej coraz bardziej zdenerwowany czekaniem – podchodzi do przodu obserwując to, co się tam dzieje. Wraca, po czym szeptem informuje mnie: - Postoimy sobie jeszcze. Idź, zobacz jaki cyrk. No dobra, sama jestem ciekawa, co sprawia, że nasz pobyt w markecie tak się przeciąga. Kasę obsługuje kobieta w średnim wieku. Zmęczona, mówią o tym głębokie cienie pod oczami.  Jednak nie poddaje się znużeniu i sumiennie wykonuje swoje obowiązki. Najwyraźniej robi to, co jej kazano. Na taśmie leży parę zeszytów, pasta do zębów, jakieś warzywa i pieczywo. Kasjerka kartka po kartce – jakby od tego zależało jej życie (życie pewnie nie, ale praca, być może faktycznie zależy – w końcu Wielki Brat wszystko widzi) – sprawdza, czy owe zeszyty nie służą, jako dyskretny bagaż do wyniesienia bez zapłacenia innych materiałów z marketu. Cóż może zmieścić się między tymi kartkami? Arbuz? Nie, za duży. Serwetki, płyta? E, nawet pod wpływem zmęczenia widzę absurdalność tego typu szmuglu. Gdy w dłonie kasjerki wpada papierowy kartonik mieszczący pastę do zębów, zaciskam usta. Dlaczego? Wściekłabym się, gdyby ktokolwiek kasując mi pastę do zębów, czy inną opakowaną rzecz, rozrywał na moich oczach jej opakowanie! Chcę nowych rzeczy, nie używanych! Pasta do zębów zostaje sprawdzona (właściwym byłoby określenie –wybebeszona), po czym na plac boju wkracza torebka z rzodkiewkami. Biedne warzywo, obmacane, jak dziwka w izbie wytrzeźwień, w końcu opuszcza taśmę. Mam dosyć, wracam do Mężczyzny. Teraz już razem obserwujemy miętoszony, w gorączkowym poszukliwaniu pasażerów na gapę (Masło? Szynka? A może jednak arbuz?Och, ta wyobraźnia..), zapakowany w przezroczystą torbę z zamkiem płaszcz przeciwdeszczowy, przyszła własność stojącego przed nami zgarbionego staruszka. Biedak ma minę, jakby chciał się przyznać do wszystkiego, o co go oskarżą, byle już tylko mógł stąd uciec. Z wyrazem ulgi na twarzy płaci za płaszcz. Teraz my. - Dzien dobry. - Dzień dobry – odpowiadam równie uprzejmie.  Mężczyzna prześliguje się obok pustego koszyka, by móc do niego pakować zakupione produkty. Kasjerka okazuje ogromne zainteresowanie i wyciąga badawczo szyję w stronę rzeczonego koszyka. - A w koszyczku nic nie zostało? Kiwam przecząco głową, co nie uspokaja jednak obaw kobiety. Powtórnie rzuca taksujące spojrzenie na koszyk i dopiero wtedy zaczyna kasować poszczególne zakupy. Nie mamy niczego do zmacania. Tak mi się wydaje do chwili, gdy pani łapie reklamówkę z bułkami.  - Mogłaby pani przestać? To nieapetyczne. - Ale co? - Macanie tych bułek przez folię. Ja je zamierzam zjeść, nie wyrzucić gołębiom. Potrzebuję ich w określonej formie, nie potrafię dziobać. Zmęczona kasjerka odpuszcza mojemu pieczywu. Gdy płacę za zakupy, na odchodne zadaję jej pytanie. - Proszę mi powiedzieć, dlaczego tak wszystko pani przeszukuje? Robią się kolejki, przecież macie tu monitoring, ochronę. Kobieta rozkłada dłonie i wzrusza ramionami. Bezradnie. - Na złodzieja to za mało. A każdy ukradnie, jak jest okazja. Od kasy odchodzę lekko oburzona. Więc każdy Polak to potencjalny złodziej?  - Jeszcze chwila, a rzuciłbym te wszystkie zakupy i wyszedł.  Mężczyzna również nie kryje swojej irytacji. - Takie przeszukiwanie jest żenujące, a przede wszystkim strasznie męczące. Dla kasjerki i klientów. Kto to wogóle wymyśla?!   W domu wracam myślami do naszej rozmowy w aucie. No właśnie, kto wymyśla, że Polak to złodziej? No, kto?? Bo przecież to nieprawda. Nie mieszkam w złodziejskim kraju. Wiem, że starsze pokolenia mają wyrobiony nawyk kombinowania i niektórzy przekazali go swojemu potomstwu. Żyli w czasach, gdy ta umiejętność była bardzo przydatna. Ale przecież kombinowanie, to zwyczajne myślenie lateralne, nie złodziejstwo. Więc czemu dzisiaj, we wrześniu 2013 roku, we własnym kraju Polak jest uznawany za potencjalnego złodzieja? 