W maju nie tylko częściej opowiada się o miłości. Ten miesiąc zdominowały imprezy komunijne. Nikt zdaje się już nie pamiętać, że całe to zamieszanie dotyczy przyjęcia świętego – dla katolików – sakramentu Eucharystii. Jestem w stanie zrozumieć dzieci – w końcu wychowują się w bardzo materialistycznej rzeczywistości, więc nic dziwnego, że komunia jest dla nich kolejną okazją do zwiększenia zasobów swoich – w większości medialnych – zabawek.  Jednak zarówno dzieci, w większości niezdolne do selektywności życiowej, jak i ich rodzice, podążają w kierunkach podyktowanych obecnie panującymi modami. Ma to swoje wady, choćby zatracenie indywidualności, ale także i zalety, jedną z nich jest czynnik ewolucyjny.    We współczesnej rodzinie na ogół pracuje obydwoje rodziców. Po powrocie z domu kobiety zaczynają swój drugi etat. Nie wszystkie. Niektóre mają szczęście i pomaga im w obowiązkach rodzinnych partner. Nie zmienia to jednak faktu, że główną organizatorką domowego życia jest jednak kobieta. Nie więc dziwnego, że zbliżająca się pierwsza komunia pociechy traktowana jest jak kolejny obowiązek, który trzeba wykonać. Gdy kasa rodzinna jest pełniejsza, rozwiązanie jest proste. Wynajęty lokal zdejmuje  część organizacyjnych obowiązków z barków rodziców. Oczywiście, przyjęcia komunijne wciąż są także  wyprawiane w domach. Wtedy kobieta ma istne urwanie głowy i należy jej naprawdę współczuć. Jak wyglądały pierwsze komunie ponad pół wieku temu? - Mama obudziła nas o świcie. To był dzień mojej komunii, więc to na mnie skupiła się jej uwaga. Siostry ubrały się same i czekały bawiąc się z kotem. Zazdrościłam im, mi nie było wolno, zwierzak mógłby pobrudzić lub zaciągnąć moją komunijną szatkę. Tak wyglądał początek jednej z majowych niedzieli na wsi, kilkadziesiąt lat temu.  - Tego dnia nikt nie jadł śniadania. Post był obowiązkowy zarówno dla mnie, jak i dla reszty rodziny. Ceremonia przystąpienia do pierwszej komunii odbyła się podczas porannej mszy. - Do kościoła mieliśmy prawie pięć kilometrów. Z butami w rękach poszliśmy z rodzicami przez polne drogi. Byłam bardzo podekscytowana. Takie celebrowanie przyjęcia pierwszego sakramentu Eucharystii wydaje się w dzisiejszych czasach zwykłą bajką. Trzeba jednak pamiętać, że sześćdziesiąt lat temu posiadanie na wsi roweru było już szczytem szpanu. Do sklepu, szkoły i kościoła ludzie chodzili pieszo. Więcej wysiłku, czasu ale i dzięki regularnemu ruchowi, więcej zdrowia. Jak wyglądała dalsza część komunijnej niedzieli mojej mamy? - Po mszy matki wraz z gospodynią księdza porozkładały na stołach stojących przy plebani własnej roboty kanapki, ciasta i gorące napoje. Rodzice, dzieci, ksiądz i jego pomoc domowa usiedli do pierwszego posiłku tego dnia.  Mama twierdzi, że nigdy wcześniej, ani później, nic tak jej już nie smakowało. Po powrocie do domu niedzielny dzień potoczył się zwykłym torem. Mama przebrała się w codzienne rzeczy i wreszcie mogła  wraz siostrami pobawić się z kotem. Prostota tego dnia sprzed sześciu dziesięcioleci jest urzekająca. W opowieści mojej rodzicielki zawsze uwodził mnie najbardziej obraz pieszej podróży przez polne miedze, z butami w dłoniach, podwiniętymi spódnicami i rosą na bosych stopach. Ten idylliczny obraz zawsze wywołuje uśmiech na mojej twarzy. A jak wyglądała moja pierwsza komunia?   Niemal trzydzieści lat temu i ja stałam wraz z innymi dziećmi z zapaloną, grubą świecą w kościelnym chłodzie. Wychodząc z auta uderzyłam się w głowę, zaś podążając do swojego miejsca w ławce wytrąciłam jednym, nieostrożnym ruchem, świecę z dłoni nieznanej mi dziewczynki. Pamiętam moje zmieszanie podszyte nerwowym śmiechem, gdy podnosiłam z posadzki lekko nadtłuczoną świecę,  jednocześnie przepraszając (zbyt głośno, moje „przepraszam” niemal wykrzyczałam   oddawałam ją w dłonie właścicielki. Po ceremonii byliśmy ustawieni na zewnątrz budynku do grupowych zdjęć. Niestety, nie posiadam żadnego z tamtego dnia, jednak pamiętam, jak promienie słoneczne wyciskały łzy z moich przymrużonych oczu. W  domu, na mnie i gości, którzy składali się z najbliższej rodziny, czekał obfity obiad, parę podwieczorków oraz słodkich przerw na kawę z ciastem. Moja mama, autorka wszystkich pyszności, ledwie stała na nogach ze zmęczenia. Parę minut po powrocie zaczęłam prosić mamę o to, bym mogła zdjąć komunijną sukienkę. Nie chciała się zgodzić, miałam wyglądać ładnie chociaż podczas obiadu, ale na szczęście pomogło mi wstawiennictwo bardziej wyrozumiałej babci. Przebrana w spodenki i koszulkę nareszcie poczułam się szczęśliwa.  - Ale łańcuszka masz nie zdejmować! Nie spierałam się o to z mamą. Zadowolona ze swobody, zaciągnęłam moją starszą kuzynkę nad staw. Tam, po półgodzinnej zabawie z psem, miejsce swojego wiecznego zagubienia znalazł mój komunijny łańcuszek od chrzestnego. Gdy pokryta warstwą wody z błotem wróciłam do domu, pokornie przyjęłam zasłużoną burę od zabieganej mamy. Kuzynkę spotkał wcale nie lepszy los.    Czym była pierwsza komunia dla mojej mamy? Wydaje mi się, że bardzo duże znaczenie miał tutaj wymiar uroczystości kościelnej, na której to skupiła się uwaga jej i całej rodziny. A dla mnie? Chyba najważniejsza była perspektywa popołudniowej zabawy ze starszą kuzynką. Przebranie za małą królewnę w białej sukience nie sprawiło mi szczególnej przyjemności. Krótkie spodenki z odbiciem mokrych, psich łap, potargane włosy, twarz ze śladami błota ze stawu – te elementy najbardziej zbliżały mnie do poczucia absolutnego szczęścia. Po niemal trzydziestu latach nic się nie zmieniło w tej materii Czym jest pierwsza komunia dla dzisiejszych dzieci? Na pewno okazją do otrzymania prezentów. Czy ma dla nich wymiar duchowy, czy tylko materialny? Nie twierdzę, że dzieci nie posiadają własnego zdania, jednak w przypadku przystępowania do pierwszej komunii na pewno się nim nie kierują. Tu rządzi tradycja. W katolickich rodzinach dzieci czekają na prezenty, na zabawę. Nie sądzę, żeby świadomie przeżywały odnowienie duchowe. Niektóre z nich zżera stres, ciekawość, może nawet strach przed jakąś gafą podczas kościelnej ceremonii. Jednak dzieciom brakuje niezbędnej dawki samoświadomości, żeby mogły to majowe wydarzenie rzeczywiście przeżyć w sposób duchowy. I chyba nieistotny jest tutaj wpływ – często uznawanego za szkodliwy -współczesnego materializmu na dzisiejsze życie. Można przecież znajdować radość w nowych modelach palmtopów i jednocześnie przeżywać pełnią serca duchowe odnowienie w swojej wierze, czy też wyznawanej filozofii życia.    Co będą wspominać dzisiejsze dzieciaki ze swojej pierwszej komunii? Prezenty. Zabawy z kuzynami. To zostanie im w głowach na całe życie. Ilu z nich po latach powie, że właśnie ten dzień, ta ceremonia,  wzbogaciła ich duchowo? Pewnie żadne z nich. Ponieważ ich udział w tym obrzędzie religii katolickiej jest tym samym, czym byłoby zasianie ziaren w styczniowej glebie. To jeszcze nie czas, by ziarna mogły zacząć wegetować. To jeszcze nie czas na świadomy wybór drogi duchowego rozwoju u małych dzieci. Niezależnie od tego, czy żyjemy w czasach, gdy dobrem luksusowym jest rower, czy też wypasiona wersja Lexusa LS 460. 