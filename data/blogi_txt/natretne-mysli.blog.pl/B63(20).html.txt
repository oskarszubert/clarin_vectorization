Pomruk ludzkich rozmów działa na mnie, jak najskuteczniejszy nasenny lek. Walczę z opadającymi powiekami. Drewniana, twarda ławka, zabytek dawnych czasów, wydaje mi się coraz bardziej wygodna. Torebka, niezbędnik każdej kobiety, wielkością przypomina małego jaśka. Ziewnięcie nieelegancko wykrzywia moją twarz. Cicho rzucam w przestrzeń „Przepraszam”. Słowo ginie w szumie nakładających się na siebie, chaotycznych w tym zgiełku słów. Poddaję się. Moja dłoń zastyga na otwartej książce, odcinam się od świata pozwalając, by powieki z ulgą opadły na piekące zmęczeniem oczy.   Mija kilkanaście sekund mojego bezruchu. Słuch, obarczony obowiązkiem odbierania tego, co zewnętrzne, zaczyna wyłapywać poszczególne dialogi. Nic niezwykłego. Dwóch starszych panów narzeka na służbę zdrowia. - Widzisz, Franek, chcę od niego leki,  a on, że bez zaświadczenia od specjalisty nie może ich wypisać. Widzisz? Franek pomrukuje w pełnej aprobaty harmonii ze swoim rozmówcą. - No to ja, widzisz Franek, idę do tej poradni, siedzę i czekam od rana i, widzisz Franek, oni mi po trzech godzinach mówią, że bez skierowania to mnie nie przyjmą! - Bo starych to już nie warto im leczyć, Włodziu. My to już powinniśmy mieć trochę przyzwoitości i cicho poumierać. Franek pociesza kolegę, jak potrafi. Po chwili słyszę ich chichot, taki, jaki wydaje z siebie małe dziecko, gdy uda mu się oszukać dorosłego. - Ale my się im nie damy co to, to nie, Franek. - Przeżyłem kolejki w mięsnym, to i dam radę z NFZ! I nie zamierzam się zbierać z tego świata, wnuczek za dwa lata idzie do przedszkola, będę go odprowadzał. Najstarsza córka syna w tym roku obchodzi osiemnastkę, to przecież muszę wypić za jej zdrowie. Otwieram oczy. Panowie, zdecydowanie nie pierwszej, ani drugiej młodości, płynnie zmieniają temat rozmowy na kwestie polityczne. Ponownie powieki odcinają mnie od świata poczekalni. Tym razem skupiam uwagę na płci pięknej. Ich głosy, starsze i młodsze, zdają się brzęczeć na tle męskich tonacji niczym stado natrętnych komarzyc. - Jest na półce! No, tak. Przecież Ci napisałam, że je tam zostawię. Zniecierpliwienie w głosie kobiety mówiącej do nieobecnego rozmówcy zniekształca naprędce wymawiane przez nią słowa. - Zacząłbyś w końcu słuchać, gdy do ciebie mówię, to nie musiałbyś ciągle wydzwaniać! Tym zdaniem kończy rozmowę telefoniczną i głęboko wzdycha. W tle słyszę marudzenie zniecierpliwionego dziecka. Cóż, poczekalnia w szpitalu nie jest wymarzonym dla niego miejscem. Podobnie, jak dla mnie.  Mimo głębokiego pragnienia, nie jestem w stanie wyłączyć fonii. I tak wysłuchuję jakże istotnych i wiarygodnych opinii mężczyzny z nerwowym głosem o spalaniu samochodów używanych. Potem słyszę narzekanie pani, która utyskuje na „robiące burdel” w jej firmie osoby. Usłyszany przepis na idealne kiszone ogórki mógłby się nawet mi przydać, gdybym zechciała z niego skorzystać…    Senność nie odpuszcza. Ostatkiem sił woli zachowuję resztki przytomności. - Patrz! -Gdzie? -  No tam. - Ale gdzie?!? - Ciiiiiiiiiii… Uciszanie przerywa gwar rozmów. Zaskakuje mnie to na tyle, że otwieram oczy. Najpierw dociera do mnie skrzypienie. Potem słyszę kolejny teatralny szept. -Patrz, tam!  - Gdzie? - Jezu! Ślepy jesteś, czy co! Na wózku, kaleka. - Aaaaa… W pole mojego widzenia pojawia się bohater tej powszechnej uwagi. Jest nim młody chłopak, może dwudziestolatek. To kółka jego wózka inwalidzkiego tak zgrzytają na wytartym linoleum biegnącego przez szereg poczekalni korytarza. Obrzucam spojrzeniem siedzących przy ścianach ludzi. W większości umilkły ich głośne dysputy, zostały tylko szepty i rzucane z ciekawością spojrzenia. Nieskrępowane zwykłą przyzwoitością gapienie się jak przysłowiowa sroka w gnat, tylko owym gnatem jest niepełnosprawny człowiek. Chłopak nie patrzy na nas. Ze spuszczoną głową mozolnie pracuje rękami. Widzę rumieniec wysiłku na jego twarzy. Mam uzasadnione podejrzenia, że czerwień jego policzków ma też inne źródło. Na przykład sprawny narząd słuchu. Mija minuta, może dwie i wózek znika z mojego pola widzenia. Żegna nas ponurym skrzypieniem. Z całą pewnością jego czasy świetności dawno minęły. -Widziałeś tego kalekę? - Uhmmmm. - Ta jego ucięta noga, brrr. - Młody, a już do niczego, patrz… Gwar rozmów powraca. Niestety. Nikt nie zdaje się być skrępowanym głośnym komentowaniem inwalidztwa przejeżdżającego obok chłopaka. Powracam do czytania książki. Nie chcę słuchać dywagacji na temat brakującej kończyny i zakrwawionego bandaża na niej. Czuję, jak rośnie we mnie obrzydzenie. I wstyd. Za siebie samą, że nie odwróciłam wzroku od wózka. Żal, że nie miałam szansy zapobiec tym  teatralnym szeptom, które na pewno dotarły do uszu młodego człowieka. Dlaczego widok niepełnosprawnej, w widoczny i drastyczny sposób, osoby zrodził takie ludzkie reakcje? Czy to dlatego, że – w tym przypadku – była to tak bardzo młoda osoba? Że na bandażu wykwitały liczne ślady krwi ?A może przyczyna jest zupełnie inna. Nasze społeczeństwo miast podążać w stronę lepszego, zwyczajnie chamieje?  Można by sądzić, że klasy integracyjne w szkołach, czy też kampanie społeczne zmieniły Polaków. Odczarowały niepełnosprawność w oczach zdrowych ludzi. Można by, owszem. Jednak ja tego nie robię. Nie po tym, co obserwuję w często odwiedzanych poczekalniach. Człowieka nie można nauczyć empatii. Z tym się rodzimy. Jeżeli nie, pozostaje mieć tylko nadzieję, że obojętność wobec cudzego nieszczęścia nie przybierze najbardziej popularnej w naszym społeczeństwie formy – chamstwa. Bo tym właśnie jest ciekawość ludzka na widok np. brakującej kończyny, czy też wyraźnego upośledzenia umysłowego – odruchy oddarte z ludzkiej wyrozumiałości, nacechowane uciechą z możliwości chwilowej ekscytacji czyimś nieszczęściem. Mijają wieki, życie zatacza koła. Ciemnota, jak dawniej, jest matką głupoty, zaś ta od wieków rodzi chamstwo. Niestety. 