Miałam dwadzieścia parę lat, gdy pierwszy raz zetknęłam się z aborcją. Wcześniej owo zagadnienie, znane mi z literatury, nie zajmowało moich myśli. Tak jesteśmy skonstruowani, dopóki nie dotkniemy problemu, dopóty jest ono dla nas czystą teorią, a właściwie abstrakcją.    Gdy byłam nastolatką babcia opowiadała o czasach, gdy kobiety same wykonywały takie zabiegi. Jak? - Popularne było używanie drutów. Jak w domu było już za dużo dzieci, bywało, że zdesperowana kobieta wkładała je sobie do pochwy i kuła się nimi.  Straszne? Głupie? Niemoralne? Pewnie znajdą się tacy, którzy zapałają świętym oburzeniem: „To nieludzkie!”. Należy jednak pamiętać, o jakich czasach opowiadam. Sto lat temu, polska,uboga wieś. Jak się kończyły takie domowe aborcje? Czasami zapewne udawało się kobietom osiągnąć zamierzony efekt, tylko jakim kosztem? Starsza znajoma babci, matka ośmiorga dzieci, umarła w wyniku takiego zabiegu. Owszem, ciążę przerwała, jednak doszło do infekcji. - Wstydziła się pójść do lekarza, zresztą wszędzie daleko, bieda aż piszczało. Krwawiła przez wiele tygodni, potem mówiła o okropnych upławach. Parę miesięcy później umarła w wielkiej gorączce. Nikt głośno nie mówił o przyczynie jej śmierci, ale kobiety we wsi wiedziały, że to od drutów. Dwa metalowe pręciki, dzięki którym powstawały swetry, czapki, szaliki. Narzędzie do domowej aborcji. Ile trzeba mieć w sobie rozpaczy, ile rezygnacji, strachu, żeby włożyć sobie samej takie druty do pochwy  i kłóć się nimi w tak wrażliwe, unerwione miejsca, jakimi są narządy rodne? Wiem, można zadać też pytanie, jak bardzo trzeba być ciemnym, żeby gwałcić w ten sposób swoje ciało?  - To były nieszczęśliwe kobiety. Bardzo. Nigdy ich nie oceniaj, bo same płaciły straszną cenę za te druty. Babcia zmarła wiele lat temu. Tak jak mi mówiła, nie oceniam tych kobiet. Łatwo jest stawiać się w roli moralnego sędziego ludzi żyjących tak dawno temu. Łatwo i niemądrze.   Miałam dwadzieścia kilka lat, gdy jedna z moich koleżanek poprosiła mnie o rozmowę. Nad filiżanką mocnej kawy oznajmiła, że jest w ciąży. Nie wiedziałam, jak zareagować, ale jej podpuchnięte oczy powstrzymały słowa gratulacji. Ciąża była wpadką. Klasyczna sytuacja – studentka i student, zakrapiana impreza, pobudka pod wspólną kołdrą. Znajoma była zaręczona, za rok, po studiach, miała zostać żoną mężczyzny swojego życia. Student, z którym spędziła jedną noc, był dawnym chłopakiem. Narzeczony przebywał w tamtym okresie na półrocznym stypendium za granicą.  - Nie mogę powiedzieć rodzicom, moja mama by mnie zabiła, albo siebie! A narzeczony? Przecież nie mógł telefonicznie mnie zapłodnić! Co racja, to racja. Chyba nie ma aż tak durnego, zakochanego faceta, który by w taką wersję poczęcia uwierzył. Sprawę ciąży komplikowała choroba koleżanki.  - Nie mogę, boję się. Nie poradzę sobie sama, jeszcze rok studiów, to moje serce, narzeczony. Nie mogę mieć tego dziecka! Rozmowa ciągnęła się przez parę godzin. Dziewczyna dała się namówić na jeszcze jedną dobę do namysłu. Z jednego dnia zrobiły się trzy. W końcu znowu się spotkałyśmy. - Mam do Ciebie prośbę. Jutro jestem umówiona na prywatny zabieg w szpitalu. Byłam zaskoczona jej zdecydowaniem. Prosiła mnie o towarzystwo w drodze do i ze szpitala. Nie odmówiłam. Byłam jedyną koleżanką ze studiów, która wiedziała o tej ciąży i planowanej aborcji. Skoro obca kobieta tak mi zaufała, nie mogłam jej zostawić samej. Następnego dnia, gdy nad miastem zapadł już wczesny, grudniowy zmrok, znalazłyśmy się w taksówce. Znajoma była bardzo zdenerwowana. Nasza rozmowa nie kleiła się. Raz odważyłam się zapytać: - Jesteś pewna? Jeszcze możemy wrócić. Była pewna, a moje pytanie wywołało w niej potok łez. Postanowiłam milczeć. Gdy dojeżdżałyśmy pod szpitalny budynek, to ona zadała mi pytanie: - A Ty? Co byś zrobiła? Odpowiedziałam po chwili namysłu. - Nie wiem. Naprawdę.  Są decyzje, których teoretycznie nie da się podjąć. Do dzisiaj tak myślę. Jedynie życie może sprawdzić nasze reakcje w danej sytuacji. I wtedy dopiero otrzymujemy wiarygodne odpowiedzi. Koleżankę pożegnałam na szpitalnym korytarzu. Uścisnęłam ją i po chwili zniknęła w towarzystwie lekarza oraz pielęgniarki. Siedziałam około godzinę, w końcu przyszedł do mnie jakiś mężczyzna w kitlu i powiedział, że znajoma czuje się dobrze. Właśnie się obudziła. Gdy  kilkadziesiąt minut później pielęgniarka przyprowadziła ją, uśmiechała się do mnie. - Już po wszystkim. Powiedziała, po czym zaczęła płakać i śmiać się równocześnie. Pielęgniarka wyjaśniła, że to reakcja po narkozie oraz znieczuleniu. W powrotnej taksówce nie rozmawiałyśmy. Odprowadziłam znajomą na jej stancję. Zasnęła, nim wyszłam z pokoju. Przez parę następnych dni nie miałam kontaktu z ową znajomą. Ona leżała w łóżku, ja od rana do wieczora byłam na wykładach. Gdy się spotkałyśmy, wyglądała naprawdę dobrze. Gdyby nie zapadnięte, czerwone od płaczu oczy. Mówiła, że nie czuje większego bólu, ot, jakby miała trochę większy okres i tyle. Czy żałowała poddania się zabiegowi aborcji? Ten temat wypłynął przy okazji świętowania w trakcie sylwestrowej nocy. Nie żałowała. Mówiła, że to była trudna decyzja, ale podjęła by ją jeszcze raz, gdyby znalazła się ponownie w takiej sytuacji. Jedyne, czego było jej szkoda, to faktu, że zdradziła narzeczonego. Po paru miesiącach, gdy skończyła  skończyła studia, nasze drogi na stałe się rozeszły. Czy aborcja jest czystym złem? Czy też medyczną ucieczką od niechcianej ciąży? Bo takie wpadki ciągle się zdarzają, tak samo jak w przeszłości. Dopóki tylko kobiety są w stanie dawać życie, dopóty to one są zmuszone ponosić ciężar decyzji o aborcji. Prawny zakaz wykonywania tego zabiegu rodzi doskonale zorganizowany czarny rynek w Polsce. Legalizacja aborcji doprowadza wielu ludzi do wrzenia. Czy słusznie? Życie to ciągłe stawanie przed wyborami. Utarte powiedzenie mówiące o tym, że tyle wiemy o życiu, ile nas sprawdzono, jest w tym przypadku bardzo przydatne. Babcia mówiła, aby nie oceniać kobiet, które usuwały ciążę drutami. Taką samą metodę stosuję w stosunku do współczesnych pań, które decydują się na aborcję. To ich życie, ich decyzje.  A co z poczętymi dziećmi? Hm, gdybym była pokorną katoliczką, mogłabym stwierdzić, że Bóg tak chciał, widocznie taki los bym im pisany. Patrząc zaś na sprawę od strony wierzących w reinkarnację, rzekłabym, że nic się nie stało, znajdą inną, może lepszą, rodzinę. Może pytanie powinno wyglądać inaczej – czym lub kim jest owe poczęte dziecko? Już człowiekiem, czy tylko płodem? Skoro człowiekiem, to co określa jego człowieczeństwo w fazie zarodkowej, embrionalnej? Skoro płodem, to co określa jego status przedmiotowości w kobiecym ciele?  Nie znam jednej, właściwej odpowiedzi dla całej ludzkości . Jestem tylko człowiekiem i wiem tyle o sobie, na ile sprawdziło mnie życie. 