Wiosna wisi w powietrzu. Niestety, nie tylko ona. Kiedy włączam odbiornik telewizyjny i trafiam na serwis informacyjny, ciągle słyszę o konflikcie na Ukrainie. Na forach internetowych wcale nie jest lepiej. Chyba wszyscy żyją tym, co dzieje się u naszych sąsiadów. Wojna jest w powietrzu. Chcąc odpocząć od widma zbrojnego konfliktu, zakładam grubą kurtkę, zabieram koc, kubek gorącej latte, książkę i wychodzę na podwórko. Siadam na drewnianej huśtawce i zamykam oczy. Nad przepływającą nieopodal rzeką ptaki czynią niezły harmider. Dla mnie jest on „muzyką nieba”. Tego właśnie potrzebuję. Za takim śpiewem ptaków tęsknię każdej zimy.  Nie zdążyłam przeczytać jednej strony powieści, gdy do moich uszu dobiegł hałas. Dźwięk zatrzaskiwanych wielokrotnie drzwi. Ktoś musiał włożyć w tę czynność sporą energię. Chciałam wrócić do przerwanego w połowie zdania, gdy hałas ponownie się pojawił. Tym razem z głośnym, męskim: - K…a mać! Znowu trzasnęły drzwi, po czym w zimnym, marcowym powietrzu zabrzmiał kobiecy głos.  - Gdzie Ty znowu jedziesz, co?! - A co Cię to obchodzi. - Znowu jedziesz do jakiejś k..wy!!! Już wiedziałam, z jakiego podwórka dobiegają hałasy. Poznałam głos kobiety, która w okolicy znana była z wybuchowości. Nie tylko z tego. Była na tyle nieprzyjemną osobą, że nikt nie chciał z nią rozmawiać. Zaś jej zazdrość o męża była nieokiełznana. Potrafiła zaatakować słownie każdą kobietę, na którą padło spojrzenie jej małżonka. Nie były to zwykłe zarzuty, o nie. Z jej ust wydobywały się tak wyuzdane wulgaryzmy, że potrafiłaby nimi zawstydzić nawet starą wygę morską.  - Tak, jedź sobie do tej k..wy, jedź. Ale jak wrócisz, to drzwi będą zamknięte na amen! - Kobieto, do sklepu jadę! -  Już ja widzę ten sklep, myślisz, że głupia jestem.  Kolejny trzask, tym razem garażowych drzwi. Postanowiłam przeczekać awanturę, szkoda mi było tych ptaków, huśtawki. Mężczyzna wyjedzie i zaraz zapanuje spokój. Będąc dobrej myśli, wróciłam do lektury. Przerwał ją kolejny kobiecy wrzask. - Nigdzie nie pojedziesz, po moim trupie, ty ku….rzu!!! Po moim trupie!!! Silnik auta zgasł. - Odsuń się, mówię po dobremu. Głos mężczyzny opadał i wznosił się na falach wściekłości.  - Nie! Po moim trupie! - Zaraz wrócę, przecież mówię, że do sklepu jadę. - Już ja wiem, do jakiego ty sklepu jedziesz!!!! Z k..wami!!! Nastała chwila ciszy, po czym rozległ się wrzask kobiety. - Jezu, bije, bije mnie, k….arz jeden!!! - Nie biję Cię, tylko odsuwam, bo Cię wariatko inaczej przejadę. Zasapany głos mężczyzny świadczył o wykonanym właśnie wysiłku, w celu udrożnienia wyjazdu z działki.  - Ludzie, bije mnie, mój własny mąż mnie bije!  Kobieta lamentowała nie żałując płuc. - Wezwij Policję, pokaż im jak Cię biję, wariatko. Silnik samochodu znowu zaczął chodzić. Mężczyzna odjechał, żegnany wulgarnym błogosławieństwem małżonki. - Ja Ci pokażę, Ty k….arz jeden, chcesz wojny, to ją będziesz miał! Ponownie trzasnęły drzwi. W końcu nastała cisza, którą wypełnił śpiew ptaków. Nie czekałam na powrót mężczyzny ze sklepu. Nie miałam ochoty na wysłuchiwanie kolejnego steku wulgaryzmów. Zwinęłam książkę, koc i pusty kubek, po czym weszłam do domu.  - Za zimno? Mężczyzna siedział rozparty wygodnie na kanapie. - Nie. Ale te nastroje wojenne są chyba zaraźliwe. Na twarzy Mężczyzny błysnęło zrozumienie. - A, pani X znowu pokazała swoją klasę? Kiwnęłam potakująco głową i usiadłam obok niego. W tle leciała muzyka, było ciepło i spokojnie. Dobrze.   Dziwicie się, że nie zareagowałam na przemoc domową? To nie był pierwszy i najbardziej spektakularny popis owej kobiety. A policję już wzywałam, nie ja sama. Trudno znosić takie wrzaski, gdy korzysta się z uroków wiosennej, czy też letniej aury na działce. Najtrudniej jednak przejść koło nich obojętnie, gdy nie pozwalają spać…  Podobno zazdrosna pani cierpi na jakieś zaburzenia natury psychicznej, jednak nie bierze regularnie przepisanych lekarstw. Przez to cierpią jej sąsiedzi. Czy żal mi męża? Wcale, nie musi być pasywny w tym przypadku. Powinien coś zrobić, zanim dojdzie do katastrofy. Zazdrość plus urojenia, to straszna broń. Może ucierpieć małżonek, jednak najbardziej żal kobiety, którą mogłaby upatrzyć sobie zazdrośnica. Takiej, która – zdaniem zazdrośnicy – przychylnie patrzy na męża z jego wzajemnością. Policja rozkłada ręce, mówiąc, że to rodzina powinna pomóc kobiecie. Niestety, nie pomaga to nam, jej sąsiadom. W zimę panuje względny spokój. Awantury wyciszają ściany domu. Jednak nadchodzi wiosna. A wraz z nią wojna, wynik przerostu zazdrości nad miłością. Mam nadzieję, że to jedyna wojna, której będę świadkiem tej wiosny.   P.S. Na pytanie policjanta wezwanego w środku nocy przez męża owej pani :”Dlaczego Pani bije męża?” kobieta bez chwili zastanowienia, szczerze wykrzyknęła: „Ja go biję z miłości!”. 