Ludzie starają się być wobec siebie grzeczni. Tym bardziej, gdy pewne kontakty towarzyskie są im narzucane. Bywa tak w przypadku kontaktów rodzinnych. Wiadomo, tradycyjnie większość ludzi uznaje stare powiedzenie mówiące o tym, że rodziny się nie wybiera.  Nie zgadzam się z definicją mówiącą, że rodzina, to osoby spokrewnione ze sobą (duże uproszczenie-nie chcę cytować słownikowych haseł). Wiadomo, nie mamy wpływu – bynajmniej nie pamiętamy takowego w teraźniejszym istnieniu – na to, z łona której kobiety wyjdziemy na świat. Rodzimy się z przypisaną ilością tzw. bliskich. Gdy jesteśmy dziećmi bez większych protestów akceptujemy przeróżne ciocie, wujków – w końcu tak przedstawiają nam ich nasi rodzice. Co się dzieje, gdy sami stajemy się dorosłymi i nasza rodzina się powiększa?   Na portalu społecznościowym rozmawiam z jednym ze znajomych. Z jego wypowiedzi wieje depresyjny wiatr. Nie wytrzymuję i wprost wyrażam swoje zaniepokojenie/ciekawość: - Co z Tobą? Depresja wiosenna? - Gdzie tam, rodzinna. Żona mnie spakowała i od miesiąca mieszkam u brata. Jakbym znowu był studentem. A oto jak do tego doszło. Żona znajomego to urocza istota, taka delikatna, blada i wiotka, nawet we mnie wzbudza instynkt opiekuńczy. Nic dziwnego, że ten wielki, trochę niezgrabny facet wpadł po uszy, gdy spotkał ją parę lat temu przy zepsutym aucie. Uruchomił ten samochód i odtąd niesienie jej pomocy stało się jego misją życiową. Uczucie miłości zostało odwzajemnione i po paru miesiącach kolega poznał swoich przyszłych teściów. Ojciec narzeczonej okazał się tzw. równym chłopem, nawet postury podobnej do przyszłego zięcia. Za to mama… Hmmm. Kobieta, podobnie, jak mój znajomy, za misję życia obrała pomaganie swojej delikatnej córce. Ta nowa znajomość okazała się bardzo trudna. Jednak miłość wszystko zwycięża, więc kolega milczał, starając się nie stracić głównego celu z oczu. I tak stał się wkrótce szczęśliwym panem młodym.  - Musieliśmy zostać w tym samym mieście, w którym się obydwoje wychowaliśmy. Nigdzie  nie znalazłbym lepszej pracy. Niestety, teściowie mieszkali dziesięć minut spacerkiem od nowożeńców.  - Mów mi mamo! Taka prośba, wyrażona po ślubnej ceremonii zobowiązywała, więc znajomy „mamował” obcej kobiecie. Nie przychodziło mu to z łatwością. - Czułem się, jakbym żartował z własnej matki.  Dlaczego? Trudno było pokochać teściowej nowego syna. Po pierwsze, pozwolił jej ukochanej córce pójść do pracy. - W naszej rodzinie kobiety nigdy nie musiały zarabiać pieniędzy! Po drugie, ciągle mówił o tym, jakie piękne będą ich dzieci, których nie mógł się już doczekać. - Jakby moja Dorotka była jakąś krową, czy inną lochą! Gdzie ona ma zmieścić dziecko w tych szczuplutkich biodrach! Po trzecie, nowy syn zbyt często wyrażał zdziwienie częstymi wizytami teściowej. - Co go tak dziwi, przecież muszę sprawdzić, czy Dorotka zjadła obiad, czy nie zmęczona, chociaż stopy wymasuję mojej małej, jak wraca z biura! Nie sposób powtórzyć wszystkich zastrzeżeń nowej mamy. Znajomy starał się jednak milczeć. Bał się, że jak zacznie mówić, popłynie krew. I to również nie spodobało się jego nowej mamie. - Ten Twój to zawsze taki milczący, grymaśny jakiś, kto wie, co on sobie wymyśla w tej głowie. A, skoro mowa już o tej jego części ciała, to czy on nie mógłby pójść w końcu do jakiegoś porządnego fryzjera, bo wygląda, jakby się strzygł u weterynarza! Znajomy, siedząc w saloniku przylegającym do kuchni, w której swoje życiowe spostrzeżenia wylewała teściowa, milczał. Tak bardzo kochał swoją Dorotkę… Trzeba przyznać, że jego uczucia, względem żony, były całkowicie odwzajemniane. Kobieta kochała go miłością ogromną, poddańczą i bezkrytyczną. Tylko do takich uczuć była zdolna, toteż obdarzała nimi również swoją rodzicielkę.  - Dorotka chciała, żebyśmy się pokochali z teściową, żebym był dla niej, jak syn. Jak miałem to zrobić??? Lepiej traktuje się menela pod sklepem, niż to babsko odchodziło się ze mną. Była jak pasożyt, którego nie da się niczym wytępić. Czy, wobec powyższego,  zakochani się kłócili? Nie. On zawsze ustępował, nie chcąc zaszkodzić jej słabym nerwom. Minęły dwa lata od ślubu, teściowa niemal mieszkała u nich, żona cieszyła się, że żyją w takiej kochającej się rodzinie… Normalnie, sielanka. Co się więc stało, że znajomy od miesiąca okupuje kanapę brata? Ot, klasyka, zwykły, rodzinny obiad. Wydany na cześć Dorotki, która ukończyła właśnie trzydzieści lat. Na stół wjeżdżał rosół, pieczeń, tort, toasty. Mnóstwo toastów. Pod wieczór, gdy teściowa podała podgrzane z obiadu mięsiwo, znajomemu świat wydawał się już znacznie bardziej kolorowy, niż parę godzin wcześniej. Tak barwny, że rzucił się jako pierwszy na pieczyste, co nowej mamie nie wydało się grzecznym odruchem.  - Jak tak można, najpierw modlitwa!  Znajomy, teatralnym szeptem, rzucił w stronę uśmiechniętej, jak zawsze blado –pięknej żony, zdanie: - Dorotko, nie twierdzę, że Twoja mamusia źle gotuje, ale już teraz rozumiem, czemu się wszyscy modlicie przed każdym posiłkiem! Teść wybuchnął gromkim śmiechem, znajomy entuzjastycznie mu zawtórował. Niestety, tylko oni się śmiali ze starego, oklepanego żartu. - Jeden, jeden  jedyny raz coś powiedziałem! Nigdy wcześniej, nic, chociaż tyle mnie to kosztowało! Cóż, najwidoczniej jednak o ten  jeden raz za dużo. Żona, przy pomocy mamy, wyrzuciła jego rzeczy przed dom. Nie rozmawiała z mężem od miesiąca. Teściowa broni dostępu do swojej małej Dorotki niczym lwica. Gdy wyraziłam zdziwienie zgodą młodej kobiety na taką sytuację, znajomy natychmiastowo zareagował: - Co ty chcesz od Dorotki? Ona taka delikatna, przecież nie będzie się kłócić z matką! To nie na jej nerwy! Odpuściłam. W końcu – czego miałabym chcieć od Dorotki?!? Rodzina to ważny element naszego życia. W tym przypadku pokrewieństwo ma dla mnie trzeciorzędne znaczenie. Liczą się uczucia. To one decydują o tym, kogo uznaję za swojego bliskiego. Tylko za takimi ludźmi wskoczyłabym w ogień. Czy znajomy zweryfikuje swoje pojęcie rodziny? Życie zafundowało mu do tego wspaniałą okazję. Czy będzie miał jednak na to dosyć odwagi? Rodzina, to Ci, których kochasz i przez których jesteś kochany. Jedno zdanie, całe życie. 