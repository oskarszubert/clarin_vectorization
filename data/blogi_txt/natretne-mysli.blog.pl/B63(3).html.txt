Na całym świecie ludzie wierzą w jakieś bóstwa. Skoro ktoś wierzy w siły dobra, to musi też zaakceptować istnienie żywiołu zła. A za  naczynie do noszenia tego żywiołu od wielu wieków uchodziła kobieta.    Apogeum walki ze złem, które przybrało postać kobiecą, przypadło na czas działania Inkwizycji. Opublikowana „krwawa” księga  nosząca wymowny tytuł: „Młot na czarownice”,  zawierała ostrzeżenia przed groźbą wolnomyślicielstwa kobiet i pouczała, jak takie kobiety odnajdywać ,torturować i eliminować . Czarownicami dla kościoła katolickiego były kobiety zajmujące się nauką ,religią ,Cyganki ,zielarki i wszelkie te ,które miały odwagę i chęć zmieniania świata na trochę lepsze miejsce do życia. Jednym z drastycznych przykładów był los ówczesnych położnych. Kobiety te, posługując się wiedzą zielarską i zapewne znajomością psychiki ludzkiej, umiały zmniejszać ból rodzącej matki. Takim działaniem dopuszczały się grzechu, który czynił je w oczach kościoła czarownicami. Zdaniem tej instytucji męki rodzącej były całkowicie przez nią zasłużone, gdyż to właśnie jedna z kobiet – Ewa, pierwsza grzesznica według religii katolickiej –zerwała jabłko wiedzy w raju.  Polowanie na czarownice trwało parę wieków, do dzisiaj nie ustalono dokładnej liczby ofiar tych barbarzyńskich mordów. Na stosach spłonęło wiele setek tysięcy kobiet. Ich jedynym grzechem było to, że umiały myśleć.     Jak rozpoznać czarownicę według starych, kościelnych receptur? Proszę bardzo, oto prosty test. Do eksperymentu będzie Wam potrzebna jedna, chętna nowych wrażeń koleżanka. Musicie więc znaleźć ochotniczkę, bądź osobę nie powiadomioną o Waszych zamiarach – możecie przecież również podejść do sprawy poważniej i test przeprowadzić na osobie nieświadomej, wybierając taką, którą niezbyt lubicie. Teściowa? Złośliwa sąsiadka? Macie wolny wybór…   Pierwszym krokiem, jaki czynimy w tej kwestii, jest delikatna prośba skierowana w stronę Waszej – bardziej lub mniej świadomej naszych zamiarów  - ochotniczki. - Wiesz, mam prośbę, czy mogłabyś zmówić (tu wymieniamy jakąś popularną modlitwę) w intencji mojej cioci. Kobieta zapewne się zdziwi, ale zawsze możecie jej powiedzieć, że owa ciocia jest bardzo chora, no, generalnie, trzeba w tym momencie użyć dyplomatycznej siły perswazji. Gdy obiekt waszych badań zacznie głośno recytować modlitwę, macie jedno zadanie. Jeżeli chociaż jeden raz zająknie się, pomyli słowo – to jasny znak, niewątpliwie w jej głowie miesza diabeł.   Z pełną powagi twarzą przechodzisz teraz do drugiego etapu eksperymentu. Prosisz kobietę, by pokazała Ci swoje odsłonięte ramiona, szyję (nie wypada prosić o zdjęcie bluzki, ale i tam musicie dyskretnie przeczesać spojrzeniem teren). Szukasz podejrzanych narośli, brodawek, a nawet tzw. trzeciego sutka (właśnie nim czarownica karmi swojego diabła). W XXI wieku ochotniczka nie ma szans na przejście tego etapu bez negatywnych adnotacji – kąpiele słoneczne na plażach podczas urlopu na pewno gdzie nie gdzie poznaczyły jej skórę.   Etap trzeci to najprzyjemniejsza część eksperymentu. Zwykła pogawędka znajomych przy kawie. Rozmawiacie o pracy, dzieciach, ciuchach, no i oczywiście, domowych zwierzakach. - Mój pies pogryzł kolejną parę butów. Też tak masz ze swoim? - Na szczęście nie. Twarz naszej znajomej rozjaśnia uśmiech. - Mam uroczego, cudownego kiciusia. Naszego lenia kanapowego. A więc sprawa robi się zupełnie jasna. Kobieta ma kota, w którego wciela się zapewne sam diabeł. Każda czarownica posiada takiego milusińskiego, czasami nawet sama korzysta z jego zwierzęcej postaci.   Czwarty etap eksperymentu jest najtrudniejszym do zorganizowania. To próba wody. Po niej będziesz wiedziała, czy masz do czynienia z czarownicą. Tutaj musisz trochę pokombinować. Nie możesz przecież związać obiektu swojej obserwacji  i wrzucić do kąpieli. Szukasz więc w okolicy jakiegoś zalewiska, głębokiej rzeki. Przydałby się tutaj jakiś mostek nad taflą wody, byłoby ci znacznie łatwiej wrzucić w ową mokrą toń zaskoczoną kobietę. Nie ważne, jakie miejsce wybierzesz. Najistotniejsze jest to, co będzie się działo, gdy już  zostanie ona wepchnięta do głębokiej wody. Są dwa scenariusze – kobieta wypływa na powierzchnię i wrzeszcząc z przerażenia płynie ku najbliższemu brzegowi. W tym momencie masz dwa bardzo ważne powody, żeby jak najszybciej opuścić tę okolicę, a może nawet zmienić kraj zamieszkania. Bowiem tylko czarownica potrafi utrzymać się na wodzie, dzięki pomocy diabła, oczywiście. Uciekaj, naraziłaś się prawdziwej wiedźmie. Kolejny powód twojej nagłej asekuracji z miejsca zdarzenia jest następujący – kobieta skorzysta zapewne z magi XXI wieku, czyli wezwie Policję. Drugi scenariusz bierze pod uwagę to, że wybrana przez Ciebie niewiasta nie była czarownicą i ze swoją czystą duszą właśnie się topi. W tym przypadku o Twojej reakcji zadecyduje zapewne sumienie. Jeżeli strach, to zrobisz dokładnie to samo, co w przypadku pierwszego scenariusza. Uciekniesz. Jeżeli dusza…. No cóż, to zależy, czy nie mieszka w niej diabeł. Te cztery etapy, których scenariusze przedstawiłam powyżej, dzisiejszemu człowiekowi wydadzą się zapewne zwykłym żartem. I dobrze, bo to jest  żart, kpina, przez którą zginęło wielu niewinnych. Jednak w czasach, gdy stosy płonęły żywymi kobietami, pewna grupa ludzi nie uważała tego typu testów za absurdalne. Stanowiły one jedne z wielu sposobów na rządzenie ówczesnym społeczeństwem. Ludźmi w większości niepiśmiennymi, z mierną wiedzą na temat mechanizmów działania świata, w którym się rodzili i umierali. Tłumem, którym kierował strach przed nieznanym.    Pod groźbą klątwy, ze zwykłej ludzkiej podłości, życia w wiecznym strachu, parę wieków temu podpisywano świadectwa, złożone pod przysięgą, mówiące o brataniu się danej kobiety z diabłem. Stąd nadal istnieją te „niby” dowody na odbieranie przez czarownice krowom mleka, rzucanie uroków, erotyczne igraszki z szatanem, czy też ich wchodzenie w kocie ciało.      Czy Inkwizycja, oprócz morza cierpienia, zrobiła cokolwiek dla ludzkości? Kiedyś wierzono, że „zła kobieta” może sprowadzić zarazę do miasta. Dzisiaj jednak mamy szczepionki, które chronią nas przed epidemiami.  Może to jednak nie ich zasługa? W końcu kościół zaprzestał walki z czarownicami. Nie przetrwały one do naszych czasów. Nie ma więc „złych kobiet” i nie ma morowego powietrza… 