Siedzę na szpitalnym korytarzu. Stojące obok krzesełko zajmuje młoda dziewczyna. Długie włosy zasłaniają jej twarz. Wydaje się być zupełnie nieruchoma. Tylko jej drobne, ruchliwe dłonie ciągle obracają  niewielki przedmiot. Przyglądam się chwilę dłużej i już wiem, że młoda kobieta bawi się jakimś dziwnym urządzeniem, ale co to może  być? Rozlega się głośna muzyka i siedząca obok dziewczyna wstaje z krzesła przyciskając do ucha bardzo duży telefon. - Halo? Mam tu zły zasięg, mów głośniej. - Że jak? - Na dwa dni? Dobrze dam radę. A pieniądze zostaw tam, gdzie zawsze. - Dobrze. Wrócę za dwie godziny do domu. Dziewczyna wraca i z głębokim westchnieniem siada na krzesełku. Z powodu nurtującej mnie ciekawości kieruję w jej stronę słowa: - Przeprasza, tak się właśnie zastanawiałam, czy to jest telefon? Młoda kobieta uśmiecha się do mnie przyjaźnie. - Jest także telefonem ale to również świetny komputer, odtwarzacz gier komputerowych, palmtop. Mogłabym jeszcze długo wymieniać jego funkcje. - Czyli taka droga zabawka dla dorosłych, prawda? - Dokładnie.  Chwilę ciszy pierwsza przerwała dziewczyna wyciągnąwszy do mnie dłoń ze słowami: - Marysia. Zrewanżowałam się podając swoje imię. Potem zwyczajowy krótki uścisk dłoni. - Długo to przychodzisz? - Od czterech lat. A Ty, Marysiu? - Od zawsze. To niemal moja ciotka, nie zwykły, obcy lekarz. Na korytarzu nie panował tłok. Mogłyśmy spokojnie, bez obawy bycia podsłuchiwanymi przez obcych ludzi, rozmawiać. Marysia nie kryła swojej ciekawości świata, w tym mojej osoby, toteż w ciągu paru minut wyciągnęła ze mnie sporo informacji. Nie lubię rozmawiać z obcymi ludźmi o mojej niepełnosprawności, bólu, ograniczeniach, a jednak w tym przypadku czułam całkowity spokój. Wiedziałam, że ona mnie rozumie. Informacje, które o mnie uzyskała nie potraktuje jako tematu do plotek. Potem przyszła kolej na opowieści Marysi. Nie zdążyłam zadać pytania, gdy dziewczyna zaczęła ściągać sweterek. Przestawiła plastikowe krzesełko i usiadła naprzeciwko mnie. - Spójrz na mnie. Zrobiłam, jak kazała. Wtedy je zobaczyłam. Setki małych blizn. Na ramionach,na brzuchu, nawet na górnej części piersi nie zasłoniętych przez stanik. - Gdybym się cała rozebrała, zobaczyłabyś ich tysiące. To, co widzisz, to początek góry lodowej. Marysia spokojnie założyła sweterek i ponownie usiadła obok mnie. - Mam bardzo bogatych rodziców. Kochają mnie, jednak prowadzenie w tej dziedzinie obejmuje ich firma. To cud, że mnie w ogóle spłodzili. Musieli stracić kilka minut na coś zupełnie innego, niż robienie pieniędzy. Dziewczyna wzrusza ramionami i kontynuuje: - Zawsze miałam wszystko. Zabawki, ubranka, nianie zmieniały się w zależności od moich humorów. Szkoła prywatna, oczywiście dowożona do niej byłam przez szofera rodzinną limuzyną. Miałam wszystko. Tak myślałam. Jednak będąc w drugiej klasie podstawówki zostałam zaproszona na urodziny do koleżanki. Tam zobaczyłam coś zupełnie nowego. Rodzice koleżanki ciągle mówili córce, że ją kochają, że jest ich skarbem, aniołkiem, jeździła na plecach taty, mama bawiła się z nią w basenie. To właśnie wtedy zrobiło mi się strasznie smutno. Do dzisiaj nikt i nic nie jest w stanie wyrzucić ze mnie tego smutku. Gdy wieczorem wróciłam do domu zaczęłam szukać rodziców. Chciałam, żeby mnie przytulili. Zajrzałam do ich sypialni  – była pusta. Zbiegłam na dół, gdzie mieli swoje domowe biuro. Nie zapukałam tylko cicho otworzyłam drzwi. Mama siedziała przy komputerze i coś w nim zapisywała, tata zaś rozmawiał przez telefon stojąc nad jakimś, rozłożonym na blacie olbrzymiego biurka, projektem. Podeszłam do mamy. - Mamo, przytulisz mnie na dobranoc? Zaskoczyłam ją. Gdy odwróciła w moim kierunku twarz, jej spojrzenie było nieobecne. - Mamo? - A, Marysiu, tak możesz już iść spać, niania Cię otuli najlepiej, to profesjonalistka. - Ale mamusiu, ja chciałam, żebyś Ty i tatuś… Nie dała mi dokończyć. Szybko wybrała wewnętrzny numer w telefonie i rzuciła do słuchawki: - Reniu, przyjdź do naszego biura, dziecko jest zmęczone i chce, żeby je otulić i położyć. Szybko, bo my tu mamy nawał pracy. Niania zajęła się mną, owszem. Gdy opuściła dziecięcą sypialnię upewniłam się, że zeszła na dół, po czym włączyłam nocną lampkę. Weszłam do łazienki, podstawiłam sobie wysoki stołek i tak długo szukałam, aż znalazłam paczkę żyletek. Tego wieczoru zrobiłam pierwsze nacięcie. Na nadgarstku. Byłam przerażona widząc płynącą krew. Jednak szybko przyszedł spokój. Dużo tej krwi nie wypłynęło. Następnego wieczoru zrobiłam kolejną kreskę i znów poczułam spokój. A ta cała reszta, której tylko niewielką część widziałaś, to – jak powiadają – to już historia.   Pomiędzy mną a Marysią zapadła cisza. Nie ona miała w sobie niczego niezręcznego. Myślałam o tym, w jaki sposób ja sama staram się radzić sobie w czarnych godzinach niemocy. Czym różni się moja – narzucona mi przez przypadek, niefortunny zbieg okoliczności – niepełnosprawność od tej, z którą boryka się siedząca obok młoda dziewczyna? Nieświadoma zagrożenia, które położy się cieniem na każdym jej dniu, dobrowolnie zaczęła się samo okaleczać. Niewątpliwie łączy nas obie ból i bezradność, z której ona nie potrafi wyjść, ja zaś zwyczajnie nie mogę. U niej to świat odczuć psychicznych doprowadził jej ciało do kalectwa. Natomiast w moim przypadku narzucona zewnętrznie niepełnosprawność wpłynęła na moją psychikę.   - Myślisz, że wyzdrowiejesz, kiedyś? Nie lubię takich pytań. Nie daję nikomu prawa do ich zadawania. Jednak nie czuję irytacji, gdy słyszę te słowa z ust Marysi. - Chyba nie. Nie wiem. Wzruszam ramionami, kiwam głową. - A ja, sądzisz, że kiedyś przestanę się ciąć? Nie zastanawiam się nawet sekundę. - Tak. Na pewno. - Ale jak miałabym to zrobić!? - Przestań patrzeć na innych. Nie potrzebujesz niczyjej miłości. Pozwól sobie samej się pokochać. Przestań się karać, to nie ty zawiniłaś. Przecież o tym wiesz, prawda? Nie będziesz cięła, upokarzała kogoś kogo naprawdę kochasz – siebie. Widzisz, moje zdrowie jest zależne od nowoczesnej medycyny, czekam na jakiś przełom, naukowy cud. Ale Ty możesz sama sprawić taki cud i zmienić swoje życie na zawsze. Nie szukaj wiecznie akceptacji innych ludzi, tylko pokochaj siebie samą. A wtedy będziesz żyła długo i szczęśliwie…. Rozmawiałyśmy ze sobą jeszcze z pół godziny. Po wyjściu od lekarza Marysia spieszyła się do domu. Pustego, gdyż jej rodzice musieli nagle wylecieć do Londynu na dwa dni, służbowo. W zapomnienie odeszły plany sobotniego wyjścia do teatru całą rodziną. Firma przede wszystkim. - W zamian dostanę kolejną błyskotkę z podróży i nikt nie wspomni o przedstawieniu, które miało być moim imieninowym prezentem. I to nie ono samo było dla mnie ważne, tylko fakt, że spędzę ten czas z mamą i tatą. Bez ciągłego zgiełku ich służbowych telefonów. Pożegnałyśmy się przed szpitalem. Żadnego całowania, czy ściskania. Jednak wyraz oczu tej młodej dziewczyny był taki ciepły…  Zapytałam, czy kiedyś mogę opisać nasze spotkanie na blogu. Nie miała nic przeciw temu.  - Gdy w szkole ktoś widzi te blizny, to się ze mnie śmieją, nazywają wariatką. Ci, którzy nie mają o nich pojęcia wcale nie są dla mnie milsi. Mam ubrania z Londynu, Paryża, najnowsze elektroniczne gadżety.  Wyróżniam się w tłumie, więc kuję w oczy zazdrośników. Może, jak to poczytają, to pomyślą trochę.   Tak, Marysiu. Pewnie więcej się już nie spotkamy ale masz rację. Ludziom należy otwierać oczy. Na widok dziwnych blizn na ciele drugiego człowieka nie mów „wariat”. To bardzo nieszczęśliwa, zagubiona w życiu osoba. Trzeba jej pomóc, a nie ją piętnować. Gdy widzisz modnie i drogo ubraną dziewczynę/kobietę, nie zakładaj, że to słodka idiotka, czy też snobka. Pod tymi ciuchami jest człowiek. Taki sam, jak Ty. Może potrzebuje Twojego uśmiechu, życzliwego słowa? Niewielki gest potrafi zmienić ludzkie życie. Nie bój się go uczynić. 