Na każdego w końcu przychodzi pora i musi poddać się swojemu marnemu przeznaczeniu. Wczoraj, z pochyloną głową i portfelem w torebce – udałam się na świąteczne zakupy. Idący obok mnie Mężczyzna również nie tryskał entuzjazmem. - Masz listę? Moja dłoń zanurkowała w czeluściach torebki i tam – mijając po drodze nożyk, paczkę gum, piłeczkę, pudełeczko pinezek, kosmetyczkę, mydło antybakteryjne w płynie, parę cukierków i okulary – dosyć szybko dotarłam do zwiniętej w rulonik kartki A 4. - Mam ją. Możemy zaczynać. Robiąc dobre miny do złej gry, zaczęliśmy szukać kolejnych produktów z listy. Z paroma pierwszymi punktami poszło nam błyskawicznie. Z listą trzymaną przed oczami przechodziłam obok kolejnych  regałów, aż w końcu znalazłam poszukiwany olej z pestek winogron i lniany. - Jest! Ładuj i lecimy dalej. Odwróciłam się. Zamiast Mężczyzny stał za mną jakiś starszy, dystyngowany pan. Nadstawił trzymany w prawej dłoni czerwony koszyk na zakupy i powiedział: - Włóż i  możemy lecieć dalej. Starszy pan nie miał śladu uśmiechu na twarzy. Po prostu stał i spokojnie czekał na moją reakcję. - Proszę pana, pan mnie z kimś pomylił. Myślałam, że mąż za mną stoi, to do niego się zwracałam. - Insynuuje pani,  że się pomyliłem? Stary to już trochę jestem ale w głowie nadal zieleń. To co, wrzuca pani te oleje? Potrząsnął trzymanym w dłoni koszykiem pod moim nosem. - To pomyłka, proszę pana. Uśmiechnął się do mnie pięknym – zapewne sztucznym – garniturem białych zębów. Z taką  miną przypominał pewnego starego, amerykańskiego aktora. - No dobra, przyznam się pani. To wcale nie była pomyłka. Zdziwienie wywołało krzywy uśmiech na mojej twarzy. - To dobry pomysł na poznanie kogoś nowego. Takie zakupowe zamieszanie przynosi czasami ciekawe znajomości. Zaśmiałam się. Dziadek próbował mnie podrywać? To już ten czas, gdy kochanka powinnam szukać w sanatorium? Chyba czas zainwestować w dobre kremy przeciwzmarszczkowe.  - Widzę, że czuje się pani zaskoczona. A ja w taki właśnie sposób poznałem swoją drugą, a potem i trzecią żonę. W taki sposób zapoznałem miłą kobietę, która opiekuje się moim domem, ogródkiem. To naprawdę dobry sposób na nawiązywanie nowych kontaktów. Usłyszałam odgłos znajomych kroków. Mężczyzna złapał mnie za rękę. - Zgubiłaś mi się! I – jak zawsze – nie odbierasz telefonu! - Rozmawiałam z tym panem. Starszy mężczyzna kurtuazyjnie ukłonił się i odchodząc, powiedział: - Niech pan, młodszy kolego, nie zostawia takiej pięknej kobiety samej w tej galerii. Odszedł. Zdziwiony Mężczyzna spojrzał mi w twarz. - O co mu chodziło? - Staromodny flirciarz. Wróciliśmy do zakupów. Lawirując między poszczególnymi regałami dokładnie opowiedziałam historię spotkania starszego mężczyzny. Pośmieliśmy się przez chwilę. Obydwoje jesteśmy przekonani, że starość to stan umysły, nie ciała, dlatego zachowanie nieznajomego nie wzbudziło w nas negatywnych uczuć.   Zawsze, gdy wybieramy się na tzw. świąteczne zakupy, obiecujemy sobie, że będziemy surowo trzymać się sporządzonej w domu listy. Nie wiem, jak do tego dochodzi, ale wraz z upływającym czasem nasze zakupowe wybory zaskakują nas samych. W końcu chowam nieprzydatny świstek papieru w torebce. Od tego momentu kończą się zakupy, a zaczyna polowanie. Rozchodzimy się po galerii i w pojedynkę znajdujemy coś, co nas skusi. Gdy co jakiś czas się spotykamy, często obrzucamy się tekstami w stylu: - Co to jest? To żyje?????  (Zdziwienie Mężczyzny na widok bluzki fikuśnie obszytej sztucznym futerkiem). - Po co ci taki płaski półmisek?  Na choinkę?  (Tak reaguję ja, gdy w jego dłoni widzę dziwny przyrząd, który okazuje się być elementem perkusji). Tak, z polowań indywidualnych potrafimy przynieść zadziwiające nas wzajemnie przedmioty. Jednak jest to dosyć zabawna część przedświątecznych zakupów. Problemy pojawiają się w momencie, gdy przechodzimy do nabywania prezentów rodzinie.  - O, popatrz, jaka piękna pozytywka, idealna dla mamy. - Przestań, to badziewie. Lepiej kupmy jej coś praktycznego, mówiła, że sokowirówka jej się zepsuła. Ja swoje, on swoje. Bezużyteczna przyjemność kontra użyteczna praca. Rozwiązaniem w takich momentach jest znalezienie alternatywy, która byłaby zarówno przyjemna, jak i użyteczna. Wybór pada na komplet pięknej bielizny i w końcu mamy prezent dający przyjemność, a zarazem będący praktycznym podarunkiem.    Minęła kolejna godzina. Razem z Mężczyzną posilaliśmy się kawą i ciastkiem. Zostało przed nami jeszcze sporo pracy. - A może na dzisiaj już sobie odpuścimy? Jesteś zmęczona. - Nie, nie mam zamiaru przeżywać tego zakupowego horroru jeszcze raz. - Masz rację. Lepiej mieć to już z głowy. Potem będziemy sobie leżeć w domu i odpoczywać, gdy inni będą walczyć w tłumie o kolejkę, czy wolną przymierzalnie. Wstaliśmy. Przed nami jeszcze trochę zamętu, zanim będziemy mogli poleniuchować w domu…   Kupowanie w prezencie pod choinkę elementów garderoby jest dosyć dużym wyzwaniem. Wymaga od obdarowujących nie tylko wiedzy o wymiarach obdarowywanej osoby, ale także znajomości jej gustu, stylu. Spada na nas także niewdzięczne zadanie przymierzania przyszłych prezentów. W końcu dobrze jest sprawdzić, jak coś wygląda w ruchu.  Z naręczem kobiecych fatałaszków na ramieniu kieruję się w stronę przymierzalni. Oczywiście staję w kolejce. Po piętnastu minutach wchodzę do kabiny. Mężczyzna również, co powoduje grad zdziwionych damskich spojrzeń. Potrzebuję pomocy przy rzeczach, które posiadają zamki, paski i inne ozdobniki. Gdy kończymy przymierzanie Mężczyzna wychodzi z kabiny, a ja spokojnie zakładam moje własne, wygodne ciuchy. Siadam na małej ławeczce. Nagle dostrzegam, że kabina, z którą sąsiaduję, posiada dosyć dużą szparę, tuż przy ścianie. To ciekawość sprawia, że opieram głowę o mur, żeby zobaczyć swoją sąsiadkę. Ubrana w czarną, koronkową sukienkę, kobieta wchodząca w wiek średni, również siedzi na ławeczce w swojej przebieralni. Postanawiam chwilę odpocząć i wyjść z kabiny. Gdy otwieram oczy moja sąsiadka najwyraźniej  coś kombinuje przy przymierzanej sukience. Nie wierzę własnym oczom. Owa pani, dłońmi upiększonymi bajecznie pomalowanymi tipsami, siłuje się z zabezpieczeniem sukienki przed kradzieżą. Wyciąga coś z torebki i już po chwili podnosi zadowolona głowę do góry. Gdyby spojrzała w bok, nie uniknęłabym wykrycia. Jednak kobieta z sąsiedztwa jest bardzo zajęta. Wciąga na siebie spodnie i długi, modny sweter. Oczywiście, sukienka zostaje na niej. Ubrana, z kurtką w dłoni i torebką na ramieniu, wychodzi z przymierzalni. Nie zwlekając wypadam prosto na nudzącego się pod ścianą Mężczyznę. - To złodziejka, ma sukienkę pod spodem! Biegniemy do wyjścia. Jak na złość wokół nie ma nikogo z ochrony. Stoimy i patrzymy, jak zadbana kobieta powolnym krokiem opuszcza sklep. Chwila i ginie nam z oczu. Podchodzę do kasjerki i relacjonuję jej całe zajście. Udaję, że nie pamiętam twarzy tej kobiety. Najpierw długie zakupy a potem wieczór z policją?  O nie, dziękuję. Dlaczego jednak poinformowałam obsługę sklepu o kradzieży? Cóż, nie wiem, jak rozliczane za braki towaru są jego pracownice, ale być może dowód w postaci mojej informacji o kradzieży, zdejmie z nich odpowiedzialność finansową za tę sukienkę.   Mówi się, że wszystko, co złe, kiedyś w końcu mija. W przypadku zakupów świątecznych ta maksyma się sprawdziła. Cali i nie mniej chorzy jak przed wyjazdem, wróciliśmy do domu. Do mrukliwego kota, przytulaśnego psa, dobrej, gorącej herbaty i wygodnych foteli. Teraz ze spokojem słucham lecących w radiu nastrojowych piosenek. Święta? Wielkie mi co! Jeszcze tylko godzina spędzona na instruowaniu Mężczyzny pakującego prezenty i można już lepić pierniczki. Ech, nie ma jak w domu 