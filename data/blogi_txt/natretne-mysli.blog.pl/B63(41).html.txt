Ulegając Mężczyźnie i swojej słabości – dzisiejszy wpis poświęcę kotu. W końcu 17. lutego to Dzień Kota. Owszem, gdyby nie radio samochodowe, nie miałabym o tym zielonego pojęcia. Nie czekam z okazywaniem uczuć swojej rodzinie (a należą do niej również zwierzęta) na takie „święta” – kocham i troszczę się o bliskich każdego dnia      Nasze życie splotło się z małym, czarnym kotkiem pewnego ciepłego, czerwcowego wieczoru 2013. roku. Tamtego dnia ze spaceru wróciliśmy z małym, miauczącym żałośnie, czarnym kłębkiem futerka. Diament, zafrapowany niespodziewaną znajomością, podskakiwał obok, niosącego kociego malucha, Mężczyzny. I tak oto Droga znalazła miejsce w naszych sercach i domu.             Tak maleńki był kotek – znajdka dwa tygodnie po trafieniu               pod nasz dach. Laptop przyciągał go, jak magnes.       Jednak muszę przyznać, że taki mruczący kłębek na klawiaturze wcale mi nie przeszkadzał. Godzinami siedziałam z maleńkim futrzakiem na tarasie pozwalając mu na wszystkie wybryki. Gdy znudziły mu się nasze laptopy i szyje, wokół których owijał się jak wąż, zaczynał zabawę z naszymi butami, tudzież groźnymi listkami na trawniku.       Jednak pierwsze miejsce w jego sercu zdobył nasz niedźwiadek.        Maluch był zauroczony swoim wielkim  przyjacielem i tak już pozostało do dnia dzisiejszego. Gdy lato ogrzewało nas ostatnimi gorącymi promieniami słońca, Droga przestał już wyglądać, jak małe kocię. Wtedy ujawniła się jego drapieżna natura. Spokojny, jak głaz, cały czas był w stanie gotowości do polowania. Nasze palce od stóp i dłoni żyły w ciągłym zagrożeniu Gdy przyroda układała się do zimowego snu, nasz kot nie próżnował w ciepłym domu…         Niedługo minie dziewięć miesięcy naszego życia z Drogą. Powoli staje się dorosłym kotem, jednak nigdy nie brak mu nowych inspiracji do życia pełnego zabawy i wiecznych polowań  :)        Stu lat, Drogo!!!!  Stu lat dla wszystkich kotów – jak święto, to święto       P.S. W moim sercu żyje mnóstwo kotów, z którymi spędzałam dzieciństwo i dorastanie na wsi.  W duszy Mężczyzny, jak i mojej, szczególne miejsce zajmuje  pewien niezwykły kot – Zygmunt. Tęsknimy za nim każdego dnia…..                Znacie to uczucie, że Wasz zwierzak zaraz podbiegnie, wyłoni się rozbawiony zza krzaka, zrobi szaleńcze salto i w końcu znowu poczujecie jego ciepłe ciałko w ramionach? Serce nie pamięta o śmierci, ono po prostu rozpaczliwie tęskni…  I nigdy nie zapomina. 