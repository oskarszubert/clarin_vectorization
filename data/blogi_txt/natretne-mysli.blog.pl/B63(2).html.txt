- Wiesz, prawda jest taka, że ja jej zwyczajnie nie lubię. Przede mną siedziała wypielęgnowana, dobrze zakonserwowana różnymi kosmetykami trzydziestolatka z twarzą bez jednej zmarszczki. Poznałam ją przez przypadek, wiele lat temu. Nie byłyśmy przyjaciółkami, raczej kobietami, które widują się od czasu do czasu, z uwagi na pewne okazjonalne spotkania towarzyskie.  - Jeszcze wina? Nie czekając na moją odpowiedź wypełniła stojące na stoliku kieliszki krwistoczerwonym płynem. - Cholera, pewnie myślisz sobie, że jestem podłą matką, co? Jej nerwowy śmiech ginął na tle muzyki płynącej z salonu.    Dom mojej gospodyni był prawdziwą rezydencją. Miał nawet zatrudnioną na stale gosposię, ogrodnika, no i oczywiście opiekunki do dziecka. Dwie. W tym momencie nie widziałam żadnej z nich. Mała dziewczynka z jasnymi lokami na głowie siedziała na dywanie, parę metrów od obutych w niebotyczne szpilki stóp swojej mamy. Bawiła się jakimiś kolorowymi klockami, zatopiona we własnym świecie. Trzeba przyznać, że mała była śliczna.  - Aniołek z niej, co? Przecież wiem, jak wszyscy się nią zachwycają. Wygląda jak dziecko z reklamy świątecznej. Te jej pieprzone loki i buzia niewiniątka. Bez wiekowa twarz gospodyni oblana była płomieniem alkoholowego upojenia. Wcale nie interesowało ją moje zdanie.  - Też by mi się podobała, gdyby nie była moja. Gdybym nie musiała ciągle słuchać zachwytów własnej matki, teściów i męża. I te niby niedbale rzucane pytania, kiedy dorobimy jej braciszka. Przez chwilę dyskretnie rozglądałam się szukając ratunku u innych gości. Niestety, tamta kolacja była naprawdę kameralna, jej nieliczni uczestnicy stali na tarasie i podziwiali zimowe, nocne niebo w lunecie gospodarza. Słyszałam ich śmiechy. Nie mogłam tak po prostu wstać i wyjść z pokoju. W końcu sama chciałam zobaczyć małą, dlatego gospodyni osobiście mnie do niej przyprowadziła. - To powiedz im, że nie chcesz więcej dzieci. Wydawało mi się to zupełnie naturalnym posunięciem w takiej sytuacji, dlatego głośno wymówiłam to zdanie. - Problem w tym, że ja w ogóle nie chcę dzieci. Ale na takie rewelacje za późno, skoro ona już jest. Wypielęgnowaną dłonią wskazała blond aniołka bawiącego się na dywanie.    Zdziwienie na mojej twarzy wywołało kolejną falę zwierzeń gospodyni. Dowiedziałam się, że męża poznała na studiach. To była miłość od pierwszego spojrzenia. Nie mieli wątpliwości, że chcą być ze sobą. Jej rodzice wspólnie z jego zorganizowali im wielkie, huczne wesele. - Byłam piękną panną młodą. Szczęśliwą, kochaną i bez brzucha, czyli niemal dziewicą. Mama była ze mnie taka dumna. To nie ciąża była powodem jej małżeństwa, jednak wkrótce wszystko zaczęło obracać się właśnie wokół niej.  - Jakbyśmy bez dziecka nie mogli być małżeństwem! Gniew przepełniał każde słowo kobiety. W końcu, po uporczywych naleganiach najbliższej rodziny i męża, pogodziła się z myślą, że musi urodzić dziecko.  - Jak na złość zaszłam w ciążę, jak zwykła rozpłodowa maciora. Prawie od razu, gdy tylko przestaliśmy się zabezpieczać.   Dziewięć następnych miesięcy kobieta walczyła z mdłościami i burzą hormonów. Mąż, zajęty karierą w rodzinnej firmie, obsypywał ją podarunkami, jednak nie miał zbyt dużo czasu na wspólne rozmowy. Za to matka i teściowa pełniły niemal całodobową straż nad ciężarną. Zasypywały ją gradem dobrych rad,  nie biorąc poważnie wątpliwości przyszłej matki. I tak urodziła wyczekiwaną córkę oraz wnuczkę.  - Mówią, że kiedy weźmiesz dziecko po raz pierwszy na ręce, to wszystko się zmienia. Mają rację. W tamtym momencie zrozumiałam, że macierzyństwo nie jest dla mnie. Jedyne co poczułam, to irytacja.   Słuchałam bez słowa komentarza. Przede mną siedziała nieszczęśliwa, zaszczuta kobieta. Miała piękny dom, męża robiącego karierę i śliczną córkę, jednak straciła najważniejszy element ludzkiego życia. Wolność wyboru. Uwięziona przez pragnienia innych, zgorzkniała, nie potrafiła kochać. Nie wierzyła w miłość bezinteresowną, skoro ona nie była taką darzona. Odgrywała rolę, jaką narzuciła jej rodzina i społeczeństwo, w którym żyła.  - I nic na to nie poradzę, że ja jej nawet nie lubię.   Mała, z czerwonym klockiem w dłoni, patrzyła na matkę. Błękit jej oczu podkreślały długie, ciemne rzęsy. Zupełnie, jak u mojej lalki z dzieciństwa.  - A dzisiaj chciał się nią pochwalić, dlatego opiekunka siedzi i czeka w dziecinnym pokoju. Wiesz, piękna żona i idealna córeczka. Idylla.   Pani domu nie zwracała uwagi na skupione spojrzenie córki. Ignorowała ten fakt. Podeszłam do dziewczynki i usiadłam wśród kolorowych klocków. Gospodyni, z tego punktu widzenia, wznosiła się na obitej w białą skórę kanapie, jak odległa, zimna bogini z maską obojętności na idealnej twarzy. A przecież była parę kroków od nas. Od swojej pięknej córki. 