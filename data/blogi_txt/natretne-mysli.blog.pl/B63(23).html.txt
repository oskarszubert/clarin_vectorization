Moja koleżanka bała się utraty dziewictwa. Tak bardzo, że jej strach urastał do rangi paniki. - A co, jeżeli będzie bolało? Łapała się za swój wklęsły, niespełna dwudziestoletni brzuch i wykrzywiała twarz, jak do płaczu. Zupełnie, jak mały dzieciak. - Przesadzasz, wszystkie kobiety przez to przechodzą, od tego się nie umiera! Odpowiadałam będąc na granicy śmiechu. - Kochasz go, a on Ciebie, jesteście sobie bliscy, więc skąd te obawy? Koleżanka nie umiała odpowiedzieć na to pytanie. Uparcie powtarzała, że nie znosi bólu, mdleje na widok krwi i w ogóle cały ten akt seksualny musi być jakąś trudną akrobacją, a ona nigdy nie lubiła ćwiczeń fizycznych. Temat utraty dziewictwa był przez nią tak często poruszany, że w końcu zaczęłam podejrzewać, że coś innego musi być na rzeczy, niż tylko obawa przed ewentualnym cierpieniem fizycznym. Wiedziałam, że dziewczyna pochodzi z niewielkiej miejscowości, ot, przysłowiowej „dziury na końcu świata”. Sama wychowałam się na tzw. końcu świata, gdzie diabeł mówi dobranoc, więc znałam życie tego typu miejsc. W rodzinnym domu książki, w większości kartonami wypożyczane przez moją mamę z okolicznych bibliotek, stanowiły zarówno tło, jak i sedno mojego wiejskiego dorastania. U koleżanki było inaczej. Tam prym wiodły seriale, dziedziczone przez następne pokolenia kobiet, jak klejnoty rodzinne.  Nękana babską ciekawością zaczęłam przyglądać się jej ukochanemu. Młody mężczyzna, ambitny, ciągle zabiegany student, nie wyglądał na winnego strachu ukochanej. Jak na swój wiek i czas dorastania, był niezwykle szarmancki wobec swojej dziewczyny, opiekuńczy, a przede wszystkim – zakochany w niej po uszy. W tym związku wszystko zależało od mojej koleżanki – gdzie wychodzą wieczorem, jaki film oglądają. Chłopak miał już dawno za sobą inicjację seksualną, więc współżycie, to była jedyna sprawa, na którą delikatnie, a jednak usilnie nalegał. - A może Ty go fizycznie nie pożądasz? I takie pytanie padło z moich ust, pomimo tego, że niejednokrotnie byłam świadkiem ich namiętnych pocałunków. - Z tym nie ma problemu. Gdy mnie dotyka, to myślę, że rzucę się na niego i zaraz będzie po wszystkim. Tylko w jakimś momencie pojawia się ten cholerny strach, po czym znowu kończymy na samych pieszczotach.   Mijały już prawie trzy miesiące psychicznych zmagań koleżanki ze strachem przed utratą dziewictwa, gdy miałam okazję osobiście poznać jej rodzinę. Dom, jeden z wielu piętrowych, brzydkich pozostałości budownictwa lat osiemdziesiątych, przywitał nas zapachem pieczonego biszkoptu. - Jak dobrze tu znowu wrócić. Koleżanka pociągnęła mnie w głąb domu. Matka, kobieta po pięćdziesiątce, ze spracowanymi dłońmi i mnóstwem zmarszczek wokół oczu, przyjęła mnie bardzo miło. Już po chwili siedziałam przy kuchennym stole z parującą filiżanką kawy i stosem domowych, kruchych ciasteczek. Tego dnia zdążyłam obejść niewielką wioskę, w której mieścił się rodzinny dom mojej koleżanki. Wieczorem, gdy jej mama siedziała przy odbiorniku telewizyjnym, jednocześnie cerując jakąś koszulę młodszego syna, moja koleżanka zostawiła mnie ze swoją rodzicielką, sama zniknąwszy w łazience. Ja, z turbanem na mokrych włosach, starałam się złożyć w całość oglądaną właśnie akcję polskiej telenoweli. Gdy na ekranie pojawiły się reklamy, gospodyni  domu przyciszyła dźwięk. - Mogę Cię o coś spytać? Kiwnęłam głową, wdzięczna za przerwanie krępującej mnie nagłej ciszy. - Wiem, że córka ma chłopaka, widzę, że jest taka zakochana, ale czy ona już…No wiesz, czy już To robiła? Poczerwieniałam jak buraczek ćwikłowy i głośno przełknęłam ślinę. Co ja mogę powiedzieć tej obcej kobiecie, nie zdradzając jednocześnie koleżanki? - Aaa, więc jednak jeszcze nie! Nie musiałam nic mówić, kobiecie wszystko powiedziała moja mina. No cóż, nie jestem właścicielką pokerowej twarzy. - Widzisz, może trochę jestem wścibska, ale martwię się o nią. Wiem, że czasy są inne, że teraz młodzi ludzie robią takie rzeczy przed ślubem, ale ja jestem staromodna. Siedziałam i słuchałam. Tego najwidoczniej oczekiwała moja gospodyni. - Nie umiem mówić o tych sprawach swobodnie, ale raz, gdy Monika – tak miała na imię moja koleżanka – wyjeżdżała na studia, odważyłam się. Poprosiłam, żeby się nie spieszyła, że trzeba kogoś naprawdę kochać, żeby przeżyć taki straszny ból, jakim jest ten pierwszy raz. Na pewno miałam rozdziawione ze zdziwienia usta, bo kobieta nachyliła się do mnie i poklepała mnie po dłoni. Gdy Monika wróciła z łazienki, bohater serialu płakał właśnie rzewnymi łzami przy chorym ojcu. Mimo nowego miejsca, nieznanego mojemu ciału łóżka, bardzo szybko usnęłam. Wyjechałyśmy następnego dnia żegnane uściskami mamy Moniki, obarczone potężną dawką zapasów żywnościowych, w tym aromatycznym biszkoptem.   Powtórzyłam moją moją rozmowę z jej mamą koleżance. Skwitowała to śmiechem. - Mama chciałaby ustrzec mnie przed całym światem. - Od tego są mamy. Dodałam i na tym skończyłyśmy tę rozmowę.   Gdy zbliżała się pierwsza rocznica związku Moniki, jej determinacja dotycząca utraty cnoty znacznie wzrosła. - Musimy to zrobić! - Nic nie musicie. - Muszę i tyle. On tego bardzo chce, a ja go bardzo kocham. I tak nie chcę zostać dziewicą do końca życia!  Im bliżej było owego dnia, tym bardziej Monika robiła się ponura, zaś wszystkie rozmowy kończyły się na jej dywagacjach o bólu związanym z pierwszym razem. Nerwowość dziewczyny udzieliła się także jej chłopakowi. Zakochany mężczyzna wyglądał na kogoś żyjącego w dużym stresie. - Monika, nie możecie do tego tak podchodzić! Seks to przyjemność, to całkowite oddanie się drugiej osobie, to wyraz zaufania. Skąd w Tobie aż taki strach? Przecież może Cię w ogóle to nie zaboleć! Żaden argument nie docierał do przerażonej, a jednak zdeterminowanej dziewczyny. Monika nie starzeje się będąc wciąż dziewicą. Życie przynosi zaskakujące rozwiązania. Tydzień przed ową rocznicą Monika wyjechała na dwa dni do kuzynki mieszkającej w Warszawie. Siedziałam na podłodze, przytulona do kaloryfera z książką na kolanach,  gdy wpadła jak burza do naszego pokoju. - Już jestem! Promieniała radością. Zniknęła posępność z jej błękitnych oczu, twarz miała rumianą od mroźnego powietrza (była wtedy zima) i śmiechu. Nie zdjęła nawet kurtki, gdy siadając obok mnie na podłodze oznajmiła: - Już po wszystkim! - Po jakim… Nie dokończyłam. Wiedziałam. - Ale jak to? - A tak. Abra kadabra i po cnocie! Wybuchnęła długim, zaraźliwym śmiechem.   Rocznica nigdy nie miała miejsca. Monika zerwała ze swoim chłopakiem najdelikatniej, jak potrafiła. Do Warszawy jeździła tak często, jak pozwalał jej napięty, studencki grafik. Jak się okazało, to nie strach przed bólem stanowił problem w utracie dziewictwa. Wystarczyło, że Monika poznała tego właściwego mężczyznę, żeby jej opory poszły momentalnie w niepamięć. - Trafiłam szóstkę w loterii życiowej. Tak mówiła, gdy rozpromieniona wracała ze stolicy. Następny rok akademicki Monika powitała już w Warszawie. Minęły kolejne dwa lata, gdy stanęła na ślubnym kobiercu. Szczęśliwa, kochająca i kochana kobieta.   Ta historia zakończyła się dobrze dla jej bohaterki. A przecież często utrata cnoty bywa dla młodej kobiety mało komfortowa. Nie ten czas, niewłaściwy mężczyzna… Okazji do popełnienia błędu jest wiele. Niby nic wielkiego – błona dziewicza. Dzisiaj nikt nie sprawdza nowożeńcom prześcieradeł. Ludzie łączą się w pary wiedząc, że obydwoje posiadali mniej, bądź bardziej bogate życie seksualne. Nikt się nie gorszy, nie wybrzydza. Owszem, zdarzają się maniacy, którzy w imię religii chcieliby obcym ludziom „wejść do łóżka”. Jednak mają oni nikłą siłę przebicia. W dzisiejszych czasach w cenie jest wolność. Każdy sam decyduje o tym, kiedy przejdzie inicjację seksualną. Wciąż zdarzają się ludzie, którzy czekają z tym do nocy poślubnej. Mają do tego prawo.  Jednak, pomimo swobody wyboru, utrata cnoty przez kobietę jest bardzo ważnym momentem w jej życiu. Często ta właśnie chwila ma ogromny wpływ na jej przyszłe życie, nie tylko seksualne. Poprzez bliskość fizyczną uczymy się dawania i brania miłości. Uczymy się tego, czym jest pełne oddanie drugiemu człowiekowi. Złe wspomnienia kładą się głębokim cieniem na wszystkich przyszłych relacjach partnerskich kobiety. Są jak trup w szafie. Nigdy nie wiadomo, kiedy znów o sobie przypomną. Dlatego warto się zastanowić z kim, gdzie, kiedy, dlaczego. Warto, bo wszystko co się dzieje z naszym ciałem, ma wpływ na psychikę.   Wiem, znajdą się tacy, którzy potępią Monikę. Że zbyt szybko przespała się z obcym mężczyzną. Że zdradziła zakochanego w niej chłopaka. Jednak intuicja nie zawiodła tej młodej dziewczyny. Można powiedzieć, że zaryzykowała i wygrała. Bo bez ryzyka nie ma zabawy, ani też szans na zwycięstwo. 