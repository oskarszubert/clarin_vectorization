Po jednym z moich ostatnich wpisów, otrzymałem mailowo zapytania od kilku osób zainteresowanych odwiedzeniem Kenii. W związku z tym, postanowiłem udzielić dodatkowych porad/wskazówek. 1. cieszy mnie, że tak wielu z Was chce pojechać właśnie do Kenii. Kenya jest naprawdę super? Skąd to wiem? Z kilku źródeł: (1) sam tam byłem wielokrotnie, w samym tylko 2011 roku 5-krotnie:-); (2) odwiedziłem wszystkie kraje świata, więc mam dobrą skalę porównawczą. (3) Wiele osób gdy dowiaduję się, że pochodzę z Kenii opowiada mi o tym, że tam byli oni sami lub ich znajomi lub ktoś z rodziny. I nikt jeszcze nie narzekał – nie spotkałem ani jednej negatywnej opinii (nawet od osoby, której skradziono tam torebkę z pieniędzmi i dokumentami:-) 2. Do Kenii można polecieć na dwa sposoby. Albo linią rejsową (do Nairobi) albo czarterem (w zimie latają też bezpośrednio z Warszawy oraz z Katowic) do Mombasy. Jeśli chcecie jechać na 2 tygodnie i trochę czasu spędzić nad oceanem i basenem, to radzę polecieć czarterem (najtańsza opcja) i jeśli jedziecie do Kenii na 2 tygodnie, to pierwsze 2-3 dni spędzić nad morzem w Mombasie, a potem samolotem, albo pociągiem pojechać do Nairobi i stamtąd zrobić tygodniowe safari po parkach. Na ostatnie 3-4 dni znów wrócić do hotelu w Mombasie. Jeśli chcecie jechać tylko na tygodniowe safari (bez pobytu nad oceanem) to lepiej polecieć rejsowym lotem do Nairobi (Swiss, SN Brussels, KLM, Kenya Airways (jedna z najlepszych linii lotniczych w Afryce, obok South African Airways i Ethiopian Airlines), British Airways, Emirates, Turkish Airlines, Virgin i inne) 3. Safari – proponuję skorzystać z usług mojego znajomego Sammy. Jest on niezależnym touroperatorem, który od wielu lat współpracuje z największymi firmami w Kenii, ale też buduje swoją własną bazę klientów z polecenia. Poleciłem go już wielu ze swoich znajomych (w Polsce, w Rumunii, w Bułgarii, w Belgii, w Anglii, itp) i wszyscy – bez wyjątku – byli zachwyceni. (UWAGA; dla jasności dodam, że nie otrzymuję od niego żadnej prowizji, ani nawet zniżek czy specjalnego traktowania podczas moich własnych safari:-). Sammy po uzgodnieniu z Wami mailowo wszystkich szczegółów (daty, trasa, preferowany styl noclegów, itp) wszystko zarezerwuje, odbierze Was na lotnisku czy dworcu w Nairobi, zabierze na safari i potem odstawi albo w to samo miejsce, albo – w zależności od przyjętej trasy – do hotelu w Mombasie 4. Sammy’emu płaci się ok USD 0,4-0,5 za każdy przejechany kilometr i cena ta obejmuje: wynajęcie samochodu + benzyna + ubezpieczenia + inne rzeczy związane z samochodem. Typowo podczas tygodnia safari robi się ok 1200-1500 km, a więc koszt samochodu to USD 500-750 za cały tydzień. Przy czym jest to samochód 8-9 osobowy, więc gdybyście jechali większą grupą, albo znaleźli innych chętnych z polskiej wycieczki, albo też dołączyli do jakiejś grupy Sammy’ego (jeśli akurat byłaby taka możliwość w danym terminie) to koszt samochodu będzie do podzielenia między wszystkich uczestników. 5. Jedyny dodatek dla Sammy’ego to ok USD 15-20 na jego dzienną dietę (nocleg/jedzenie,  itp) 6. Najdroższe będą wejściówki do parków narodowych (USD 50-60 w zależności od parku) od osoby na dzień. Bilet wstępu do parku dla Sammy’ego + jego samochodu to USD 2 czy 3, a więc praktycznie nieistotne. 7. Noclegi. W parkach istnieje szeroka gama możliwości noclegowych – od prymitywnych namiotów (małe, niskie, z toaletą na zewnątrz) poprzez różnego rodzaju chatki, poprzez luksusowe namioty (wysokie, przestronne, z toaletą z kafelkami wewnątrz namiotu), aż po luksusowe hotele (w parkach zwane „lodges”). Oczywiście możliwości noclegowe różnią się cenami. Najdroższe lodges i luksusowe namioty to koszt rzędu USD 150-200 za 2-osobowy pokój. Najtańsze kempingi z kuchnią będącą ogniskiem pod chmurką kosztują ok USD 5-10 od osoby. Przy czym te ostatnie też są bezpieczne (odgrodzone, pilnowane przez Masajskich strażników, itp) i większość moich znajomych najbardziej sobie chwaliła właśnie te noclegi na miliard-gwiazdkowych kempingach:-). Najczęściej radzę aby zamówić u Sammy’ego chociaż po jednym noclegu w lodge i/lub luksusowym namiocie, a resztę noclegów w chatkach lub na prostych kempingach. 8. Safari. Parków w Kenii jest kilkadziesiąt i wszystkie bardzo się między sobą różnią. Ale te najciekawsze dla osoby będącej pierwszy raz w Kenii i najłatwiej dostępne to m.in. : Park w Nairobi (mały, nie ma wszystkich typów zwierząt, np. słoni, ale za to można zrobić zdjęcie żyrafy na tle miejskich drapaczy chmur. Oprócz tego w lokalnym orphanage można sobie zrobić zdjęcie z gepardem, który dodatkowo poliże Ci dłoń, lub w innym miejscu obserwować karmienie małych słoniątek). Park Jeziora Nakuru (setki tysięcy flamingów (choć nie zawsze), pelikanów i innych ptaków, unikalne gatunki antylop + prawie obowiązkowo nosorożce, czasami lamparty). Park Maasai Mara (płaska sawanna z ogromnym bogactwem zwierzyny i pięknymi, płaskimi akacjami, rzekami i innymi atrakcjami.  Park Samburu (nad wijącą się rzeką, gdzie za każdym zakrętem czeka nowa niespodzianka – a to stadko słoni się pożywia, a to inne brodzi, a jeszcze inne się chlapie wodą, a to bocian się drażni z krokodylem). Park Aberdare (w wysokich górach, bujna zieleń, tak bujna że czasami nie widać tysięcy słoni, które tam żyją. Ale za to gdy się je zobaczy, to wiele z nich wspinaja się po zboczach. Plus wiele gatunków małp, ptaków i innej zwierzyny). Park Amboseli (mokradła w których lubią się kąpać słonie, czy przechadzać żyrafy, na tle magicznej góry Kilimandżaro, która jest na wyciągnięcie ręki). Park Tsavo (największy w Kenii, to prawie kraj – właściwie jest większy niż Słowenia, stanowi połowę wielkości Danii i jest nieco mniejszy niż Macedonia. Nie bardzo go lubię, bo z powodu swojego ogromu czasami można jechać cały dzień i prawie nie zobaczyć żadnych zwierząt. Ale jest to park najbliżej Mombasy i bardzo popularny dla turystów. Ostatnio sporo osób, które odwiedziły Tsavo mówiły mi, że widziały tam sporo zwierząt. Niektórzy nawet całą Wielką Piątkę!!!) 7. Trasa. Wszystkiego w tydzień czy dwa nie da się zwiedzić. Zresztą parków jest w Kenii więcej niż te, które wymieniłem powyżej. Przy tygodniowym safari rozpoczynającym się w Nairobi i kończącym się w Mombasie, proponuję: dzień 1: Jezioro Nakuru dzień 2: Maasai Mara dzień 3: Maasai Mara dzień 4: Nairobi (park, ale też inne atrakcje typu Giraffe Centre, muzeum Karen Blixen, restauracja Carnivore, itp) dzień 5: Amboseli dzień 6: Amboseli dzień 7: Tsavo i wtedy ósmego dnia Sammy dowozi do hotelu w Mombasie. Przy powrocie z Nairobi do Momabsy samolotem czy pociągiem, możliwe jest odwiedzenie parków Abardare, Samburu, może też Jezioro Baringo, i/lub Bogoria (hipopotamy, gorące źródła i inne atrakcje), ale wtedy omija się Amboseli oraz Tsavo (oraz dużo siedzenia w samochodzie, pokonując setki kilometrów dróg). Ale najlepiej trasę uzgodnić z Sammy. Bo zwierzyna często się przenosi, wędruje z parku do parku. Zresztą zaletą podróżowania z Sammy (vs z jakimś dużym touroperatorem) jest to, że wiele razy się zdarzyło, że planowaliśmy być w danym parku 3-4 dni, ale było mało zwierząt, więc już po dniu przemieszczaliśmy się do innego i tam szukaliśmy zwierząt. Pełna elastyczność, która nie jest możliwa w przypadku dużych firm. Poza tym, jeśli ktoś jest zainteresowany tym jak rośnie herbata, czy kawa, lub chce koniecznie przekroczyć Równik, lub jest fascynatem wodospadów, to Sammy chętnie zrobi jakiś detour, aby te ciekawostki chętnym pokazać. 8. Szczepionki. Żadne nie są w Kenii wymagane, no chyba że ktoś wjeżdża do Kenii z Tanzanii czy z innego kraju gdzie występuje zagrożenie chorobami tropikalnymi. W praktyce nie są potrzebne. W Kenii ostatnie epidemie cholery czy żółtej febry miały miejsce wiele (nie chcę wprowadzać w błąd, ale wydaje mi się, że kilkadziesiąt lat temu), poza tym są to choroby wynikające głównie z nieutrzymywania standardów higieny i występowały raczej głównie w slumsach. Realnym zagrożeniem jest malaria, ale (1) w regionach turystycznych, służby pryskają kałuże w których mogłyby się wylęgać komary, (2) komary nie występują w klimatyzowanych pomieszczeniach, (3) można się przed nimi zabezpieczać tak jak na Mazurach jakimiś pachnidełkami. 9. Nie jestem lekarzem, więc weźcie na to poprawkę. Jeśli się obawiacie, to możecie pójść do stacji szczepień i zostawić tam trochę kasy:-))) Niemniej rozmawiałem prywatnie z szefem jednej z dużych firm turystycznych, który przyznał, że z ich wieloletnich statystyk firmowych wynika, że jest większe ryzyko tego, że turysta w Kenii utopi się w hotelowym basenie, lub zginie od spadającego z palmy …. kokosa, niż od jakiejś choroby tropikalnej :-). Najbardziej prawdopodobne, prawie pewne, jest to że złapiecie kenijskiego bakcyla:-). Jedna z moich bliskich koleżanek najpierw odwiedziła Kenię z nami, a potem w następnym roku (i kolejnych latach) wracała tam wielokrotnie, zabierając wszystkich swoich znajomych. Inna, po powrocie z Kenii rzuciła pracę w Ernst Young i buduje teraz swój hotel niedaleko Mombasy. Więc w przypadku tej choroby, zagrożenie jest dość realne! 10. ograniczenia wiekowe ? Już wiele razy byłem w Kenii na safari z różnymi swoimi znajomymi i przyjaciółmi. Najmłodsza uczestniczka safari miała 2 latka, najstarsza ponad 70. I obie były bardzo zadowolone. Mała trochę się nudziła przy długich odcinkach drogi; druga troszeczkę narzekała na gorąco i kurz, ale po zobaczeniu z bliska (z 3-4 metrów) stada słoni czy bawołów afrykańskich czy figlujących małpek zapominała o „niewygodach” W razie innych pytań, pytajcie. Udanego safari, tysięcy zwierząt, w tym całej Wielkiej Piątki, niezapomnianych wrażeń oraz złapania kenijskiego bakcyla!!!!! 