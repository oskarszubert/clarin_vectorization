Wczorajsza emisja TVN z naszą uroczą noblistką Wisławą Szymborską w roli głównej przypomniała nam, jaką frajdą może być pisanie limeryków.  Sami od czasu do czasu wyżywamy się literacko starając się zmieścić cały koncept zarówno myśli jak i żartu w tej wykwintnej formie. Szczycimy się również tym, że oprócz zachowania wszystkich wymogów limeryka staramy się też zachować stałe metrum, czyli taki sam rozkład akcentów we wszystkich naszych wierszach. Powoduje on, że  można je przeczytać według ” tej samej melodii”.  Witając miesiąc, który za kilkanaście dni przyniesie nam upragnioną wiosnę, postanowiliśmy ogłosić konkurs na najlepsze limeryki czytelników naszego bloga. Warunkiem jest zachowanie wszystkich cech limeryka (ilość wersów, rozkład rymów, bohater przedstawiony w pierwszym wersie razem z nazwą miejsca, z którego pochodzi, żartobliwa forma) oraz  dodatkowo temat: okolice wolności finansowej, chociaż oczywiście w bardzo szerokim jej rozumieniu. Jeśli chodzi o nagrody, to z przyjemnością zwyciężczyniom i zwycięzcom wyślemy naszą książkę. No i oczywiście zaprezentujemy wszystkie fajne dziełka.   Dla zachęty podzielimy się kilkoma naszymi limerykami, napisanymi po wczorajszym programie o Szymborskiej.  Tym razem bohaterami naszych utworów są  sami mężczyźni, tak dla równowagi:  1. Pierwszy limeryk nie wymaga komentarza – tak dochodzimy do wolności finansowej: Pewien człowiek z cudnego Zamościa               Pokładł wiarę swą w nieruchomościach.               Akcje sprzedał i złoto, Wreszcie z wielką ochotą               Swój majątek umieścił we włościach.     2. Drugi limeryk nawiązuje do przesłania książki, która jest jedną z najbardziej popularnych pozycji tzw. literatury   motywacyjnej ostatniej dekady pt. „Kto zabrał mój ser?” Johnsona Spencera. Dla tych, którzy książki nie znają: ser jest w niej najwyższym pożądanym dobrem, bo bohaterami tej przypowieści są myszy. A w limeryku bułka z serem  ma oznaczać osiągnięcie swojego celu, czyli wolności finansowej. . Roman z Kocka, bo chciał być rentierem              Wdał się był raz w rozmowę z portierem              Co rekinem finansów Się okazał. Awansów               Już nie pragnął. Miał swą bułkę Z SEREM.          3. Trzeci limeryk nawiązuje do serii spotkań z czytelnikami w salonach Empik, które odbyliśmy na przełomie listopada i grudnia 2009, zaraz po ukazaniu się naszej książki i niestety, ma charakter zdecydowanie apologetyczny. Musicie nam to wybaczyć, tak się nam zrymowało. Nowak Edward z miasteczka z Empikiem              Do Empiku wybrał się z Kazikiem.              Plan na przyszłosć gotowy W łbach pozostał im zdrowy              Po spotkaniu z Muturim, Zduńczykiem.             Wszelką krytykę przyjmiemy z pokorą i zachęcamy do podzielenia się swoją twórczością. Tagi: EMPIK , Inwestowanie , Nieruchomości , wolność finansowa 