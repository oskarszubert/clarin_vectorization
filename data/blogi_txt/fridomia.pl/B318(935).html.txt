Co byście poradzili Waldemarowi? Oto treść jego maila do mnie: Witaj Sławku, Mam do Ciebie gorącą prośbę. Prowadzę od kilku miesięcy biuro nieruchomości w małej miejscowości – 17.500 mieszkańców. Od samego początku biuro praktycznie zarabia na siebie. Otwarcie biura poprzedziło wiele lat doświadczenia w kredytach hipotecznych oraz wprost chorobliwe pasjonowanie się tematem nieruchomości.  Myślę, że na sukces biura składa się wiele czynników, ale najważniejsze to te, że pod jednym dachem łączę doradztwo kredytowe z naciskiem na kredyty hipoteczne oraz firmowe oraz ogromna baza pośredników z którymi współpracuję w temacie kredytów i z którymi naprawdę uczciwie się dzielę moją prowizją. Klienci z ulicy stanowią wisienkę na torcie. Lub inaczej – zarabiają na czynsz, czasami ZUS Na dziś – kilka miesięcy po otwarciu biura – pojawiła się okazja zakupu lokalu dosłownie po drugiej ulicy, na której wynajmuję biuro. Koszt zakupu jest niewielki. Przy założeniu finansowania go kredytem hipotecznym na okres 10 lat i 100% LTV, to i tak rata kredytu będzie wynosić max 40% czynszu, który obecnie płacę za najem… To w czym problem? Taki, że ów lokal znajduje się w piwnicy bloku mieszkalnego. Jednak to jego jedyny, acz podstawowy minus. Jakie są plusy, poza okazyjną ceną? Takie, że jest większy, ma lepszy rozkład, a przede wszystkim ma dużo większe możliwości wypromowania go w mieście. Przed lokalem mam około 15m2 powierzchni, na której mogę postawić przeróżne reklamy, które spowodują, że będzie zauważalny dla każdego, kto będzie szedł tą ulicą. Pomysłów mam już wiele. Jednak obawiam się jednego. O ile nie boję się, że klient na pośrednictwo nieruchomości nie będzie miał problemów z tym, że lokal jest w piwnicy, o tyle obawiam się, że klient typowo kredytowy – np. na gotówkę, konsolidację, limit w koncie, itp. – nie będzie chciał mi wejść do piwnicy. Powiem tak – znam jedno biuro nieruchomości, które od 20 lat działa w piwnicy i jest naprawdę prawdziwym liderem na lokalnym rynku w branży pośrednictwa nieruchomości. Piwnica nie jest żadnym problemem. Nie znam jednak ani jednego banku, tudzież pośrednika kredytowego, który z powodzeniem działałby w piwnicy… A na dziś praktycznie 100% przychodów mam z kredytów. Pośrednictwo nieruchomości dopiero raczkuje – buduję wciąż bazę moich ofert. I pewnie to jeszcze sporo potrwa zanim zrobię pierwsze transakcje pośrednictwa nieruchomości. Dlatego byłbym Ci wdzięczny, gdybyś wrzucił na swoją stronę mój list z prośbą o wyrażenie opinii przez Twoich czytelników – czy dla nich byłby to problem, gdyby mieli wejść do piwnicy po np. kredyt gotówkowy – załóżmy, że skuszeni reklamą przed lokalem. Mocno zastanawiam się nad tym lokalem i jakaś fajna dyskusja, czy też opinie czytelników pomogłyby mi podjąć decyzję.  Czy mogę liczyć na Twoją pomoc? Pozdrawiam serdecznie, Waldemar 