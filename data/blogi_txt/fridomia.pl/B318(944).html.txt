Po ostatnim kongresie pojechałem na grób moich Dziadków i mojej Mamy. Na tym samym cmentarzu w Łodzi jest też pochowana siostra mojej Mamy, a moja Chrzestna. Jak zwykle wizyta na cmentarzu wyzwala we mnie wiele wzruszeń. Po pierwsze, to wzruszające widzieć jak wiele osób w Polsce dba o groby swoich bliskich. Nie we wszystkich krajach istnieje tak silna tradycja. Jest coś szlachetnego w tym by czcić pamięć poprzednich pokoleń. Po drugie, po raz kolejny uzmysłowiłem sobie, że moja Chrzestna zmarła bardzo młodo. Choć zawsze była dla mnie kimś starszym, Ciocią, to teraz widzę, że była baaaardzo młoda gdy zmarła. W 1990 roku miała tylko … 42 lata. Ja mam teraz prawie 48 lat, a jej córka, a moja kuzynka ma już 44 lata. Jestem już stary i w zasadzie mógłbym już nawet nie żyć. Na cmentarzu jest pochowanych wiele osób, które zmarły mając mniej lat niż ja. Więc tym bardziej cieszę się z życia. Z tego, że oddycham. Że samodzielnie się poruszam. Że cieszę się dobrym zdrowiem. Że mogę jeszcze jeździć po świecie i uczyć się języków. Że mogę pisać książki i spotykać się z Czytelniczkami. Że mogę się cieszyć z sukcesów moich dzieci. Że mam jeszcze wiele planów oraz szans na ich spełnienie. Mam tysiące powodów do radości. Wizyta na cmentarzu to również okazja do refleksji nad sensem życia. Czy moje życie okaże się pożyteczne i ważne będzie m.in zależało od tego czy ktoś zechce pofatygować się na mój pogrzeb, co sobie pomyślą o mnie zebrani na pogrzebie, z jakimi uczuciami będą mnie żegnać. Warto tak żyć by nie robić sobie wrogów, by pomagać innym, by nasze życie było dla nich ważne, by poczuli nasz brak gdy odejdziemy. Warto po prostu być dobrym człowiekiem. 