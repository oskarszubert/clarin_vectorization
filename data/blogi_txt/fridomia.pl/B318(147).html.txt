W dzisiejszym wydaniu Dużego Formatu GW ukazał się obszerny wywiad z profesorem Zygmuntem Baumanem, pt „Ignoranci i impotenci”.  W wywiadzie poruszone jest wiele wątków, m.in o dzieciństwie profesora, o jego począkowym zauroczeniu ideami komunizmu, o kruchości relacji międzyludzkich w korporacjach, o wszechobecnej niepewności, o chciwości jako mechanizmie napędowym gospodarek, o ograniczeniach konsumeryzmu, o tym czym jest szczęście, o komforcie sytuacji emeryta. Ponieważ jestem szczególnie zainteresowany tym tematem, z najwyższą uwagą przeczytałem fragmenty dotyczące tego etapu życia, gdy prof Bauman przechodził na emeryturę. O tym jak planował urządzić swoje nowe życie. Szkoda że autor wywiadu – Tomasz Kwaśniewski – nie zamieścił więcej szczegółów na temat planów na emeryturę, ale profesor stwierdził w wywiadzie, że „tych 20 lat było najbardziej płodne w całym moim życiu”. Skąd tytuł wywiadu w DF? Szczególnie ważnym pojęciem w życiu prof Baumana jest „upokorzenie”. Definiuje je jako łączny produkt poczucia ignorancji (nie wiemy czy nasz partner się wkrótce nami nie znudzi, czy nasza firma wkrótce nie zbankrutuje, czy nasz strój nie wyszedł już z mody, czy nasz iPad ma wszystkie gadżety, które mieć powinien, itp) i impotencji (niemożność zapobieżenia psikusom losu). Upokorzenie jest szalenie – jak to profesor nazywa – „pomysłowe”. Są dziesiątki rodzajów upokorzenia, czyli poczucia że „jestem gówno wart”. 85-letni dziś Zygmunt Bauman (jutro ma urodziny; 185 lat Panie Profesorze!!!) jest autorem wielu książek na temat współczesnego człowieka i świata. Jedną z nich – „Sztuka życia” – mieliśmy przyjemność recenzować na łamach Fridomii 27.02 br.  Jest socjologiem, filozofem, eseistą. Jednym z twórców postmodernizmu. Mimo dość sędziwego wieku, myślenie profesora zaskakuje bardzo silną więzią ze współczesnością – zachowując dystans do nowoczesnych wynalazków i gadżetów zdaje się doskonale rozumieć mechanizmy rządzące współczesnymi trendami. Jeśli ktoś z Fridomiaków miałby ochotę osobiście poznać tego wybitnego myśliciela, to informuję za DF, że 19 listopada br o godz 14:00 w Pałacu Zamoyskich w Warszawie, profesor Bauman otrzyma Złoty Medal „Zasłużony Kulturze – Gloria Artis”, a następnego dnia o godz 16:00 w siedzibie Narodowego Instytutu Audiowizualnego (ul. Wałbrzyska 3/5) odbędzie się spotkanie z profesorem Baumanem poprzedzone jego wykładem na temat nowych mediów.   Tagi: bogactwo , cel , wolność 