Wracając samolotem z Mińska przeczytałem w wydaniu Gazety Wyborczej z 12 lipca, że z granicy z Białorusią został zawrócony poseł PO, Robert Tyszkiewicz. Mnie nic takiego nie spotkało, wręcz przeciwinie, pograniczniczki białoruskie okazały się mieć więcej poczucia humoru niż ich koleżanki np w St.Petersburgu. Pewnie daltego, że nie pojechałem tam walczyć o wolności polityczne. Przechadzając się po Mińsku w celach wyłącznie turystycznych nie mogłem nie odwiedzić tamtejszych agencji nieruchomości.  Nie jest ich wiele. Recepcjonistka w hotelu skopiowała mi tę część branżowej książki telefonicznej, na której były podane telefony oraz adresy biur agencji nieruchomości. Okazało się, że mieszczą się na jednej stronicy, bo jest ich w 3-milionowym Mińsku tylko … 34, z czego kilka mieści się przy głównym prospekcie – Aleji Niezależności. Mimo, że była to sobota, w jednej z agencji spotkałem bardzo miłą i fachową pomoc w szybkim rozeznaniu się w rynku. Wszystkie dostępne nieruchomości były zamieszczone w bazie danych posegregowanej według ceny sprzedaży. Ceny są podawane – tak jak kiedyś w Polsce – w USD. Podany przeze mnie przedział cen między USD 40 a 55 tysęcy (z wyłączeniem kilku najodleglejszych od centrum dzielnic) zaowocował wydrukiem obejmującym 431 mieszkań, w tym 334 mieszkania jednopokojowe oraz 97 dwupokojowych. Większość z nich nosiło czerwcowe i lipcowe daty wprowadzenia do bazy, a więc były to bardzo świeże oferty. Podobno dostęp do tej bazy mają wszystkie biura nieruchomośći (wygląda na to, że działa w Mińsku sytem MLS), więc nie fatygowałem się już do kolejnych biur nieruchomości. Zresztą Mińsk jest bardzo rzadki w swojej zabudowie i chodzenie po mieście przy takich wysokich temperaturach powietrza było mało komfortowe nawet dla takiego ciepłoluba jak ja. Co wynika z analizy otrzymanego wydruku? Doskonała większość mieszkań 1-pokojowych to mieszkania o powierzchni 31-34 m.kw., więc wygląda na to, że w Mińsku nie budowano takich klitek jak w Warszawie czy w Łodzi.  Ceny mieszczą się w granicach USD 800 do USD 2000 za m.kw, jednak tych ostatnich było bardzo niewiele, dosłownie kilka sztuk. Większość cen mieściła się w przedziale USD 1100 – 1500 za m.kw. Mieszkania dwupokojowe w zapodanym przeze mnie zakresie cenowym, to mieszkania o powierzchni  od 34 do 68 m.kw w cenach od USD 660 do USD 1600 za m.kw.  Ciekawostką jest to, że podając powierzchnię mieszkania podawana jest łączna powierzchnia, ale także powierzchnia „do życia” (czyli powierzchnia samego pokoju/ów), a osobno powierzchnia kuchni i łazienki. Domyślam się, że wynika to z tego, że w Mińsku jest sporo komunałek (choć o wiele mniej niż w St.Petersburgu). Wydruk, który otrzymałem wykluczał niesamodzielne mieszkania w komunałkach, które są oczywiście tańsze.  Inną ciekawostką było dla mnie to, że rozpoczynając współpracę z agencją płacimy na „dzień dobry” 1.575.000 rubli białoruskich (ok PLN 1575) za rozpoczęcie poszukiwań. W momencie wyboru mieszkania i dokonywania zakupu mieszkania dopłacamy agencji kolejne 1.625.000 rubli. Opłata ta obejmuje opłaty za rejestrację zakupu, natomiast sama opłata notarialna to dodatkowe 170.000 rubli (PLN 170), a więc notariusze nie są na Białorusi tak pazerni na kasę, jak w Polsce. Nie było dla mnie jasne, czy cudzoziemcy mogą kupić mieszkanie na Białorusi. Zdarzają się nabywcy z Kazachstanu, Rosji czy innych dawnych zaprzyjaźnionych republik, ale te osoby miały jakieś powiązania z Białorusią poprzez pracę, małżeństwo czy osiedlenie. Zagraniczny inwestor to chyba nadal rzadkość na minskim rynku nieruchomośći. Czy opłaca się kupić tam mieszkanie w celach inwestycyjnych? Wygląda na to, że aczkolwiek od kwietnia br nieco spadły o ok 7-10% (banki znowu przykręciły kurki z kredytami i zwiększyły ich oporocentowanie do 17-22%) i są teraz znacząco niższe w porównaniu z „górką” w roku 2008, ceny zakupu nie są aż tak konkurencyjne. Tańsze wprawdzie niż w Warszawie, ale zbliżone do cen w wielu mniejszych miastach Polski. W tych miastach być może cena najmu kawalerki nie osiąga obecnie poziomu USD 250-300 za miesiąc, ale za to nie bierzemy na siebie ryzyka inwestowania w nieznany i (na tym etapie) nie do końca przewidywalny rynek.  Wygląda na to, że dla tych z Was. których kusi bycie pionierem rynkowym, dobrym momentem na inwestowanie jest dzień dzisiejszy. Chętnie udostępnię zebrane przez siebie dane.   Tagi: Inwestowanie , nieruchomości za granicą , pasja , strategia inwestowania 