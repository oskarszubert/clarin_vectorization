Pisałem już Wam chyba kiedyś o tym, że pomimo tego, że mówi się, że w większości stowarzyszeń przyjęło się, że tylko 1% członków jest aktywnymi, postawiliśmy sobie jako cel, żeby w naszym Stowarzyszeniu odsetek aktywnych członków wynosił co najmniej 20-25%. Dlaczego taki cel? Przede wszystkim dlatego, że do zrobienia Stowarzyszenie ma bardzo wiele. Cywilizowanie polskiego rynku najmu wymaga podjęcia działań w dziesiątkach obszarów. Zbyt wiele jest do nadrobienia w stosunku do rynków w Wielkiej Bryanii czy w Nowej Zelandii, by można liczyć na to, że to członkowie zarządu załatwią za nas wszystko. Po drugie, wprowadzanie nowych standardów najmu (np wprowadzenie sensownej selekcji najemców, dobrych umów najmu, szczegółowych protokołów zdawczo-odbiorczych, itp) to zadanie oddolne. Nie da się takich nowych standardów odgórnie narzucić komukolwiek. Dopiero gdy zdecydowana większość Mieszkaniczników zacznie stosować nowe standardy, to staną się one standardami rynkowymi. I nawet jeśli się przyjmą one w Łodzi, to bez aktywności Mieszkaniczników w Legnicy, będą nadal „obce” i budzące sprzeciw na lokalnym rynku w Legnicy. Dlatego potrzebujemy jak najbardziej demokratycznej, a nie nakazowo-regulacyjnej organizacji z wielością oddolnych inicjatyw. Jak sprowokować większą niż zwykle aktywność członków Stowarzyszenia? Wiele się nad tym zastanawialiśmy w gronie grupy roboczej i przyjęliśmy, że najlepszym rozwiązaniem będzie wprowadzenie filozofii „decentralizacji władzy”. Nie możemy jako legalnie działające Stowarzyszenie nie mieć zarządu czy komisji rewizyjnej (są to wymogi ustawy o stowarzyszeniach), ale możemy zdecydować, aby centrum realnej władzy było przesunięte w dół organizacji. Aby o wszystkim nie decydowała jakaś „centrala”, ale „teren” (bo to w terenie dzieje się nasz biznes najmu mieszkań).  „Centrala” Stowarzyszenia będzie głównie koordynowała działania podejmowane lokalnie. Zdecydowaliśmy się stworzyć listę ważnych funkcji „w terenie”. Nazywamy je funkcjami „pozastatutowymi” bo nie są one zdefiniowane w statucie, tak jak „zarząd” czy „komisja rewizyjna”. Daje nam to dużą elastyczność, co powinno zwiększyć prężność działań Stowarzyszenia. Dodatkowo, mamy nadzieję, że ktoś pełniący jakąś wybraną przez siebie funkcję będzie czuł się w pełni umocowany do podejmowania działań na rzecz Stowarzyszenia, bez czekania „na zgodę centrali”. Każdy z Mieszkaniczników jest współwłaścicielem i współgospodarzem Stowarzyszenia, a nie tylko kilka osób wybranych do statutowego zarządu. Lista tych funkcji obejmuje dziś już ponad 150 pozycji. Będą to m.in. liderzy Stowarzyszenia w poszczególnych województwach (16) i miastach (co najmniej 40-50 największych miastach w Polsce). Będą to również lokalni rzecznicy prasowi w poszczególnych miastach (kolejne 40-50 osób współpracujących blisko z rzecznikiem centralnym i kontaktujących się w imieniu Stowarzyszenia z lokalnymi mediami). Będą to ogólnokrajowi eksperci d/s prawnych, podatkowych, najmu okazjonalnego, ubezpieczeń, kredytów hipotecznych, szkoleń, strategii inwestycyjnych, inwestowania w kamienice i wielu innych tematów. Pełniejsza lista znajduje się na stronie Mieszkanicznika. Zachęcamy Was gorąco do zadeklarowania swojego zainteresowania objęciem bądź to funkcji statutowych (zgłoszenia przed 9 marca zapewnią Wam zamieszczenie Waszej sylwetki na stronie MIeszkanicznik.pl przed wyborami, które odbędą się podczas Kongresu Otwarcia) lub do objęcia jednej z licznych funkcji pozastatutowych. Tutaj nabór będzie trwał ciągle, ale o ile dziś wakatów mamy ponad 150:-), to mamy nadzieję, że po Kongresie zostanie ich o wiele, wiele mniej. Więc warto się pośpieszyć. Czekamy na Wasze deklaracje. Jeśli macie jakieś pytania czy sugestie odnośnie powyższych pomysłów, to będziemy bardzo wdzięczni za ich przekazanie. 