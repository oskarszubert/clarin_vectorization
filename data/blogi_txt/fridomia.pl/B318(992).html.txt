Odkąd wróciłem do Polski w ubiegły weekend dużo śpię. To efekt jet-lagu, a także dość wyczerpującej (dla osoby w moim wieku:-) podróży po Australii i Singapurze. W tej pierwszej zrobiłem kilka tysięcy kilometrów samochodem, najpierw po Zachodniej Australii, a potem „małą pętlę” na trasie Sydney- Adelajda- Melbourne-Canberra-Sydney, czyli w sumie blisko 6 tysięcy kilometrów. W tej drugiej przemaszerowałem dziesiątki kilometrów na piechotę wśród licznych atrakcji tego Państwa Miasta. W przerwach w spaniu (ostatnio zdarzyło mi się przespać chyba ze 20 godzin w jedną dobę, zupełnie jak koala:-) zerkałem na telewizyjne wiadomości. Nie wiem co się w Polsce działo przez okres mojej nieobecności, zwłaszcza po stronie pogody. Ale z niedowierzaniem się przysłuchuję jak prezenterzy nie mogą się doczekać mrozu, śniegu i lodu na ulicach i chodnikach. Prezenterzy pogody są pod presją tego by wreszcie ogłosić nadejście zimy. Nawet nie potrafię sobie wyobrazić skali tej presji tuż przed Wigilią i Świętami. Rozumiem, że media w ostatnich latach szukają pożywki w postaci jakiegoś dyżurnego tematu i domyślam się, że gdy już wreszcie spadnie śnieg, dyżurnymi tematami zaczną być brak przygotowania drogowców, relacje ze szpitali urazowych, itp. Natomiast teraz odnoszę wrażenie, że najważniejszym tematem dla Polaków jest to kiedy wreszcie do Polski zawitają siarczyste mrozy. Dla mnie to niezrozumiałe, no chyba że widzami programów informacyjnych są głównie dzieci marzące o tym by rodzice czy dziadkowie pociągnęli ich na sankach i o tym by ulepić sobie przed blokiem bałwana. Chcę przeprowadzić szybką sondę. Kto wśród Fridomiaków woli by pogoda pozostała w strefach dodatnich temperatur, a kto z utęsknieniem wyczekuje mrozów i śniegu? 