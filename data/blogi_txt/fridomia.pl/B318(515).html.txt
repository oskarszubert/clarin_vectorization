Kolejny raz dostałem od Marka Multan bardzo ciekawy artykuł (dzięki Marku!!). To bezprecedensowe orzeczenie może poważnie zmienić rynek kredytów hipotecznych, bowiem rodzi ono pytanie kto ma ponosić ryzyko spadku cen nieruchomości zakupionych dzięki kredytowi hipotecznemu. A co Wy o tym sądzicie? – jestem ciekaw Waszych opinii. Oto artykuł: ___________________ Sąd w Portalegre, we wschodniej Portugalii, zwolnił zadłużoną rodzinę z obowiązku spłaty kredytu mieszkaniowego, wystarczającą bowiem rekompensatą długu było przejęcie nieruchomości dłużnika. Według sędziego z Portalegre, Portugalka samotnie wychowująca trójkę dzieci „nie ma możliwości spłaty zadłużenia”. Równocześnie sąd podkreślił, że dłużniczka wykazała się dobrą wolą, chciała uregulować należności wobec banku poprzez dobrowolne oddanie domu.Nieruchomość w momencie zakupu w 2006 r. bank wycenił na 117 tys. euro. Tymczasem cztery lata później bank oszacował przejmowany dom na 82 tys. euro. Bank zażądał zwrotu różnicy wraz z odsetkami. Łącznie chciał 46 tys. euro. W swoim werdykcie sąd w Portalegre odrzucił żądania banku, wskazując, że obowiązek spłaty długu został zrealizowany poprzez oddanie nieruchomości bankowi. Zdaniem portugalskich komentatorów bezprecedensowy wyrok trybunału w Portalegre może zaważyć o przyszłości tysięcy portugalskich zadłużonych rodzin. „Niecodzienny werdykt sądu z Portalegre jest przestrogą i wskazówką dla banków, że muszą próbować pomóc zadłużonym rodzinom w znalezieniu wyjścia z pętli kredytowej” – powiedział Luis Lima, prezes Portugalskiego Stowarzyszenia Firm Arbitrażu w Sprawach Nieruchomości (APEMIP). Jak poinformowała Maria Costeira ze Stowarzyszenia Zawodowego Sędziów, niektórzy portugalscy sędziowie już zapowiedzieli, że będą naśladować „precedens z Portalegre”. „Twierdzą, że wymiar sprawiedliwości nie może pozostać obojętny na ludzką krzywdę i przepisy powinny zostać dostosowane do dzisiejszej trudnej sytuacji ekonomicznej kraju” – powiedziała. W Portugali w efekcie niespłacania kredytów mieszkaniowych banki przejęły 2300 domów w pierwszym kwartale br.Tekst pochodzi z serwisu Wyborcza.biz – http://wyborcza.biz/biznes/0,0.html © Agora SA     Tagi: finansowanie , nieruchomości za granicą 