Po niezwykle  intensywnym dla mnie okresie podróżowania po Polsce i po Anglii we wrześniu br, spodziewałem się że będę długo dochodził do siebie (prawie 10.000 kilometrów samochodem, robię zwykle w rok, a nie w miesiąc:-) i planowałem zrobić sobie dłuższą przerwę. Niestety lub stety, długo nie wytrzymałem – lubię opowiadać i dzielić się swoimi doświadczeniami z  młodymi ludźmi. Niedawno – na zaproszenie Forum Młodych PKPP Lewiatan – prezentowałem ideę wolności finansowej studentom UMCS w Lublinie, a w ubiegły weekend uczestnikom Seminarium PWBS w Londynie. Dzięki kolejnemu zaproszeniu ze strony Studenckiego Forum BCC, w grudniu będę miał przyjemność spotkać się ze studentami w co najmniej 6 miastach. Będą to:  Katowice (3.12), Kraków (4.12), Częstochowa (11.12), Poznań (12.12), Warszawa (13.12) oraz Kielce (18.12). Grudniowy kalendarz spotkań uzupełnią moje prezentacje podczas kolejnego Kongresu WSPON (będę mówił o cywilizowaniu polskiego rynku najmu) oraz podczas kolejnego seminarium PWBS, tym razem w Birmingham (niedziela 09.12). A także regularne, comiesięczne spotkania Mieszkaniczników w poszczególnych miastach oraz Skype’owe dyżury ekspertów Stowarzyszenia. Choć trochę sporo tych spotkań jak na emeryta:-), to bardzo się cieszę z tego, że będę mógł się z Wami znów spotkać. Pytania, dociekliwość, entuzjazm i otwartość młodych ludzi dodaje mi – za każdym razem – ogromnie wiele energii życiowej. Każde spotkanie coś dodaje do mojej wiedzy. Jeśli i Wy czujecie potrzebę rozszerzenia swojej wiedzy nt wolności finansowej, to gorąco zapraszam na powyższe spotkania. Szczegóły logistyczne z boku po prawej stronie bloga. Zachęcam też do wcześniejszego zajrzenia na strony organizatorów poszczególnych wydarzeń. Do zobaczenia – mam nadzieję – wkrótce. 