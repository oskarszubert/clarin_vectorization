Ciekawe co teraz pomyślałby – gdyby żył – George Orwell, jeden z najwybitniejszych brytyjskich autorów XX wieku, widząc jak największa demokracja świata (która nota bene dziś obchodzi Dzień Niepodległości), bezpardonowo ściga jednego młodego faceta. Nie jestem zwolennikiem wszelkiego rodzaju dyktatorów i tyranów, nawiedzonych ideologów, którzy chcą ustawiać ludziom życie i jako cel swojego oburzenia wybrali sobie USA. Ale mnie też do żywa oburzyła informacja o tym, że austriacka służba graniczna przeszukała samolot Evo Moralesa, prezydenta Boliwii, który wylądował w Wiedniu w drodze z Moskwy do swojej ojczyzny. Z tego co pamiętam ze studiowania protokołu dyplomatycznego w trakcie studiów na SGH, to samolot jest uznawany za terytorium kraju pod którego banderą leci.  Samolot prezydenta chroniony jest dodatkowym immunitetem. Nie do końca wiem co takiego Edward Snowden zrobił Stanom Zjednoczonym. Z tego co dotarło do mojej świadomości, to opublikował poufne dane, ośmieszył rząd, skompromitował jego praktyki, które – bardzo słusznie – oburzają teraz Angelę Merkel i całą Europę. Ale czy jest terrorystą, którego ściganie uzasadnia tego typu działania? Chyba nikogo nie zabił, ani nawet nie zranił. Niczego nie zdefraudował. Nie sprzedał broni ani narkotyków. Nie jest seryjnym pedofilem.Nie zagraża bezpieczeństwu obywateli Stanów Zjednoczonych. Niemniej Stany Zjednoczone używają wszelkich dostępnych chwytów by go pojmać. Grożą sankcjami gospodarce Ekwadoru gdyby ten kraj zechciał udzielić mu azylu. Wywarli naciski na Portugalię i Hiszpanię by nie zezwoliły na lądowanie samolotu prezydenta Boliwii w ich krajach, tak jak to było wcześniej planowane. Nie wiem w jaki sposób przekonali władze Austrii – skądinąd sensowny i przestrzegający prawa kraj – by w tak ewidentny sposób, na oczach mediów, pogwałciły międzynarodowy protokół dyplomatyczny. Może CIA wyciągnęło jakieś haki z podsłuchów czy z inwigilowania czołowych polityków tego kraju. A może innych dyktatorów po prostu przekupiono kasą by nie udzielali azylu Snowdenowi. Przychodzą mi do głowy najróżniejsze ciemne scenariusze, które mogłyby wyjaśnić tego typu pogwałcenie wolności i swobody. Ludzie typu Snowdena w korporacjach ujawniają na światło dzienne różnego rodzaju wstydliwe machlojki zarządu firmy. Takich ludzi stawia się na piedestale i w języku angielskim są nazywani „whistleblowers”. Jak dla mnie Edward Snowden jest takim kolejnym whistleblowerem, z tym, że on obnażył wstydliwe praktyki służb specjalnych USA. Czy z tego powodu trzeba go zaszczuć jak łowne zwierze i zaangażować do tego rządy innych suwerennych krajów??! Nawet tych, które się szpiegowało? W głowie mi się to nie mieści. Jeśli ten wpis nie spowoduje cofnięcia mi amerykańskiej wizy (i ewentualnie wtrącenia mnie do Guantanamo bez przedstawienia oskarżeń:-), to postaram się w przyszłym tygodniu popytać o reakcję na tę sprawę zwykłych Amerykanów. Podejrzewam jednak, że ich umysły już tak są zmanipulowane, że w imię „bezpieczeństwa” są gotowi puszczać płazem narastający totalitaryzm demokratycznie wybieranych władz. George Orwell przewidział to jakieś 65 lat temu. Już dość dawno czytałem jego książkę i nie pamiętam czy wspomina w niej w jaki sposób powstała jedna z Prowincji Oceanii, będąca w stanie ciągłej wojny z jakimś tajemniczym wrogiem. Jaka była geneza jej powstania i czy są jakieś analogie do tego co się teraz dzieje w USA. Według mnie momentem powstania nowej światowej tyranii jest 11 września 2001 roku. Służby kontroli obywateli otrzymały prezent (śmierć 3 tysięcy ludzi) dzięki, któremu mogą – w imię naszego „bezpieczeństwa” – systematycznie odbierać nam kolejne obszary wolności. Gburowate kontrole na lotniskach, inwigilacja maili, rozmów telefonicznych, ciągła inwigilacja milionów kamer na każdym rogu, łamanie praw człowieka do obrony przed zarzutami, tak jak się dzieje w Guantanamo. I dzieje się to wszystko przy pełnej aprobacie mediów, aprobacie opozycji politycznej oraz aprobacie większości obywateli.  Chyba dokładnie tak jak to przewidział Orwell. Pomylił się tylko o jakieś 17 lat, czyli mniej niż jedno pokolenie. Zatrważające. 