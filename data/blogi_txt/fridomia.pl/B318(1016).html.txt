Oto kilka ciekawostek z Londynu, przeczytanych niedawno w lokalnych gazetach. 1. na 8-akrowej działce, na której dziś stoi stadion piłkarski Upton Park (raz byłem tam z synem na meczu West Ham Utd z Blackburn Rovers:-) zostanie wybudowane osiedle 700 mieszkań. Po ponad 110 latach istnienia (West Ham rozegrał na Upton Park swój pierwszy mecz we wrześniu 1904 roku), druzyna Hammersów przeniesie się w sezonie 2016-17 na pobliski Stadion Olimpijski. Dzisiejszy stadion, który mieści 35,016 kibiców, wraz z przylegającą doń działką, wyceniany jest na GBP 71 mln. To nie jest jedyny przykład przebudowy stadionu na mieszkania. Kilka lat temu, Arsenal przeniósł się ze stadionu Highbury do pobliskiego (tylko kilkaset metrów) stadionu Emirates. Na miejscu starego stadionu powstały mieszkania. Podobny los czeka stadion White Hart Lane drużyny Tottenhamu Hotspurs. 2. dowiedziałem się ile w 2013 roku sprzedano w Londynie mieszkań i domów wartych co najmniej GBP 1 milion. Takich transakcji odnotowano dokładnie 6145. W poprzednim roku było ich 20% mniej. Około 40% kupujących w tym segmencie rynku, to byli cudzoziemcy, co potwierdza atrakcyjność Londynu jako miejsca do inwestowania. Wśród nich najwięcej transakcji zawarli Rosjanie – 264 domy o łącznej wartości GBP 536 mln. Drugie miejsce w tym rankingu zajęli Hindusi (221 nieruchomości za łączną kwotę GBP 449 mln. A kto zajął 3-cie miejsce? Nie, nie Chińczycy. Nie zgadliście. Nie, nie Brazyliczycy, nie zgadliście. Nie, nie chodzi o żadny inny kraj grupy BRICS. Niestety, znów nie zgadliście. Nie, niestety (albo stety:-) nie chodzi o Polaków… Prawidłowa odpowiedź brzmi: Włosi:-) 3. Przez ostatnie 17 lat pensje w Anglii wzrosły o 57%. Od średniej kwoty GBP 16,500 w roku 1997 do kwoty GBP 25,932 rocznie dziś.  Nie wiem ile w tym czasie wyniosła inflacja, ale spodziewam się, że było to podobnie. Natomiast o ile w tym czasie podrożały mieszkania? Średnie ceny mieszkań i domów wzrosły z GBP 75,762 w roku 1997, do kwoty GBP 253,816. Czyli podrożały o ponad 235% !! By zachować siłę nabywczą i kupić to samo mieszkanie dziś, średnia pensja powinna wynosić GBP 55,275. Czyli podwoić się. Dodam już od siebie, że pamiętam jak zaczynałem robić MBA w London Business School w 1998 roku, to często widywałem w angielskich gazetach duże tytuły typu „Ceny w Londynie poszybowały w stratosferę”, „Londyńczyków już nie stać na kupno domu w swoim własnym mieście”, „This Madness Has to Stop Soon”, „Obecna bańka wkrótce musi pęknąć”, itp. Co wywołało ówczesny szybki wzrost cen? Inwestorzy z Hong Kongu, którzy uciekali stamtąd ze swoimi oszczędnościami w obawie przed skutkami powrotu HK-u na łono macierzy. Ceny w 1998 roku były – zdaniem ówczesnych komentatorów – szaleńczo wysokie. A dziś są – po zaledwie kilkunastu latach – prawie 3,5 krotnie … wyższe. A przecież po drodze mieliśmy jeszcze kryzys lat 2008-10. 