Podczas jednego  z ostatnich weekendów mieliśmy okazję rozmawiać ze znajomą, bardzo dumną z powodu nadchodzącej realizacji jej głęboko skrywanego marzenia. Okazało się, że cała jej rodzina przeprowadza się wkrótce do nowo zakupionego domu za miastem. Pogratulowaliśmy jej goraco odwagi i konsekwencji tym bardziej, że znaliśmy sytuację finansową rodziny. Wiadomo było, że kredyt zaciągnięty na tę „inwestycję” rodzina będzie musiała spłacać przez 25 lat, ale ileż płynęło z tego radosnego faktu korzyści! Kazde z dzieci będzie teraz miało swój własny, duży pokój, a jeden nawet pozostanie pusty, dla gości, którzy będą mogli zostać na noc po zorganizowanym na we własnym ogródku grillu! Obowiązek ścinania trawnika kojarzył się bardziej ze szcześciem przebywania na świeżym powietrzu połączonym z rozkoszą kontemplacji podwyższonego statusu społecznego (jak na amerykańskich filmach) niż z przykrym obowiązkiem, bo przecież to będzie własny trawnik! No i koniec wreszcie ze śmierdzącą windą w bloku, hałasującym sąsiadem zza ściany i wiecznie zalewającego ich mieszkanie sąsiadem – pijakiem z góry! Fakt przeprowadzki na peryferia niósł też ze sobą kilka niedogodności: trzeba bedzie długo dojeżdżać do szkoły i pracy, zadbać o bezpieczeństwo posesji i dokonać zakupu drugiego samochodu, bo jeden już nie wystarczy. Wprawdzie oznaczało to nowe wydatki i wyzbycie się wszelkich oszczędności, ale przecież wszyscy przez to przechodzą, bo wiele ich znajomych przeprowadza się do domu. Pocieszeniem była świadomość, że jest to  w końcu „inwestycja”, bo wartość działki i domu w długim okresie na pewno wzrośnie, dlatego rodzina na pewno na tym nie straci. Znajoma miała pewne wątpliwości, czy ta „inwestycja” za dużo ich nie kosztuje, ale tłumaczyła sobie, że konieczność spłaty ktedytu zmusi ich do oszczędniejszego życia, w przeciwnym razie pieniądze te przeciekły by im przez palce i nigdy by ich nie zaoszczędzili! I rzeczywiście – naszym zdaniem -jest to lepsza „inwestycja” niż kupienie nowego i drogiego samochodu, którego wartość spada o 20% zaraz po wyjeździe z salonu, czy „zainwestowanie” wszystkich swoich oszczędności w kasynie w celu ich „pomnożenia”. Z jedną drobną poprawką – kupna domu na swoje potrzeby nie powinno się w ogóle nazywać „inwestycją”! Dlaczego? Ponieważ z pewnością nie przyniesie on żadnych dochodów, wręcz przeciwnie, spowoduje wzrost bieżacych wydatków.  A wtedy o wiele bliżej nam do konsumpcji niż do inwestycji, nawet jeśli w dłuższym czasie wartość naszej nieruchomości wzrośnie. Bo przecież żeby z tego wzrostu skorzystać, trzeba by było dom sprzedać, a w końcu został kupiony na wymarzone gniazdo rodzinne!   Tagi: Inwestowanie 