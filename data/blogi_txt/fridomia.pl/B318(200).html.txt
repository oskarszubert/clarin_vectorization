Wczoraj otrzymaliśmy od Pana Mariusza (aktywnego czytelnika Fridomii i autora popularnej ”użytecznej tabeli opłacalności”) wstępny opis oraz zaproszenie do dużego przedsięwzięcia. Projekt zbudowania budynku z kawalerkami przeznaczonymi na wynajem wydaje się bardzo ciekawy jako sposób na przyspieszenie  dojścia do Fridomii.  Ale to oczywiście każda z ewentualnie zainteresowanych osób musi ocenić dla siebie. Pan Mariusz jest w każdym razie otwarty na współpracę. O projekcie tym już co nieco korespondowałem drogą e-mailowa z Panem Mariuszem i widzę, że od tego czasu koncepcja została uszczegółowiona. Po powrocie z Kenii sam będę chciał się z nim spotkać  osobiście i porozmawiać o detalach dotyczących tego planu. Pan Mariusz napisał tak: Książka o Fridomii zmobilizowała mnie do silniejszego myślenia o mojej wolności finansowej dzięki przychodom pasywnym. Już od dwóch lat mam przychody pasywne z napisanych przeze mnie ebooków, ale to nie pokrywa moich potrzeb, Fridomia więc pojawiła się w odpowiednim momencie.   Mimo, że zgadzam się z treścią zarówno książki, jak i bloga p.Sławka, po dokonaniu obliczeń uwzględniających też koszty obsługi nieruchomości (zarządzanie) wyszło mi, że inwestowanie w pojedyncze mieszkania oznaczałoby dla mnie za długą, jak na moje ambicje, drogę do Fridomii, a w większości przypadków nie byłoby wogóle opłacalne (mieszkania w centrum Warszawy znacznie taniej jest wynająć, niż kupować na kredyt, a powinno być odwrotnie).   Akurat tak się złożyło, że wpadło mi w ręce ogłoszenie o sprzedaży powojennej kamienicy w mieście pod Warszawą. Kamienica do remontu miała 10 mieszkań po 50m2. Wprawdzie obliczenia dla niej też wyszły mało zachęcające (choć lepsze, niż dla mieszkania w centrum), ale to natchnęło mnie do sprawdzenia opłacalności budowy budynku z 30-40 kawalerkami.   I to był strzał w dziesiątkę – efektywność ekonomiczna bardzo wysoka, duża łatwość zarządzania (zamieszkam na parterze z ogrodem, nade mną będą kawalerki), jedno ogłoszenie może być stale emitowane i ściągać kolejnych klientów.   Moje teoretyczne obliczenia sprawdziłem dając takie ogłoszenie na nieistniejące mieszkanko. W miesiąc miałbym 20 klientów… Oczywiście pewnie nie każdy po obejrzeniu by się zdecydował, nie każdego ja bym chciał, ale to mnie przekonało. Zacząłem szukać w tej miejscowości odpowiedniej działki, w centrum, dobrze skomunikowanej z Warszawą (PKP, autobus, droga) i uzbrojonej. Znalazłem taką 100m od stacji kolejki podmiejskiej i już miałem ją kupić, gdy pojawiła się działka lepsza – 2x większa, troszkę dalej, ale w lepszej okolicy (sądzę, że lokatorzy wolą przejść 10 minut od dworca, niż mieszkać tuż przy nim).   Obecnie jestem w trakcie załatwiania kredytu na działkę, mam też już zrobiony projekt (konkretnie nazywa się to koncepją) z podziąłem na pomieszczenia z naniesionym wyposażeniem. Bardzo dużo czasu zajęło jej opracowywanie, tak, by maksymalnie wykorzystać zarówno działkę (powierzchnia zabudowy, powierzchnia biologicznie czynna), jak i powierzchcnie budynku (jak największa liczba kawalerek o jak najmniejszej, ale akceptowalnej powierzchni). Projekt obejmuje w parterze moje mieszkanie 150m2 z wyjściem do ogrodu 130m2, biuro mojej firmy, oraz 9 lokali usługowych po 25m2. Na piętrze i poddaszu zmieściły się 34 kawalerki po 20m2.   Całość to ogromne jak dla mnie przedsięwzięcie, dodatkowo są małe szanse na dobrą ofertę kredytową (PKO BP złożyło mi ofertę znacznie gorszą niż w prezentacji publikowanej na tym blogu, Noble Bank zaproponował jeszcze gorsze warunki). Podzieliłem więc budowę na trzy etapy, z których pierwszy sfinansuję sprzedając swoj apartament w centrum Warszawy i biuro tuż obok i mając wspomniany wyżej kredyt na działkę. Banki obejdą się więc smakiem – nie zrobią ze mnie jelenia. A jak pierwszy etap uda się zgodnie z planem, wezmę już z małym ryzykiem korzystny kredyt na etap II i III, bo będę w stanie wykazać, że spłata jego będzie możliwa.   Tak wyobrażam sobie moją Fridomię – od razu plan portfela mieszkań realizowany w trzech etapach – skok na głęboką wodę, ale z dwiema zapasowymi butlami powietrza :-)   Mariusz   Tagi: długoterminowo , Fridomia , Inwestowanie , kredyt , strategia inwestowania 