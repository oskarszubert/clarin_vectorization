Ostatnio na wielu spotkaniach z Fridomiakami pojawia się wątek bankructwa Detroit. Najczęściej w kontekście tego, czy nie boję się inwestować w mieszkania na wynajem w Łodzi (czy w dowolnym innym mieście, które akurat niepokoi mojego rozmówcę), która może zbankrutować tak jak … Detroit. Nie, nie obawiam się. Nie sądzę by ogłoszenie bankructwa przez władze miasta miało – z automatu – spowodować, że najemcy przestaną płacić czynsze, czy że natychmiast wyprowadzą się do innego miasta. Ale to są tylko moje własne prywatne sądy. Postanowiłem pojechać do jaskini lwa i sprawdzić na własne oczy i uszy jak się ma sytuacja w Detroit. Będę chciał pogadać z agentami nieruchomości, z deweloperami, z bankowcami, może z władzami miasta, z lokalnymi dziennikarzami, nt tego jaki wpływ miało na rynek najmu mieszkań ogłoszenie bankructwa. Czy i o ile spadły czynsze najmu? Czy wzrosły średnie okresy pustostanów? Czy pogorszenie (jeśli wystąpiło) dotyczyło jednakowo wszystkich segmentów rynku najmu? Itp, itd Będę też chciał odwiedzić lokalny oddział jakiegoś stowarzyszenia landlordów. Planuję pojechać do Detroit na wiosnę 2014 roku. Z jednej strony, bardzo mnie korci by pojechać tam jak najszybciej, ale z drugiej strony, Michigan  nie jest dla mnie specjalnie atrakcyjnym miejscem w sezonie zimowym. Więc chyba stanie jednak na jakimś wiosennym terminie. Termin jest jeszcze sprawą otwartą. A piszę do Was o tym i zawracam Wam głowę moimi planami na przyszłość, bo liczę na to, że może ktoś z Was zechce pojechać do Detroit ze mną. Najlepiej by to była(-y) osoba(-y) bardziej ode mnie pesymistyczne, tak byśmy mogli po powrocie przedstawić bardziej wyważone zdanie nt realnych zagrożeń tego typu wydarzeń dla potencjału najmu. A może mamy wśród Fridomiaków kogoś kto aktualnie mieszka w Detroit i mógłby nam opowiedzieć co się realnie wydarzyło na lokalnym rynku najmu mieszkaniowego. Relacjom internetowym nie do końca ufam. Pamiętam jak kiedyś wróciłem z Khartumu, stolicy Sudanu i wszyscy moi znajomi, którzy oglądają telewizję ucieszyli się, że … żyję. Na ekranach tv widzieli jakiś okrutnych demonstrantów, którzy pałali ponoć nienawiścią do turystów. Być może ze swoim wyglądem, pomimo aparatu z dużym obiektywem, nie wyglądałem na turystę, ale byłem – przez przypadek – w samym środku tej demonstracji:-) I zamiast kulek amunicji (niektórzy rzeczywiście mieli karabiny) spotkały mnie serdeczne uśmiechy, pozdrowienia w języku angielskim oraz przybijanie mi nie gwoździ do trumny, tylko „piątek”.  A okrutni demonstranci na przemian robili groźne miny, a na przemian uśmiechali się do mojego obiektywu. Wolę relację z Detroit z pierwszej ręki. Myślę też o odwiedzeniu Damaszku tam też się spodziewam, że najemcy – pomimo otaczającej ich tragedii – nadal płacą czynsze najmu. Ale jakoś głupio by mi było jechać tam akurat teraz, ot tak, ze zwykłej ciekawości. Zupełnie nie na miejscu byłoby pytać lokalnego landlorda, który potencjalnie stracił kogoś bliskiego w wojnie domowej, która tam teraz się toczy, o to ile spadły mu przychody z najmu. Ten dylemat uświadamia mi, że są rzeczy nieporównywalnie ważniejsze niż zwrot z najmu. W niektórych sytuacjach, nieporównywalnie ważniejsze… 