W drodze do oraz z Malagi zatrzymałem się na jednodniowe przestoje w Rzymie. Ponieważ obie wizyty wypadły w weekendy, to spodziewając się mniejszych korków (moja założenie okazało się słuszne) i chcąc jak najwięcej zwiedzić wynająłem samochód na lotnisku. I tutaj już pierwsze zdziwienie. Wynajem samochodu w Rzymie jest bardzo drogi. Koszt wynajmu samochodu za jeden dzień (Euro80) jest zbliżony do kosztu wynajęcia samochodu w Maladze na tydzień (Euro 98) i droższy niż wynajem auta na 3 dni w Londynie (Euro 50-60). Wszystkie ceny uwzględniają rabaty jakie uzyskuję w mojej preferowanej wypożyczalni aut. A jakość obsługi chyba najgorsza z dotychczas przeze mnie spotkanych. Im więcej turystów tym gorsza obsługa. Ale za to dzięki samochodowi wreszcie lepiej rozeznałem topografię miasta, w którym już wcześniej wielokrotnie byłem, ale którego nie mogłem rozgryźć. Z drugiej strony, byłem  pozytywnie zaskoczony tym, że ceny jedzenia nie są w Rzymie wcale niebotycznie wysokie. Są porównywalne do cen w Maladze. Umiarkowane. Za to najem mieszkań jest o wiele droższy. Najtańsze mieszkanie do wynajęcia w okolicach Watykanu (1-2 km od Placu Św. Piotra) jakie widziałem, to były małe (40-metrowe) mieszkania 2-pokojowe w cenie Euro 620 do 750. Większość oferowanych mieszkań była większa – od 65 do 110 metrów w cenach Euro 800 do Euro 1900 miesięcznie.  A koszt wynajęcia największego z mieszkań (120 m) to Euro 2100. Ciekawostką jest to, że tam oprócz opisu mieszkania podawane są klasy energetyczne mieszkań. Od tego też uzależniona jest cena najmu, co ma sens. Skoro mieszkanie jest bardziej efektywne energetycznie i najemca będzie miał niższe rachunki za ogrzewanie (tylko czy w Rzymie w ogóle jest ono powszechne? bo w Maladze kaloryfer w mieszkaniu to rzadkość), to może zapłacić za mieszkanie więcej właścicielowi, który zainwestował w jego ekonomiczność. Żeby zostać właścicielem mieszkania w Rzymie trzeba wyłożyć sporą kasę. Mieszkania 2-pokojowe kosztują od Euro 460.000 do 850.000; 3-pokojowe od 650.000 do Euro 1.160.000, a 4-pokojowe od Euro 1.200.000 do Euro 1,4 mln. W ofercie znalazłem tylko 1 kawalerkę w cenie Euro 370.000, czyli ponad 1,5 mln złotych. Za taką cenę w Warszawie można by kupić co najmniej 6-7 kawalerek. Niestety nie byłem w stanie wyliczyć średnich cen za metr kwadratowy, bo w Rzymie – odwrotnie niż w Warszawie – podaje się metraż przy najmie, a nie podaje się go przy sprzedaży. Tak czy inaczej, rentowność najmu jest w Rzymie o wiele niższa niż w Warszawie, skoro ceny zakupu są 6-7 krotnie wyższe, a uzyskuje się zaledwie dwukrotność ceny najmu. Ale to też jest normalne. W Polsce rentowność najmu też będzie stopniowo spadać w miarę rozwoju rynku najmu. Póki co, nie polecam inwestowania w Rzymie. No chyba, że ktoś chciałby się na stałe przenieść do Wiecznego Miasta i tam kupić jakieś mieszkanko dla siebie. Liczę też – per favore – na komentarze mieszkających w Rzymie Fridomiaczek i Fridomiaków, komentarze które uzupełnią moje skromne informacje, zebrane w trakcie krótkiego tylko tam pobytu. 