Mniej więcej taki tytuł nosi książka Hal’a Urbana, pedagoga pracującego od wielu lat z młodzieżą. Hal zauważył, że w szkołach nie uczą „o co chodzi w życiu”, co jest w nim najważniejsze. To w szkole życia uczymy się rozwijania postaw i umiejętności koniecznych do nawiązywania i podtrzymywania udanych relacji, do ustalania i osiągania osobistych celów oraz do cieszenia się poczuciem własnej wartości. A jak wygląda współczesna „szkoła życia”? Żyjemy w społeczeństwie, które stawia znak równości między majątkiem, a sukcesem. Dzisiejszy świat bombarduje nas magicznymi metodami realizacji tzw amerykańskiego snu, czyli szybkiego i łatwego sposobu na zdobycie majątku i władzy, na osiągnięcie wszystkiego, czego człowiek zapragnie. Po materialnej stronie życia. Jednak wiele osób stwierdza, że mimo wielu lat spędzonych na dążeniu do realizacji swych finansowych celów, ich życie wydaje się puste i pozbawione sensu. Ci ludzie stracili z oczu to, co w życiu najważniejsze. Uzależnili się, stali się niewolnikami dużych pieniędzy i wszystkiego, co się z nimi wiąże. Media, świat reklamy i inni ludzie codziennie próbują za nas myśleć.  Jednak mamy wolność wyboru swojego własnego celu. Możemy skupić się na tym, byśmy przede wszystkim byli zadowoleni, albo znaleźć jakiś wyższy cel, coś, co pomoże nam lepiej zrozumieć życie i bardziej je docenić. Nie możemy sobie pozwolić na zrezygnowanie z prawa do wyboru naszych myśli, z życia w zgodzie ze sobą. A jak trzeba żyć według Hal’a Urbana? Kiedyś w Ameryce uczono dzieci i młodzież tzw etyki charakteru, która opierała się na istnieniu pewnych podstawowych zasad udanego życia. Uczono, że ludzie mogą doświadczyć prawdziwego sukcesu i trwałego szczęścia jedynie wtedy, jeśli opanują i włączą te zasady do swojego podstawowego charakteru.  Dziś nikt nie ma czasu na opowiadanie o takich ponadczasowych wartościach jak: szacunek, życzliwość, uczciwość, wdzięczność, honor, ciężka praca, dyscyplina, oddanie, pokora, lojalność i po prostu bycie dobrym człowiekiem. Ludzie ze szczytnymi zasadami i o dobrym charakterze posiadają takie nawyki jak prawość, troska o innych, gotowość niesienia pomocy, radzenie sobie z porażkami, znajdowanie równowagi i umiaru, bycie produktywnym. Wiedzą,  że dobre życie nie jest możliwe, jeśli człowiek troszczy się tylko o siebie samego. Jeśli kochamy życie, powinniśmy wysoko cennić nasz czas. Każdy z nas dostaje 24 godziny na dobę. To, co zrobimy z tymi godzinami, stanowi o naszym życiu i nadaje mu kształt. Może warto ograniczyć pęd ku władzy i pozycji oraz potrzebę by „mieć wszystko” i w ten sposób uprościć swoje życie. Zyskać więcej czasu na relaks, na dbanie o swoje ciało, a także o rozwój umysłowy i duchowy, rozwijanie swoich talentów, na zajmowanie się tym co miłe, przyjemne, pożyteczne. Hal Urban wskazał rozdział poświęcony uczciwości jako najważniejszy w całej książce. Mówi: „nie osiągniesz prawdziwego sukcesu, dopóki wszystko, co robisz, nie będzie oparte na uczciwości i prawości”.  Przyznaje, że bycie uczciwym jest trudne, że bycie nieuczciwym jest łatwiejsze i szybsze, ale przestrzega przed kosztami nieuczciwości. Z drugiej strony, bycie uczciwym zapewnia nam pokój umysłu, buduje nasz charakter i reputację, tworzy klimat dla rozwoju dobrych i zdrowych relacji, czyni nas „pełnymi”, uwalnia nas od winy i zmartwień, pozwala nam być ludżmi autentycznymi. Książkę kończy krótkim rozdzialikiem zatytułowanym „Życie jest prostsze, gdy wiemy, co jest w nim najważniejsze”. Choć świat jest miejscem złożonym, wcale nie musimy prowadzić skomplikowanego życia. Lecz często tak właśnie robimy, bo zbyt dużo czasu spędzamy na zmaganiach z życiowymi zawiłościami, a ignorujemy całą prostotę naszej egzystencji. Istnieje związek między staromodnym dobrem a naszym zdrowiem i samopoczuciem. Gorąco polecam. Hal Urban, „20 największych lekcji życiowych prawd”, Wydawnictwo Studio EMKA, Warszawa, listopad 2009   Tagi: długoterminowo , ograniczenie konsumpcji , pasja , rozwój osobisty , wolność 