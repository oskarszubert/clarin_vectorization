W dzisiejszym Pulsie Biznesu ukazał się artykuł autora podpisanego jako MWIE,w którym jest mowa o tym, że dzięki inwestycjom ostatnich lat, szybko rośnie wartość nieruchomego majątku nad Wisłą – dróg, kolei, mieszkań, biurowców, centrum handlowych, elektrowni, sieci wodno-kanalizacyjnych i innych rodzajów nieruchomości. Autorzy Global Built Asset Wealth Index 2013 firmy EC Harris, wycenili polski majątek nieruchomy na sumę USD 1,74 bln, co daje nam 21. miejsce na świecie. Wkrótce mamy szansę prześcignąć Holandię. Wartość naszego majątku jest 3,27 razy większa od naszego PKB. Na każdą Polkę przypada majątek wart średnio PLN 149 tys. To trzykrotnie mniejszy majątek niż przypada na przeciętną Japonkę i ponad 2 ½ raza mniejszy niż ten, który ma do dyspozycji każda Niemka, ale za to o 2/3 więcej od majątku przypadającego na każdą Chinkę. Dziś wartość infrastruktury i nieruchomości w Chinach sięga USD 35,45 bln i wciąż nieznacznie ustępuje wartości majątku USA – USD 39,73 bln. Według autorów raportu, dane dla Chin nie wskazują na istnienie bańki spekulacyjnej, bo wartość majątku sięga tam 286% PKB, czyli niemal dokładnie tyle ile wynosi międzynarodowa średnia. Ostatnio na konferencji FreedomFest 2013 w Las Vegas jeden z prelegentów mówił o tym ile potrzeba by pieniędzy by kupić całe światowe zasoby złota lub wszystkie notowane na giełdach świata spółki, itp i były to zadziwiająco małe kwoty. Zadałem sobie wtedy pytanie o to ile kosztowałyby wszystkie mieszkania na świecie. Nie znalazłem wtedy odpowiedzi na to pytanie, ale z tymi danymi z firmy EC Harris łatwiej będzie nam to oszacować. Czy ktoś z Was zechciałby mi w tym pomóc? Będę ogromnie wdzięczny :-) 