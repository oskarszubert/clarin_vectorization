To już w najbliższą sobotę, 17 marca, odbędzie się w Łodzi Kongres Otwarcia Stowarzyszenia Mieszkanicznik. Do wczoraj rano zarejestrowało się nań ok 140 osób. To dużo i mało. Dużo bo dopiero co powstaliśmy, nie jesteśmy szerzej znani, nie zdążyliśmy jeszcze zaoferować żadnych wymiernych korzyści dla Członków Stowarzyszenia. Więc odbieramy przyjazd aż 140 osób jako wyraz poparcia dla idei Stowarzyszenia oraz uznania dla grupy roboczej. Mało, bo w Polsce jest ok 600 tysięcy osób posiadających nieruchomości na wynajem – potencjalnych Członków Mieszkanicznika. Mało, bo na Fridomię wchodzi co dzień ponad 500 osób (wczoraj było to aż 647 osób). Wiem, że nie wszyscy posiadacie już nieruchomości na wynajem, ale spodziewam się, że spory odsetek tak.  Mało, bo przyjazd 140 osób na Kongres może nie zrobić wystarczająco silnego wrażenia na naszych potencjalnych partnerach, którzy są jednocześnie dostarczycielami produktów czy zniżek dla nas. Oraz na mediach, które – zainteresowane tematami poruszanymi przez Stowarzyszenie – mogłyby pomóc w rozpropagowaniu naszego istnienia. Mało, bo nawet jeśli wszyscy zaczniemy stosować nowe, lepsze i bezpieczniejsze standardy najmu, to i tak w te 140 osób całego polskiego rynku najmu nie uda nam się ucywilizować. Aby być skuteczniejszym w działaniu potrzeba nas więcej. Tak więc prośba do wszystkich z Was, którzy się jeszcze nie zarejestrowali na Kongres, o zrobienie tego dziś i przyjechanie do Łodzi w sobotę. Wiem, że to pewien wysiłek, czas i koszt dojazdu. Ale zyskacie też wiele przyjeżdżając. Początkowo spisałem 13 powodów, dla których warto przyjechać do Łodzi. Ta lista dzięki sile Waszych argumentów wciąż rośnie – początkowo do 18-tu, a teraz już wchodzimy w trzecią dziesiątkę argumentów (zgromadziliśmy ich aż 20!).  Oto one: 1) Usłyszycie o tym co planuje robić Stowarzyszenie w najbliższym czasie i będziecie mogli wpłynąć na wybór priorytetów lub dodać własny 2) Będziecie mogli kandydować do władz i/lub przynajmniej poznać osobiście kandydatów i ewentualnie na nich głosować 3) Swoim licznym przyjazdem dacie silny mandat nowo wybranym władzom, ale również pokażecie, że zależy Wam na działaniach Stowarzyszenia, wywierając w ten sposób dodatkową pozytywną presję na „wybrańców” do zarządu 4) Sami będzie mogli usłyszeć o zasadach i oczekiwaniach wobec osób pełniących funkcje pozastatutowe i będziecie mogli się zgłosić do pełnienia wybranej przez siebie funkcji, np lidera Stowarzyszenia w swoim mieście. Możecie więc wywieść z Łodzi jakąś prestiżową „fuchę” :-) 5) podczas Kongresu będziemy ogłaszać ponad 150 wakatów, więc prawie każdy ma szansę się załapać:-). Po Kongresie wakatów będzie oczywiście mniej:-) 6) poznacie innych Mieszkaniczników ze swojego miasta, ale też z innych miast. Będzie to dobra okazja do podzielenia się doświadczeniami, do nawiązania nowych wartościowych znajomości, do tworzenia się naszej społeczności 7) będzie szansa skonsultowania się z prawnikami wyspecjalizowanymi w najmie, a także z osobami odpowiedzialnym za produkty kredytowe w Multibanku, oraz z ekspertami Stowarzyszenia Mieszkanicznik 8) będzie pewna niespodzianka – Mieszkanicznicy mają rozmaite talenty i będziemy mogli się o tym przekonać. Obiecuję jednocześnie, że nie będzie konkursu wiedzy, który zorganizowałem podczas naszego pierwszego spotkania w Łodzi – dotarło do mnie wiele sygnałów, że konkurs się niestety nie spodobał:-) 9) przypomnimy Wam pewną starą bajkę, ale w nowoczesnej, przyszłościowej wręcz wersji 10) Ci z Was, którzy dawno (lub nigdy) nie byli w Łodzi  będą mogli po Kongresie przejść się sławną ulicą Piotrkowską lub odwiedzić najładniejszą galerię handlową w Polsce – postindustrialną Manufakturę. Mam nadzieję, że łódzccy Mieszkanicznicy chętnie oprowadzą… 11) Ci z Was, którzy przyjadą samochodami będą mogli przetestować nowe – dziurawe jeszcze – polskie autostrady. Niedługo wykonawcy pozaklejają te ponad 660 szpar w asfalcie i będzie po „atrakcji”. Przed CK Rubin zarezerwowaliśmy dla Was 120 darmowych miejsc parkingowych; dodatkowe miejsca też się bez problemu znajdą w okolicy 12) jeśli te wszystkie argumenty Was jeszcze nie przekonały, to spróbuję jeszcze zaapelować do Waszych kieszeni. Osoby, które podczas Kongresu zostaną Członkami Stowarzyszenia będą zwolnione z jednorazowego wpisowego w wysokości PLN 97. Wystarczy składka roczna w wysokości PLN 97. Po Kongresie, przystępujący do Stowarzyszenia Członkowie będą musieli wpłacić zarówno wpisowe, jak i składkę, a więc łącznie PLN 194. Koszty przyjazdu do Łodzi będą więc odpowiednio mniejsze. Na bazie komentarza od Piotra z Londynu, dodaję kolejne 4 powody 13) przyjazd do Łodzi pomoże Wam w przełamaniu lenistwa. Nad tym draniem cały czas trzeba bezustannie pracować, inaczej to on zapanuje nad nami:-) 14) będziesz miała okazję uczestniczyć w powstaniu czegoś nowego. Gdy za kilkadziesiąt lat Twoja wnuczka zostanie Prezesem Stowarzyszenia będziesz mogła jej powiedzieć: „a wiesz, to ja byłam jedną z osób, która głosowała w Łodzi na pierwszego prezesa Stowarzyszenia, już nieżyjącego X-a” :-) 15) będziesz mogła poznać Piotra i przy okazji dowiedzieć się czegoś więcej o najmie w Anglii i o tym jaki dystans mamy – jako Stowarzyszenie – do pokonania:-) 16) Piotr jest super sympatycznym gościem, ale spotkasz też jeszcze co najmniej 100 innych bardzo sympatycznych, otwartych, pozytywnie myślących (m.in o swojej przyszłości) ludzi. Z całej Polski 17) może nawet rozpoczniesz jakąś nową przyjaźń, która się będzie rozwijać przez długie lata:-) 18) Rafał dodał kolejny powód: Sympatycy Stowarzyszenia będę mogli w rozmowach z doświadczonymi Mieszkanicznikami skonsultować plany odnośnie swojego „pierwszego razu”, debiutu na rynku mieszkań na wynajem 19) kolejny argument pochodzi od Q’by, który żałuję że nie da rady dolecieć z Emiratów. „Relacje z Kongresu to nie to samo, co udział „na żywo”! 20) wszelkie inne powody jakie macie do tego, aby przyjechać na Kongres do Łodzi, które nie zostały przeze mnie ani przez Piotra, Rafała czy Q’bę powyżej wymienione, też są akceptowalne. Podzielcie się proszę nimi teraz na łamach Fridomii:-). Najlepsze, najciekawsze powody wynagrodzę jakoś podczas Kongresu. Gorąco zapraszamy i apelujemy, szczególnie do osób wahających się. Podejmijcie żeńską decyzję i przyjeżdżajcie ! Do zobaczenia za 74 godziny, w sobotę 17 marca w Łodzi. 