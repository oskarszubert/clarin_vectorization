Młodsza siostra pożyczki gotówkowej przeżywa obecnie swój renesans. Rosnąca świadomość finansowa społeczeństwa winduje tę formę pozyskania kapitału na nowe wyżyny, sprawiając, że coraz więcej osób sięga właśnie po ten instrument zdobycia środków na dowolny cel. Zgłaszanie się po pożyczkę gotówkową, gdy brakuje nam środków na większy wydatek, jest rzeczą naturalną. Reklamy telewizyjne nauczyły nas, że to „łatwy i tani” sposób na pozyskanie kapitału, bez zbędnych formalności i oczywiście za 0% i 0zł. Obietnice płynące z ekranów weryfikuje jednak rzeczywistość: RRSO znacznie wyższe niż w reklamie, horrendalne kary za opóźnienia, obowiązkowe ubezpieczenia. Zazwyczaj po jednej takiej pożyczce nie ma się już ochoty na kolejną. Inaczej sprawa wygląda z pożyczką hipoteczna. Pod kątem procesu ubiegania się oraz kosztów przypomina bardziej kredyt hipoteczny. Dzięki zabezpieczeniu na nieruchomości umożliwia otrzymanie znacznie niższej marży kredytowej i prowizji, co skutkuje niższym oprocentowaniem. Pożyczka hipoteczna to jednak nie tylko niższe oprocentowanie, ale również możliwość wydłużenia okresu spłat, a tym samym mniejszego obciążenia dla budżetu domowego. Takie rozwiązanie jest szczególnie wygodne dla osób o stosunkowo niskich dochodach, dla których każda złotówka liczy się podwójnie. Ponadto paradoksalnie może, dzięki niższej racie i obniżeniu wskaźnika DTI (debt to income – zadłużenie w stosunku do dochodów), zwiększyć zdolność kredytową i pomóc uzyskać wyższą kwotę kredytu. Dzięki zabezpieczeniu na hipotece, a w związku z tym niższemu ryzyku, banki oferują w ramach pożyczki hipotecznej znacznie korzystniejsze warunki niż w przypadku zwykłej pożyczki. Oprocentowanie waha się od 11% do nawet 6-7%, co stanowi jedynie 2 p.p. więcej, w porównaniu z celowym kredytem mieszkaniowym, i aż o połowę mniej niż w przypadku pożyczek konsumpcyjnych. Co więc powstrzymuje Polaków od hurtowego zaciągania pożyczek hipotecznych? Po pierwsze – nieruchomość. Własna i wolną od obciążeń. Nie każdy może pochwalić się mieszkaniem, a jeżeli nawet, to często jest ono już obciążone kredytem hipotecznym zaciągniętym na jego zakup. Po drugie, Polacy (szczególnie osoby starsze), wciąż boją się zobowiązań kredytowych, a zmuszeni do ich zaciągnięcia, wybierają te najprostsze i jak najszybciej spłacalne. Brak zrozumienia produktów finansowych odstrasza ich od bardziej złożonych konstrukcji, nawet jeżeli są znacznie tańsze. Ostatecznie barierą jest również sam proces kredytowy, który długością okresu trwania jest bardziej zbliżony do kredytu hipotecznego niż do pożyczki gotówkowej. Osoby, ubiegające się o finansowanie na cel konsumpcyjny, poszukują rozwiązań szybkich i łatwych, a perspektywa oczekiwania 3-6 tygodni na decyzję kredytową ani do jednych, ani do drugich nie należy. Pożyczka hipoteczna nie jest więc produktem dla kredytobiorców niecierpliwych. Zdecydowanie polecałbym ją jednak inwestorom, chcącym zmaksymalizować kwotę otrzymaną w ramach pożyczki lub/i posiadają nieobciążoną nieruchomość, a pragną zaciągnąć pożyczkę na dowolny cel o wolumenie przewyższającym 5-10 tysięcy. W ich sytuacji skusiłbym się na cierpliwość i złożył wniosek o pożyczkę hipoteczną – niewątpliwie będzie się opłacało. Jan Bijas, Salomon Finance  OBLICZ DOKŁADNĄ RATĘ KREDYTU  Tagi: długoterminowo , finansowanie , Fridomia , gotówka , kredyt , Nieruchomości 