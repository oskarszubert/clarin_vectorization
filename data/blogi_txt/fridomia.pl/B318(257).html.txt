W dzisiejszym wydaniu Gazety Dom ukazał się obszerny artykuł pana Marka Wielgo pod takim właśnie tytułem. Okazuje się, że szereg instytucji – Ministerstwo Finansów, ale także Obywatelski Ruch Pokrzywdzonych w Mieszkalnictwie (ORPM) – pracuje nad pomysłami, które mnie oraz wielu innym osobom już się udało zrealizować. Pieniądze na starość z nieruchomości. Ministerstwo Finansów zakończyło prace nad założeniami ustawy o odwróconym kredycie hipotecznym, którego będą mogły seniorom udzielać banki. W przeciwieństwie do zwykłego kredytu hipotecznego, to nie klient będzie płacił raty kredytowe bankowi, lecz bank klientowi. Po śmierci seniora, bank przejmie nieruchomość, o ile spadkobiercy nie zwrócą kredytu wraz z odsetkami. Pan Wielgo opisuje te założenia w większych szczegółach, a także przytacza symulacje firmy doradztwa finansowego, które pokazują o ile potencjalnie mogą się zwiększyć gotówkowe comiesięczne wpływy seniora czy seniorki, którzy skorzystaliby z takiej oferty. Z kolei pan Antoni Szmidt z ORPM uważa, że proponowane kwoty w niewielkim stopniu poprawią materialny los seniorów. Ruch propaguje swój pomysł polegający na sprzedaży przez seniora mieszkania i jego bezterminowym wynajmie. Najemca kupuje mieszkanie seniora, a senior pieniądze ze sprzedaży mieszkania przeznacza m.in. na jego wynajem od inwestora po cenach rynkowych. Projekt jest ciekawy o tyle, że inwestorami mają tutaj być osoby fizyczne, a nie banki, a ceny sprzedaży czy najmu mają być cenami rynkowymi, ale i ten projekt nie jest pozbawiony wad czy ryzyk, o których miałem okazję się wypowiedzieć na łamach cytowanego artykułu. Pozostają jeszcze inne możliwości, jak chcociażby zamiana mieszkania na mniejsze czy sprzedaż i przeprowadzka do tańszej dzielnicy czy miasta. O innych rozwiązaniach wspominałem już na blogu w moim wpisie z 27 kwietnia 2010, a więc przed rokiem. Natomiast z mojej perspektywy ważne jest to, że powstają nowe elementy infrastruktury rynkowej wzbogacające rynek najmu.   Tagi: emerytura , Inwestowanie , Nieruchomości , rynek najmu , wolność finansowa , Wynajem 