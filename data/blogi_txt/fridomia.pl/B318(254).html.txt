Ostatnio – po spotkaniu Fridomiaków we Wrocławiu – otrzymałem mailem prośbę od Marcina, jednego z uczestników: „Sławek, chodzi o to, żebyś napisał, czy – twoim zdaniem – osoba, która jest na początku kariery może poważnie myśleć o inwestowaniu w małe nieruchomości. Przyjmijmy osobę, która kończy studia, ma pierwszą pracę i zarabia średnią krajową. Nie dostała w spadku domu po babci, nie wygrała też miliona na loterii. Z drugiej strony, nie jest obciążona dużymi kredytami. Chce osiągnąć wolność finansową. Czy uważasz, że w takich warunkach i przy obecnym rynku w dużym, polskim mieście, ma realną szansę na zbudowanie portfela ok. 10 nieruchomości w rozsądnym czasie (np. 15 lat)?” Wprawdzie osoba, o której mowa w pytaniu to nie Dziecko, ale mimo to odpowiadam na maila dzisiaj, w tym szczególnym dla nas wszystkim Dniu :-). Wszystkiego najlepszego. „Bądź poważny, a potężne siły przyjdą ci z pomocą” powiedział kiedyś Basil King, kanadyjski autor. „Potrzeba jest matką wynalazku” mówi stare przysłowie, a przytaczam je tutaj, aby pokazać,  że „dla chcącego nic trudnego”. Punktem startu dla bohatera pytania są jego chęci oraz determinacja. To co podam poniżej, to tylko kilka dość konwencjonalnych pomysłów i podpowiedzi. Ale jeśli te miałyby się okazać niewystarczające do osiągnięcia celu (który, przyznam wydaje mi się bardzo ambitny), to wierzę w to, że nasz młody bohater wykaże się kreatywnością w myśleniu oraz konsekwencją w działaniu i zdoła znaleźć lepsze, skuteczniejsze sposoby na osiągnięcie swego celu, czyli nabycie portfela 10 nieruchomości w 15 lat. Te konwencjonalne podpowiedzi to m.in. (1)   Zwiększenie swoich przychodów np. poprzez znalezienie sobie lepiej płatnej pracy i/lub wzięcie drugiego etatu, branie nadgodzin, itp (2)   Utrzymywanie w ryzach swojej konsumpcji – chodzi o to, aby nasz bohater wraz ze wzrostem swoich przychodów, nie zwiększał w sposób automatyczny i bezrefleksyjny poziomu swoich comiesięcznych wydatków. Jeśli więc ktoś kto dziś ma 25 lat chce osiągnąć wolność finansową przed osiągnięciem 40-tki, nie powinien stawiać jako priorytetu kupno własnego, najlepiej niemałego mieszkania, samochodu, itp. Na to będzie miał czas po 40-tce. Na spotkaniu Fridomiaków w Warszawie poznałem kogoś kto właśnie tak działa (zarabia bardzo dobrze, ale mieszka w wynajmowanej 19-metrowej kawalerce; jest właścicielem dwóch mieszkań pod wynajem, a jego dziewczyna kolejnego), co mi ogromnie zaimponowało. (3)   Systematyczne oszczędzanie, aby zbudować wkład własny na swoje pierwsze mieszkania na wynajem (4)   Wyprzedaż na allegro niepotrzebnych aktywów, typu stary zabytkowy motocykl po dziadku, lub kolekcja znaczków z młodości. Siostra mojego Przyjaciela, pod wpływem lektury bloga, sprzedała kawałek odziedziczonej ziemii, na której w bliżej nieoznaczonej przyszłości chciała wybudować sobie dom. Dziś ta nauczycielka i samotna matka ma portfel kilku mieszkań kupionych za gotówkę i – gdyby zechciała – mogłaby ewentualnie zaciągnąć kredyt na powiększenie swojego portfela mieszkań (5)   A jeśli te możliwości nie będą wystarczająco duże, lub nie przyniosą efektów wystarczająco szybko, to należy starać się znaleźć jakieś niekonwencjonalne działania. Np aktywnie szukać okazji rynkowych i prezentować je (za wynagrodzeniem) inwestorom posiadającym gotówkę/zdolność kredytową. Lub znalezienie mieszkania do remontu, skrzyknięcie się z kolegami/rodziną żeby pożyczyli pieniądze lub wspólnie ją kupić. Następnie nakładem własnej pracy ją wyremontować i sprzedać z zyskiem. Lub znaleźć jakąś dużą nieruchomość sprzedawaną okazyjnie, np kamienicę, skrzyknąć kilku (-nastu) inwestorów i w zamian za przeprowadzenie w ich imieniu transakcji oraz za sprawowanie nadzoru nad remontem kamienicy, zarządać od nich 1-2 (czy więcej w zależności od sytuacji) mieszkań. Lub przekonać sąsiadów swoich rodziców do okazyjnego odsprzedania strychu w ich domu; wyremontowanie go, podzielenie na kilka mieszkań i ich wynajem. Lub wiele innych możliwośći (6) Opcje spod punktu 4) powyżej oprócz skokowego powiększenia bazy kapitałowej dają dodatkowo zaletę nabierania doświadczenia w obszarze nieruchomości. Ale oczywiście można sobie wyobrazić – w zależności od talentów młodego bohatera – setki czy tysiące innych sposobów na zdobycie dużego kapitału na początek w obszarach nie związanych bezpośrednio z nieruchomościami. (7) Na koniec zostaje powrót do punktu 2) powyżej. Jeśli podane podpowiedzi nie wydają się młodemu bohaterowi wystarczająco przekonujące, to być może pomoże mu coś co mi bardzo pomogło gdy sam miałem 25 lat. Mniej więcej wtedy postanowiłem przejść na emeryturę w wieku 48 lat (udało mi się to zrobić z kilkuletnim wyprzedzeniem). Natknąłem się wówczas – będąc w Stanach – na książkę „True Success” Tom’a Morris’a. Do tej pory noszę w portfelu (i często czytam) kartkę wielkości karty kredytowej lub dowodu osobistego, która streszcza zawartość jego książki. Oto treść tej trochę już podniszczonej kartki. The 7 Cs of Success A clear CONCEPTION of what we want, a vivid vision, a goal clearly imagined A strong CONFIDENCE that we can attain the goal A focused CONCENTRATION on what it takes to reach the goal A stubborn CONSISTENCY in pursuing our vision An emotional COMITTMENT to the importance of what we are doing A good CHARACTER to guide us and keep us on a proper course A CAPACITY TO ENJOY the process along the way  Copyright C 1996, Tom Morris, Ph.D. Trzymam kciuki za wszystkich młodych ludzi, w tym w szczególności za Kacpra (tegorocznego maturzystę, który na spotkanie we Wrocławiu przyszedł wprost ze swojego ostatniego egzaminu maturalnego), za „Rekina” Matta z Rzeszowa, który niedawno kupił swoje pierwsze mieszkanie na wynajem i zdał nam z tego relację na Fridomii oraz za innych młodych ludzi, z którymi miałem przyjemność się ostatnio zetknąć. Jestem przekonany, że jeśli tylko podtrzymają swoją determinację, to uda im się osiągnąć wolność finansową przed 40-tką. Jak pięknie być Młodym. Można tyle sobie zaplanować i osiągnąć w życiu. Ponieważ proces budowania wolności finansowej zajmuje zwykle wiele lat, osobom młodym z mniejszymi początkowo możliwościami finansowymi może być – wbrew pozorom  – łatwiej ten stan osiągnąć. Powodzenia !!! Tagi: cel , czas , długoterminowo , Fridomia , ograniczenie konsumpcji , oszczędzanie , pasywny dochód , wolność finansowa 