!0 marca odbyło się pierwsze „oficjalne” spotkanie Fridomiaków w Gdańsku. W małym przytulnym wnętrzu kaszubskiej restauracji Velevetka ledwie się zmieścił nasz mały tłumek około 20 osób. Było mi szczególnie miło poznać Fridomiaków, którzy specjalnie na nasze spotkanie przybyli aż z Koszalina czy z Torunia. Sądząc po tym, że nasze ”posiedzenie” trwało ponad 4 godziny, to myślę, że nikt nie żałował poświęconego czasu. Ja nie żałowałem ani przez chwilę. W odróżnieniu od wszystkich moich uprzednich spotkań autorskich czy występów na konferencjach, tym razem miałem prawdziwą przyjemność spotkać zawodowców. Ponad połowa uczestników spotkania posiada już mieszkania na wynajem. Niektórzy od wielu lat i zdążyli zbudować spore portfele nieruchomości. Pan Marcin z Koszalina kupił wspólnie z żoną swoje pierwsze mieszkanie na wynajem kilka dni temu. Na książkę trafił w marcu 2010 w Empiku. Przeczytał ją, zaczął się przymierzać do zakupu pierwszego mieszkania pod wynajem, wyliczać w Excelu różne modele rentowności, miał sporo znaków zapytania i wątpliwości. Aż do początku tego roku, gdy postanowił zacząć działać w kierunku zbudowania swojej wolności finansowej. Co było tym impulsem? Donald Tusk !!! A konkretnie manipulowanie rządu Tuska przy reformie emerytalnej sprzed 11 lat. Pan Marcin z żoną powiedzieli sobie: dosyć tego!  i wkrótce odbiorą od developera swoje pierwsze mieszkanie na wynajem. Miałem okazję spotkać wiele wyg i wyjadaczy wynajmu. Fridomianki i Fridomiaków, którzy dzielili się z pozostałymi swoimi bardzo praktycznymi doświadczeniami i udzielali sobie wzajemnie porad. Sam też się sporo dowiedziałem. Na przykład jak można na 45 metrach kwadratowych wygospodarować 3 małe pokoiki, oddzielnie dla każdego studenta. Albo o zaletach zapuszczonej bardzo dzielnicy Dolne Miasto, która w Gdańsku sąsiaduje bezpośrednio ze Starówką, gdzie mieszka głównie margines i ceny są obecnie niskie, ale mają ogromny potencjał wzrostu. Albo o tym, że do weryfikacji najemców bardzo użytecznym narzędziem może być Facebook.  Najświeższą nową ideą, którą zasłyszałem na spotkaniu był przykład szkółkarzy, który opowiedział nam Pan Jacek. Otóż owi szkółkarze (czyli hodowcy roślin ozdobnych) dziś w zdyscyplinowany sposób odprowadzają opłaty licencyjne do twórców danej odmiany róży czy cyprysa. Jeszcze kilka lat temu w Polsce było to nie do pomyślenia, jednak dziś rynek się ucywilizował i odprowadzanie PLN 1,40 do 1,60 za każdą sprzedaną sztukę danego kwiatu do osoby, która po 12 latach prób stworzyła nową odmianę danego gatunku jest normą, a nie wyjątkiem. Przykład ten zainspirował mnie do dwóch myśli. Pierwsza, to okazało się, że odkryłem nowe dla mnie źródło pasywnych dochodów – po 12 latach krzyżowania pyłków różnych odmian i wyhodowaniu nowej odmiany, która się podoba, szkółkarz będzie się cieszył przez wiele lat pasywną gotówką z licencji za sprzedawane przez innych rośliny. Fridomia. Druga myśl to taka, że jeśli udało się szkółkarzom ucywilizować ich rynek i wyprzeć piractwo roślinne, to i nam może się udać ucywilizować rynek najmu. Tak, aby polski rynek coraz bardziej przypominał dojrzałe rynki najmu w Wlk Brytanii, w USA, w Niemczech czy w Kenii. Chodzi o to, aby w Polsce właściciele byli świadomi swoich praw i obowiązków względem najemców, aby najem wyszedł z szarej strefy, aby powstał system szkoleń dla właścicieli, aby powszechne było weryfikowanie najemców przed powierzeniem im swojego majątku, aby istniały bazy danych „złych najemców”, aby istniały regulacje dotyczące kaucji, aby istniały instytucje pozasądowe, w których można rozstrzygać spory pomiędzy właścicielem mieszkania, a najemcą, aby powszechne i dostępne były usługi kompleksowej obsługi mieszkań na wynajem, itp. Nie wszystkie z tych tematów zostały poruszone na wczorajszym spotkaniu, ale Trójmiejscy Fridomiacy wyrażali nadzieję, że być może nasze spotkania przerodzą się w przyszłości w jakieś stowarzyszenie, które zapewni nam platformę: (a) wymiany wiedzy, wymiany najlepszych praktyk (np dotyczących zapisów w umowie najmu, czy procedurze sprawdzania wiarygodności najemcy, itp), (b) wymiany informacji nt ofert rynkowych czy nawet – gdy się już lepiej poznamy i nabierzemy do siebie zaufania – wspólnego inwestowania. Natomiast na początek warto, abyśmy utrzymali pewną rytmiczność, regularność spotkań. Być może po początkowym okresie rozruchu mój udział nie będzie konieczny i spotkania będą mogły się odbywać częściej bez mojego udziału. W tym celu powstała lista mailowa z adresami obecnych osób, którą roześlę wszystkim uczestnikom spotkania. Mam też prośbę do tych osób, które wyszły ze spotkania przed powstaniem listy, aby – jeśli chcą być włączone – przysłały mi swój adres mailowy. Padł też pomysł, aby na kolejne spotkanie w Gdańsku ktoś z Fridomiaków przygotował jakiś case study bazujący na jego/jej osobistym doświadczeniu. To case study byłoby rozesłane wcześniej do wszystkich Fridomiaków w Trójmieście tak, aby na spotkaniu można było omówić szczegóły w bardziej usystematyzowany sposób, niż dość chaotyczna miejscami dyskusja, jaka miała miejsce ostatnio. Pan Jacek zaprosił też nas do swojego biura, bo tam będziemy mieli bardziej komfortowe warunki do swobodnej rozmowy. Oczywiście chętnie z tego zaproszenia skorzystamy. Strzeliliśmy też sobie kilka pamiątkowych fotek. Chciałbym jeszcze raz wszystkim podziekować za przybycie, za aktywną dyskusję, za miłe słowa pod adresem książki oraz bloga i szczerze życzyć powodzenia w budowaniu czy utrwalaniu waszej wolności finansowej. To bardzo fajne dla mnie uczucie, że teraz jestem już w stanie przypisać twarze do kilku imion Czytelniczek i Czytelników bloga i dzięki temu przekazywać Wam moje serdeczne życzenia w mniej anonimowy dla mnie sposób. Do ”zobaczenia” na blogu. Dzielcie się proszę swoimi ciekawymi doświadczeniami na łamach bloga – wasze historie, wasze podejścia, dylematy i doświadczenia były dla mnie fascynujące. Jestem pewien, że dadzą też innym osobom większe poczucie komfortu, że to, co myślą lub robią jest słuszne i nie ma się czego bać. Do zobaczenia – mam nadzieję – wkrótce.   Gdańsk, Restauracja Velevetka, 10 marca 2011   Tagi: Fridomia , spotkania 