Zyskaliśmy nowego Fridomiaka gotowego podzielić się swoim doświadczeniem. Poniżej jego historia, gotowa do opublikowania i nie wymagająca z żadnego komentarza: Nazywam się Mateusz, mam 23 lata i jestem studentem Politechniki Rzeszowskiej na wydziale Zarządzania i Marketingu, na kierunku Zarządzanie (gry i zabawy- jak kto woli..;). Dzięki temu mam sporo czasu na czytanie i załatwianie różnych swoich spraw.. Ponad miesiąc temu kupiłem swoje pierwsze mieszkanie, które wynajmuję dla sześciu studentów. Chciałbym opisać swoją drogę, którą przeszedłem od znalezienia, do kupienia i wreszcie wynajęcia mieszkania. Wszystko zaczęło się chyba wtedy kiedy w wieku 18 lat przeczytałem książkę Roberta Kiyosaki „Bogaty Ojciec, biedny Ojciec”. Wtedy właśnie wpadłem na pomysł, że i ja mógł bym kupić mieszkania, które pracowały by na mnie a nie odwrotnie. Przeczytałem po drodze wiele książek i trafiłem na „Wolność finansowa dzięki inwestowaniu w nieruchomości” Panów Sławka Muturi i Roberta Zduńczyk. Książka ta okazała się strzałem w dziesiątkę, bo osadzona jest w naszych polskich realiach. Jakiś czas później okazało się, że dostanę sporą sumę pieniędzy i od razu wiedziałem co z nimi zrobię.. Samo zgłoszenie darowizny w Polsce było bardzo czasochłonne, ponieważ pieniądze przywiozłem zza granicy i żeby je zgłosić jako darowiznę musiały by zostać przesłane na konto bankowe. Problem w tym, że pieniądze były już na miejscu i nie mogłem ich tak po prostu przesłać. Po jakimś czasie znalazłem legalne rozwiązanie, dzięki któremu mogłem legalnie wydać pieniądze bez płacenia podatku od pieniędzy, które zostały mi podarowane.. ;) Kierowniczka Urzędu Skarbowego w którym była bardzo pomocna i to właśnie ona bardzo wiele mi wyjaśniła i podpowiedziała. W międzyczasie zacząłem poszukiwania mieszkania i kredytu bankowego, który jako nie pracujący student, mógł bym dostać. Moje poszukiwania zaprowadziły mnie do doradcy finansowego Open Finance. Z początku nie widziałem czy można w ogóle zaufać takiej instytucji i bałem się, że w jakiś sposób zostanę oszukany. Po pierwszej rozmowie z Panem Jackiem (którego, bardzo serdecznie pozdrawiam), okazało się, że istnieje kredyt, który mógł bym wziąć. Pożyczka była o tyle dobra, że nie musiałem angażować w nią nikogo. Spełnienie wymagań kredytowych trwało około 2 miesiące. Przez ten czas musiałem np. przepisać nasz rodzinny dom na siebie i załatwić mnóstwo formalności z tym związanych, darowiznę. Przepisanie domu na siebie miało na celu przekonanie banku, że mieszkanie które kupię będzie inwestycją a nie mieszkaniem dla mnie. Dom nie jest zastawiony ani nie potrzebowałem żyrantów. Do tego potrzebne było przedstawienie mini biznesplanu, który to miał przekonać analityka w banku. Sprawy kredytowe, sprawami kredytowymi a tymczasem szukałem mieszkania. Korzystałem nawet z usług brokera: Home Broker. Byłem zadowolony z ich usługi, niestety nie przedstawili oferty, która była by naprawdę mnie interesowała. Było kilka całkiem niezłych, ale to nie było to. Poszukiwania na własną rękę okazały się w moim przypadku bardziej owocne i tak znalazłem mieszkanie 4 pokojowe na 11 piętrze w lokalizacji, która dla studentów Politechniki, Uniwersytetu czy jednej uczelni prywatnej, była po prostu idealna. Po wyliczeniach wyszło, że zakup mieszkanie będzie bardzo opłacalny. Mieszkanie było po remoncie (ściany, podłogi) i stało puste. Resztę musiałem kupić sam. Zastanawiałem się sporo nad kredytem bankowym, który miałem zaciągnąć na następne 30 lat.. Wiadomo, jak każdy miałem wątpliwości. Procent, na który udzielona została pożyczka był wysoki i właśnie z tego powodu miałem obawy. Po głębszym przemyśleniu przypomniały mi się słowa Szczura (Roberta Kiyosaki) z elektronicznej gry Cash Flow: „wysokość raty nie ma znaczenia jeśli twój przychód jest większy od niej”. I chyba właśnie to mnie przekonało. Nie miałem wystarczająco pieniędzy żeby kupić mieszkanie samemu. Zresztą, nawet gdybym je miał, wolał bym użyć czyichś pieniędzy i dzięki temu kupić więcej mieszkań zamiast kupować jedno za swoje pieniądze.. W tym miejscu chciałbym podziękować mojemu Tacie. To od niego dowiedziałem się, że można żyć inaczej i to właśnie on pokazał mi drogę po której teraz idę. Dziękuję Tato. Sprawy kredytowe oraz zakup mieszkania, to wszystko było powiązane ze sobą, bo potrzebowałem np. umowy przedwstępnej a tak na dobrą sprawę nie wiedziałem jeszcze na pewno czy dostanę kredyt. Pan Jacek mówił, że mało ludzi w ogóle chcę robić takie rzeczy a ci co chcieli, nie zawsze się im udawało. Na końcu Pan Jacek powiedział mi, że jest to drugi kredyt na sześć takich, które udało mu się zamknąć. A na pewno najszybszy jaki udało mu się załatwić. Dzięki jego zaangażowaniu, mogłem kupić mieszkanie. Miałem do niego dostąp telefoniczny nawet w weekendy i jeśli miałem jakieś wątpliwości zawsze mogłem zadzwonić. Właściciel mieszkania okazał się też bardzo solidnym człowiekiem z którym nie miałem najmniejszych problemów. Słowem- miałem bardzo dużo szczęścia, że trafiłem na tych wszystkich ludzi. Negocjacje też cenowe, które musiałem odbyć w trakcie załatwiania różnych spraw też okazały się owocne. Zawdzięczam to wiedzy, którą pozyskałem z książek o negocjacjach. Kiedyś mój Tata na to, że powiedziałem, że książki są drogie, odpowiedział: „..pomyśl tak, ile zapłaciłeś za książkę o negocjacjach?” Odpowiedziałem, że prawie 50zł. Na to on: „..widzisz, wydałeś 50 zł na książkę, dzięki, której możesz teraz zaoszczędzić pieniądze podczas negocjacji cenowych”. Było to zaraz po tym jak podczas pobytu w USA udało mi się kupić z kuzynem mikrofon lampowy 100$ taniej. Miał rację. Już wtedy książka się zwróciła. Dlatego wszystkich serdecznie zachęcam do kupowanie książek i do ciągłej finansowej edukacji. Wracając do mieszkania.. W końcu stałem się właścicielem mieszkania, które opisałem wyżej. Mieszkanie praktycznie od razu zostało wynajęte przez jedną Studentkę. Chciała koniecznie zamieszkać w nim nawet przed remontem. Zgodziłem się ponieważ wiedziała, że to potrwa i zgodziła się na warunki takie jakie w danej chwili były. I tak w niecały miesiąc znalazłem sześciu Studentów. Z ostatnim z nich umowę wynajmu podpisałem dwa dni temu :) W tej chwili już moje mieszkanie zaczyna przynosić passive income- i o to właśnie chodzi! Wiem, że czeka mnie jeszcze sporo pracy. Czwórka studentów chcę zostać jedynie do końca czerwca i już rozglądam się za chętnymi. Nie wiem jeszcze jaką formę opodatkowania wybiorę i chcę to zrobić jak najszybciej. W ostatnich dniach infolinia podatkowa z wiadomych przyczyn jest przeciążona i nie mogę się dodzwonić. Myślę, że jutro uda się spokojnie. Sporo napisałem.. Mam nadzieję, że osoby, które to przeczytają zobaczą, że da się to zrobić. Tak naprawdę wcale nie potrzeba dużej gotówki. Wiadomo zależy od mieszkania i od możliwości kredytowych. To jest indywidualna sprawa dla każdego. Zachęcam jednak do postawienie pierwszego kroku na drodze do wolności finansowej i zakupu swojego pierwszego M. najciężej jest zacząć, później jak pojawią się wątpliwości trzeba i z nimi się uporać. Znajdą się i osoby, które będą wam tego odradzać. To Wy musicie wybrać. Ja już wiem, że warto. Pozdrawiam serdecznie i życzę powodzenia! Mateusz Tagi: Inwestowanie , Wynajem 