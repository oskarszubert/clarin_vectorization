Bardzo nas cieszy zainteresowanie mediów naszym Stowarzyszeniem. Odbieramy to jako kolejny, obiektywny dowód na to, że nasze Stowarzyszenie jest postrzegane jako przydatne i pożyteczne. Dziękujemy Panu redaktorowi Markowi Wielgo za zainteresowanie naszym Stowarzyszeniem. W jego dzisiejszym artykule w Gazecie Dom pojawia się informacja o dacie Kongresu Otwarcia. Jest mowa o naszej misji cywilizowania polskiego rynku najmu, o tym, że zamierzamy promować etyczne standardy najmu, szkolić mieszkaniczników, wspierać biznesowe pomysły mające na celu tworzenie kolejnych elementów infrastruktury najmu, itp. Pojawia się też zapowiedź cyklicznych raportów nt polskiego rynku najmu. A więc omówionych zostało wiele naszych najważniejszych celów. Jedyna nieścisłość jaka się pojawiła w artykule dotyczy liczby posiadanych przeze mnie mieszkań. Jest znacząco zawyżona:-) Zachęcamy i Was Fridomiaków do rejestracji na stronie www.mieszkanicznik.pl już dzisiaj oraz do przekazywania zaproszenia swoim znajomym. Staramy się zaprosić przedstawicieli mediów na nasz Kongres i dobrze by było, żeby naocznie przekonali się o tym, że na Stowarzyszeniu zależy wielu Mieszkanicznikom – że jesteśmy  gotowi poświęcić trochę swojego czasu w weekend i przyjechać na pierwszy, historyczny Kongres do Łodzi. Do zobaczenia w sobotę 17 marca w Łodzi! 