Podczas licznych prezentacji czy spotkań otrzymuję często pytanie: „OK, rozumiem tę ideę wolności finansowej i inwestowania w nieruchomości na wynajem. Ale co zrobić z najemcą, który nie chce się wyprowadzić z mieszkania? Jak się go pozbyć?”. Ludzie postrzegają ten problem jako podstawową barierę na drodze do wolności finansowej. Gdy tłumaczę, że niesłusznie, to nie do końca dają się przekonać. Często nie pomaga to, że mówię, że nie mieliśmy żadnych trudnych, niemożliwych do rozwiązania przypadków. A mamy już skumulowane ponad 1000 mieszkaniolat doświadczenia w najmie (chodzi o to, że posiadając 1 mieszkanie, po 12 miesiącach zdobędziesz rok doświadczenia w najmie; Mzuri zarządza 300 mieszkaniami, więc po 12 miesiącach zdobędzie aż 300 mieszkanio-lat doświadczenia!!! :-)  Dyskutanci dalej drążą: „no tak, ale jak się wprowadzi małżeństwo z małym dzieckiem….” I wtedy sięgam do najtrudniejszego jak dotąd przypadku z życia firmy Mzuri. Gdy jeszcze Mzuri nie miało oddziału w Warszawie (nie mieliśmy tu zatrudnionego żadnego Opiekuna Portfela Mieszkań), otrzymałem telefon od znajomego mojego przyjaciela. „Panie Sławku, chciałem Wam przekazać w zarządzanie moje mieszkanie”. Gdy zaproponowałem, że się z nim skontaktuję za kilka miesięcy gdy już uruchomimy oddział w W-wie, nalegał, żeby jednak „od zaraz, bo mam z mieszkaniem duży kłopot”. Zaintrygowany tym „kłopotem” zgodziłem się. Na czym on polegał? Składał się tak naprawdę z kilku warstw kłopotów. Otóż ów właściciel kupił jakiś czas temu mieszkanie od developera, wykończył je w wysokim standardzie i dość szybko wynajął. W czym zatem kłopot? (1) najemczyni przestała płacić, (2) okazało się, że jest matką samotnie wychowującą dwoje małych dzieci, (3) w tym jedno z dzieci jest niepełnosprawne umysłowo, (4) z najemczynią nie było kontaktu, bo trafiła do… aresztu, (5) dopiero wtedy właściciel zorientował się, że wynajął mieszkanie Romce, (6) bo dziećmi zaopiekował się ich biologiczny ojciec, Rom, który zaczął robić w mieszkaniu częste libacje alkoholowe, (7) sąsiedzi zaczęli się skarżyć, (8) właściciel obawiał się, że jeśli podejmie jakieś zdecydowane kroki by się pozbyć niechcianych mieszkańców, to mogą się zemścić – w umowie najmu widnieje przecież jego adres zamieszkania. „Panie Słąwku, co robić?!” Gdy zobaczyłem umowę najmu, to na szczęście znalazłem w niej zapis o zakazie podnajmu bez zgody właściciela mieszkania. I czułem, że fakt że mieszkają tam obcy ludzie bez wiedzy i zgody właściciela jest mocniejszym argumentem do wypowiedzenia umowy, niż kilkumiesięczne zaleganie z czynszem. Zdraftowałem wypowiedzenie. Tylko powstał problem do którego aresztu je dostarczyć. Doradziłem już teraz Klientowi Mzuri, by zagadał sąsiadów i zebrał jak najwięcej szczegółów ich skarg i poszedł z tym problemem na lokalny komisariat policji mówiąc, że jest mu przykro z powodu uciążliwości dla sąsiadów, że próbował pozbyć się najemców, ale okazało się, że osoby tam mieszkające to jakieś osoby trzecie, bez jego wiedzy i zgody, a najemczyni jest podobno aresztowana. I okazało się, że był to strzał w dziesiątkę. Wprawdzie policjanci nie zgodzili się na podanie mu miejsca osadzenia najemczyni, ale poinformowali go o terminie jej zwolnienia z aresztu. Co więcej wezwali ją od razu na komisariat i jego też zaprosili w tym samym dniu. Klient mógł w obecności policji wręczyć wypowiedzenie, a najemczyni je przyjęła i złożyła swój podpis. Ustalono termin wyprowadzki „do końca miesiąca”. Potem wkroczyłem do akcji już oficjalnie ja. Pojechałem do tego mieszkania jako „firma zarządzająca”, a towarzyszyła mi moja była żona, którą przedstawiłem jako przyszłą najemczynię. Celem mojej wizyty było doprecyzowanie daty i godziny wyprowadzki, a celem Ani oficjalnie było zobaczenie mieszkania i zadecydowanie w jakie meble będzie musiała doposażyć mieszkanie. Nieoficjalnie chodziło oczywiście o to, by pokazać naocznie, że nie ma opcji przedłużania umowy ponad wyznaczony termin „do końca miesiąca”. I co? udało się oczywiście. Wprawdzie najemczyni, a nawet jej partner próbowali w ostatniej chwili jeszcze wynegocjować wydłużenie, ale wtedy grzecznie choć twardo, mówiłem, że najemczyni, którą spotkali zamówiła już transport z Lublina i nie może już nic zmieniać, bo w Lublinie wypowiedziała już umowę najmu, itp. Nie udało się też odzyskać długu (w wysokości około PLN 4.000), ale właściciel nie chciał byśmy zbytnio naciskali z powodu obaw, o których już wspomniałem na wstępie. Kilka konkluzji: - da się. Nawet w tak skomplikowanych case’ach. Oczywiście nieporównywalnie lepiej byłoby w ogóle tej najemczyni nie wynająć mieszkania. I pewnie pracownicy Mzuri by jej nie wynajęli bo … nigdzie nie pracowała i nie miała stałych dochodów. Ale nawet gdy już problem się pojawi, to i tak da się go rozwiązać i nie trzeba uciekać ani do rozwiązań sądowych (długo trwają), ani do rozwiązań gangsterskich (bo jesteśmy cywilizowanymi profesjonalistami, a nie dzikusami nie pasującymi w ogóle do Europy XXI wieku) - właściciel popełnił kilka błędów, m.in brak selekcji najemców, brak systematycznego monitorowania płatności, brak szybkiej i zdecydowanej reakcji gdy pojawiło się już zadłużenie. Brak twardości i konsekwencji często się boleśnie mści - czy nie można wynajmować Romom? Można. My często wynajmujemy. I nie mamy poważniejszych kłopotów. Jedynie to trzeba czasami przyjeżdżać po pieniądze w gotówce, a nie czekać na przelew na konto bankowe. I czasami nie kończy się na jednej wizycie (bo płatność bywała czasami „w ratach”). Ale odkąd uzgodniliśmy dodatkowe opłaty za płatność gotówką oraz za każdą wizytę po pieniądze, to dyscyplina znacząco wzrosła - czy powyższe rozwiązanie jest uniwersalne? Oczywiście nie. Trzeba zawsze dostosowywać rozwiązanie do typu problemu. I tu bardzo pomaga nam w Mzuri nasze 1000 mieszkanio-letnie doświadczenie w najmie:-) Przejęliśmy w zarządzanie niejedno problematyczne mieszkanie, już wiele widzieliśmy i my się problemów nie obawiamy. Jeśli macie mieszkania z problematycznymi najemcami w tych miastach, gdzie Mzuri ma już swoje biura, to chętnie się Waszymi mieszkaniami zajmiemy:-) A czy Wam zdarzyły się jakieś takie dramatyczne przypadki, o których się często słyszy? O najemcach, którzy nie płacą, robią zadłużenie w administracji, dewastują mieszkanie inie chcą się wyprowadzić zasłaniając się ustawą o ochronie praw lokatorów. Albo może udało się Wam poradzić z nieco mniej problematycznymi najemcami? Jakie macie przestrogi dla nas? Będę wdzięczny za każdy przypadek, ale przede wszystkim unikajcie problemów. Jedyny 100%-owo skuteczny sposób na pozbycie się problematycznego najemcy (działa zawsze i zawsze w 1000% skutecznie!!!), to … nie podpisać z nim umowy najmu i nie przekazać mu kluczy do Twojego mieszkania. Powodzenia! Sukcesów w najmie!   Tagi: rynek najmu , Wynajem , zarządzanie 