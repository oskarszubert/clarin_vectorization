Miło jest mi Wam donieść, że udało mi się wreszcie – po ciągnących się seriach przeglądania i poprawek – oddać Poradnik do druku. Ci z Was, którzy mają już własne doświadczenia w pisaniu książek pewnie się ze mną zgodzą, że najtrudniejszy jest moment, gdy po raz 5-ty musisz przeczytać cały tekst po kolejnych rundach poprawek redaktorki językowej. Musisz czytać słowo w słowo, właściwie powinieneś literka po literce, a przecież cały tekst już znasz prawie na pamięć. Trudno jest w takich chwilach utrzymać skupienie, zaczynasz myśleć o innych rzeczach, a potem denerwujesz się, bo znów musisz zacząć w miejscu, w którym Twoje myśli poszybowały gdzieś daleko od zadania leżącego przed tobą. No, ale nic, udało się. Jeśli ktoś z Was chce być wśród osób, które powiadomimy o ukazaniu się Poradnika, jeszcze przed premierą książki w księgarniach, a nie zrobił tego jeszcze, to niech poda swój adres mailowy w zakładce „O Poradniku” lub „Kup teraz”. Poniżej – tak jak obiecywałem kiedyś – kolejny fragment Poradnika. Tym razem dotyczy tego jak ważny w budowaniu odpowiednich relacji z najemcą twojego mieszkania jest protokół zdawczo-odbiorczy. Miłej lektury. Dlaczego protokół zdawczo-odbiorczy jest tak ważnym dokumentem W Polsce standardem – niestety niekorzystnym zarówno dla najemców, jak i dla właścicieli mieszkań – jest brak stosowania jakiegokolwiek protokołu zdawczo-odbiorczego przy wynajmie nieruchomości na cele mieszkaniowe. Znów kłania się tutaj ta dominująca na polskim rynku amatorszczyzna. W Wielkiej Brytanii jest on uznawany za tak ważny element procesu najmu, że powstały nawet firmy specjalizujące się w przeprowadzaniu inwentaryzacji mieszkań i domów na wynajem. Przeprowadzenie inwentaryzacji przy każdorazowej zmianie najemcy zlecają takim firmom również właściciele samodzielnie zarządzający swoimi mieszkaniami na wynajem. Dlaczego protokół zdawczo-odbiorczy jest dla nich taki ważny? Protokół zdawczo-odbiorczy jest dowodem na techniczny stan mieszkania w ewentualnych dysputach/sporach z najemcą odnośnie jego odpowiedzialności za powstałe   zniszczenia. Dzięki temu, że masz podpis najemcy pod tym dokumentem z dnia rozpoczęcia okresu najmu, w którym przyznaje, że okno w sypialni otwierało się i zamykało się bez problemu, to teraz gdy wogóle nie chce się ono domknąć, możesz żądać od najemcy pokrycia kosztów usunięcia tej awarii. Łatwiej ci będzie wyegzekwować od najemcy pieniądze z kaucji.                Bez tego dokumentu być może wdałabyś się w bezproduktywne dyskusje z najemcą i ostatecznie sama musiałabyś pokryć koszty naprawy, Dzięki temu dokumentowi będziesz mogła zaoszczędzić setki czy nawet tysiące złotych. Samo podpisanie szczegółowego protokołu ma również znaczenie psychologiczne.  Dajesz najemcy czytelny sygnał, że dbasz i poważnie traktujesz swoje mienie i że będziesz prawdopodobnie tak samo konsekwentna i twarda przy odbiorze mieszkania na zakończenie  okresu najmu. To z kolei dyscyplinuje najemcę do większej troski i dbałości o mieszkanie, jego  sprzęt i wyposażenie. Protokół może też być dowodem w sprawach przed urzędem skarbowym        sprawdzającym, czy nie zaniżyłaś ceny zakupu mieszkania, aby uniknąć podatku od czynności cywilno- prawnych, albo czy nie naliczyłaś zbyt wielu kosztów zmniejszających twoją podstawę opodatkowania PIT. Albo przed zakładem ubezpieczeniowym w przypadku likwidacji zaistniałej szkody. Na bazie wieloletnich doświadczeń firmy Mzuri, wierzymy, że szczegółowy protokół   zdawczo-odbiorczy to – obok rzetelnej selekcji najemców, dobrej szczegółowej umowy najmu, pobrania kaucji, ścisłego monitorowania postanowień umowy, zbudowania odpowiedniej relacji z najemcą – jeden z kluczowych elementów prewencji powstawania    problemów z najemcami….   Więcej informacji nt protokołu zdawczo-odbiorczego, m.in jak powinien on wyglądać, jak go wypełniać i inne wskazówki znajdziesz w Poradniku dla właścicielek mieszkań na wynajem, który się wkrótce ukaże w księgarniach nakładem Wydawnictwa Studio EMKA. Zachęcam do sięgnięcia po ten Poradnik.   Tagi: książka , Wynajem , zarządzanie 