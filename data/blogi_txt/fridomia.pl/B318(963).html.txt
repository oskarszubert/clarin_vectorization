Końcówka tego oraz początek nowego roku zaowocują licznymi okazjami do spotkań. Również w gronie Fridomiaczek i Fridomiaków. Już się cieszę na spotkanie w Dreźnie w Niemczech, we wtorek 17 grudnia oraz w środę 18 grudnia w Monachium.  W imieniu swoim, Agaty oraz Maćka – pomysłodawców spotkania – gorąco zapraszam wszystkich Fridomiaków mieszkających w Saksonii, Bawarii i nie tylko. Równie ekscytująco zapowiada się spotkanie 2 tygodnie później w Sydney. Dzięki inicjatywie Tomka, w niedzielę 29 grudnia spotkamy się w tamtejszym Polskim Klubie w Ashfield (do potwierdzenia). Będzie to ostatnie spotkanie Fridomiaczek w 2013 Roku. Czy będzie to również pierwsze – historyczne:-) – spotkanie Fridomiaków w Australii zależy trochę od Fridomiaków z … zachodniej części kontynentu. Chodzi bowiem o to, że wcześniej będę w Perth i moglibyśmy się również tam spotkać, np w piątek 27 grudnia lub nawet w Boxing Day 26 grudnia. O ile są jacyś zainteresowani spotkaniem Fridomiacy w Zachodniej Australii:-) Będę też w Adelajdzie około 2-3 stycznia oraz w Melbourne 4-5 stycznia i tam też moglibyśmy się spotkać gdyby ktokolwiek był zainteresowany spotkaniem. Dajcie proszę znać jeśli ktoś z Was będzie wtedy w okolicach Perth, Adelajdy czy Melbourne. Albo przekażcie proszę tę propozycję Waszym znajomym w tych miastach. Jeśli nikt się nie zgłosi z tych miast, to miejscem pierwszego spotkania Fridomiaków w Nowym 2014 Roku będzie … Singapur! To spotkanie – pierwsze spotkanie Fridomiaków w Azji – jest już pewne. Dzięki zaproszeniu Andrzeja spotkamy się w licznym gronie – mam nadzieję – na grillu pod jego domem w czwartek 9 stycznia 2014 Roku. Już sobie to wyobrażam… noworoczny grill w bardzo miłej atmosferze, pod palmami, z cykaniem cykad, krzykiem papug i śpiewem egzotycznych ptaków gdzieś w tle:-) Na każdym z tych spotkań opowiem nieco o idei wolności finansowej, o inwestowaniu w nieruchomości na wynajem, podam parę przykładów z ostatnich inwestycji w Polsce. Chętnie odpowiem też na wszelkie pytania. Mam nadzieję na żywą wymianę doświadczeń. Jestem gotów wiele się od Was nauczyć o lokalnych rynkach nieruchomości. I ogólnie bardzo się cieszę na perspektywę tych spotkań i poznania wielu nowych osób. Spotkania Fridomiaków mają nieformalny charakter, nie ma jakiejś sztywnej agendy. Nie ma dress code’u. Atmosfera jest luźna. Spotkania zwykle nic nie kosztują, wystarczy że każdy zapłaci za swoje własne drinki lub przyniesie własne mięso na grilla:-) Prosiłbym jedynie o wcześniejszą informację na blogu jeśli ktoś się wybiera, tak by wiedzieć ilu osób możemy się spodziewać i odpowiednio się do tego przygotować. Miejsce i godziny spotkań już są albo wkrótce zostaną podane obok, z prawej strony bloga. Ewentualne spotkania w Perth, Adelajdzie i Melbourne zostaną potwierdzone dopiero gdy ktoś z tych miast zgłosi zainteresowanie spotkaniem. Wystarczy komentarz pod spodem tego wpisu lub mail na adres: slawek (małpka) fridomia.pl. Do zobaczenia wkrótce! 