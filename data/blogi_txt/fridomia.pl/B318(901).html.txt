W sierpniowym numerze magazynu pokładowego PKP InterCity ukazał się wywiad ze mną pt „Uzależniony od podróży”. Wywiadu udzielałem w marcu i już prawie zapomniałem o tym, ale przypomniał mi dziś Bartek z Wrocławia, który natknął się nań w pociągu. Dzięki Bartku.  Podobno numer sierpniowy dopiero co się ukazał, a wrześniowy ma się ukazać pod koniec … września (logiczne, nie?) więc macie szansę natknąć się na ten numer przez jeszcze – mam nadzieję – kilka tygodni:-) Ciekawostką jest to, że red Błażej Torański też jest podróżnikiem. W trakcie wywiadu opowiadał mi o Polaku spotkanym na Wyspie Wielkanocnej, a ja zapytałem go czy chodzi mu o … Jacka i czy pracował kiedyś w „Rzeczpospolitej”:-) Redaktor Torański się zdziwił, ale okazało się, że trafiłem w dziesiątkę. Ja też kiedyś spotkałem tam pewnego Jacka, który opowiadał mi o dziennikarzu z „Rzeczpospolitej”:-) Świat jest zadziwiająco mały:-) A jaki jest piękny… Do wywiadu warto zajrzeć ze względu na dwa duże zdjęcia, które stanowią tło dla tekstu wywiadu. Jedno przedstawia Bhutan, a drugie Park Narodowy Amboseli u podnóży Kilimandżaro. 