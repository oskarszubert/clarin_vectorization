Jeśli macie poniżej 30 lat, to temat troszczenia się o waszą emeryturę może się wydawać bardzo, bardzo abstrakcyjny. Na razie jesteście skupione na robieniu kariery, wykonywaniu kwartalnych planów sprzedażowych, awansowaniu, korzystaniu z życia, zakładaniu lub powiększaniu rodziny, kupowaniu pierwszego mieszkania, wybieraniu miejsca, gdzie spędzić sylwestra, ewentualnie gdzie wyjechać na narty. Emerytura? To przecież dopiero za 35 lat!   Mnie akurat dzisiaj stuknęło 45 lat i tak się składa, że kilka tygodni temu otrzymaliśmy z żoną po kopercie z ZUS, a kilka dni temu po kopercie z ING. Co znaleźliśmy w tych kopertach? Nic inspirującego, niestety. Jeśli o mnie chodzi, to wprawdzie przez ostatnie półtora roku nie pracuję, a wcześniej przez 3 lata mieszkałem i pracowałem zagranicą, więc do ZUS nic nie odprowadzałem, ale przedtem zarabiałem całkiem sporo i z ciężkim sercem co miesiąc odprowadzałem duuuże składki na ubezpieczenia emerytalne (na szczęście wówczas był limit 30-krotności minimalnego wynagrodzenia powyżej którego składki nie były dalej odprowadzane w danym roku kalendarzowym). Po zwaloryzowaniu moich składek w ZUSie nazbierało mi się nieco ponad 110.000 złotych, a w ING nieco poniżej 60.000 złotych. Swoją drogą wydawało mi się, że proporcje powinny być nieco inne bo na II filar odprowadzane było chyba tylko 7,5%. Wg infomacji z ZUS, składki odprowadzone na OFE wyniosły nieco poniżej 34.000 złotych, więc wygląda na to, że ING OFE udało się mój kapitał podwoić w ciągu 10 lat i to pomimo tego, że zgodnie z informacją uzyskaną od ING, stopa zwrotu osiągnięta przez ING OFE za ostatnie 36 miesięcy wyniosła 2,317%, a więc …. niezbyt dużo. Dodatkowo moje saldo zmniejszała „kwota opłaty potrącanej od środków przekazanych od ZUS” – niestety nie wiem jaka to była suma łącznie za ostatnie 10 lat (bo chyba od wtedy jestem członkiem ING OFE).   Tak czy inaczej, według wyliczeń ZUS-u, hipotetyczna emerytura (I filar) jaką uzyskałbym w wieku emerytalnym to 544,41 złotych. A osiągnę ten wiek dopiero za 20 lat (o ile w międzyczasie nie zostanie podwyższony wiek przechodzenia na emeryturę) i kto może wiedzieć ile wartości stracę w międzyczasie moje zwaloryzowane składki. Nie wiem też ile za 20 lat będzie kosztowało piwo, bilet do teatru, energia elektryczna, benzyna, wycieczka do Egiptu, czy inne dobra z których zechciałbym skorzystać w roku 2030. W informacji przesłanej z ING OFE nie znalazłem wyliczeń mojej hipotetycznej emerytury w momencie osiągnięcia przeze mnie wieku emerytalnego, ale biorąc pod uwagę, że wartość moich oszczędności emerytalnych jest tam o połowę mniejsza, to nie spodziewam się kokosów na starość z tego źródła.   Gdybym miał taką możliwość, to poprosiłbym ZUS oraz ING OFE o wypłacenie mi moich zgromadzonych składek (ZUS) oraz jednostek rozrachunkowych (ING) i za 170.000 kupiłbym małą kawalerkę w Warszwie, a może lepiej 2 w Łodzi lub po dorzuceniu trochę własnych oszczędności 3 w Radomiu. Wynająłbym zakupioną kawalerkę (-i) i już od przyszłego miesiąca miałbym kwoty większe niż z hipotetycznej emerytury. A w ciągu 240 miesięcy zgromadziłbym pewnie więcej pieniędzy z najmu niż uda się moim towarzystwom ubezpieczeniowym zwaloryzować moje oszczędności. Również mogę się spodziewać, że jeśli dzisiaj swoją kawalerkę wynajmowałbym za 1000 złotych, to w roku 2030 – odpowiednio do inflacji – więcej.   Niestety ta opcja nie jest legalnie dostępna, choć to niby są moje pieniądze. Na szczęście nikt nie zabrania Ci wzięcia spraw emerytalnych w swoje ręce. Jeśli dziś masz mniej niż 30 lat, to w ciągu następnych kilkunastu jesteś w stanie – idąc moimi śladami – zbudować sobie swój własny, prywatny filar emerytalny. Kup pierwsze mieszkanie na wynajem, potem drugie i kolejne i zbuduj sobie portfel dający ci stały pasywny strumień gotówki co miesiąc. Niezależny od prawnych uregulowań dotyczących emerytur. A im wcześniej zaczniesz, tym większy portfel zbudujesz.   Nikt się lepiej nie zatroszczy o twoją emeryturę niż ty sama. Ja też się o tym przekonałem wczytując się (po raz pierwszy z taką uwagą) w informację o stanie konta ZUS. Otóż okazało się, że wartość mojego zwaloryzowanego kapitału początkowego wynosi 0,00 złotych. Gdy zadzwoniłem do ZUS zapytać czemu jeszcze nie wyliczyli mojego kapitału początkowego, poinformowano mnie, że ZUS nie otrzymał dokumentów o moich zarobkach sprzed wprowadzenia reformy emerytalnej. Okazało się, że to jednak nie bałagan w ZUS, ale niedopatrzenie działu HR w dużej profesjonalnej firmie, w której wówczas nota bene byłem współwłaścicielem. Rękę dałbym sobie odciąć, że na tej profesjonalnej machinie firmowej mogę polegać bardziej niż na bałaganiarskim sobie.   O swoją emeryturę nikt się lepiej nie zatroszczy niż ty sama. Szczęśliwej i dostatniej !   Tagi: długoterminowo , emerytura , Inwestowanie 