Wczoraj byłem we Wrocławiu. Pretekstem do kolejnych odwiedzin tego pięknego i dynamicznego miasta było zaproszenie mnie na wykład przez Tomka Sajewskiego z Fundacji Edukacji Biznesowej przy Uniwersytecie Ekonomicznym we Wrocławiu. Spotkaliśmy się w auli nowej, nowoczesnej – całkowicie przeszklonej – biblioteki, która nie nosi banalnej nazwy „biblioteka” ale „centrum informacji naukowej i ekonomicznej”. Centrum jest otwarte dla wszystkich mieszkańców Wrocławia. Na Auli pojawiło się około 60 studentek i studentów. Mało – bo zapisało się aż 155 i w sumie zabrakło już w którymś momencie wolnych miejsc do zapisywania się. A z drugiej strony dużo – biorąc pod uwagę to, że prezentacja odbywała się w piątkowy wieczór, a więc praktycznie już w weekend. Dziękuję tym osobom, które przyszły posłuchać o wolności finansowej. Mam nadzieję, że zasłyszane na prezentacji idee pomogą Wam w podejmowaniu ważnych życiowych decyzji w przyszłości. Trzymam kciuki za Wasze powodzenie finansowe. Zaraz po wykładzie na UE, spotkaliśmy się w gronie Fridomiaków w jednej z kawiarenek pobliskiego CH „Arkady Wrocławskie”. W ostatnim spotkaniu Fridomiaków w Polsce uczestniczyło 10 osób. Większości z obecnych osób nie miałem okazji wcześniej spotkać. Jak zwykle, rozpoczęliśmy od wzajemnego przedstawienia się. Okazało się, że chyba tylko 1-2 osoby nie miały dotąd doświadczeń w najmie, w tym Tomek, 21-letni student, który o Fridomii usłyszał tylko 3 godziny wcześniej:-). Porozmawialiśmy nt perspektyw rynku najmu, sposobów budowania portfela, finansowania zakupów kolejnych mieszkań, zarządzania najmem. Ale większość spotkania poświęciliśmy na omówienie misji i celów Stowarzyszenia Mieszkanicznik. Pojawiły się pomysły na nowe funkcje pozastatutowe (ekspert d/s pozwoleń budowlanych), na nowe obszary działania Stowarzyszenia (np uruchomienie oddzielnego portalu internetowego dedykowanego wyłącznie ogłoszeniom o najmie), na nowych partnerów (np zespół absolwentów prawa, który mógłby wyspecjalizować się w obszarze najmu detalicznego). Dziękuję Wam wszystkim za aktywny udział w ostatnim spotkaniu Fridomiaków i pod koniec naszego spotkania – pierwszym spotkaniu wrocławskiego oddziału Stowarzyszenia Mieszkanicznik. Mam nadzieję, że oddział wrocławski będzie liczny i bardzo prężny i że Wrocław będzie nadawał ton przemianie polskiego rynku najmu detalicznego. Mam też ogromną nadzieję spotkać się z Wami wszystkimi w Łodzi podczas Kongresu Otwarcia. Do zobaczenia ! P.S Kilka osób robiło fotki zarówno podczas wykładu na UE, jak i w kawiarni. Jeśli mi je podeślecie, to chętnie wstawię je tutaj. Dzięki. 