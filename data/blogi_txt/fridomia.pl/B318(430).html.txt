Na ostatnim spotkaniu Fridomiaczek i Fridomiaków w Londynie powtórzyłem historyjkę, którą kiedyś gdzieś wyczytałem i którą często powtarzałem swoim klientom bądź współpracownikom wtedy gdy jeszcze pracowałem w konsultingu. Ponieważ wielu z Was zapytało mnie w komentarzach do wpisu z relacją z Londynu o tę historyjkę, więc oto ona. Na jakiejś amerykańskiej uczelni przeprowadzono eksperyment. Dwie żaby wrzucono do dwóch garnków z wodą stojących na gazowych palnikach. Podpalono gaz w palnikach. Widzicie to? Tylko, że jedną żabę wrzucono do garnka od razu po włączeniu ognia, a drugą po odczekaniu dodatkowych 5 minut. I co się stało? Otóż żaba wrzucona po 5 minutach do już całkiem ciepłej wody, od razu zorientowała się, że ta woda jest zbyt ciepła dla jej komfortu czy bezpieczeństwa i od razu podjęła decyzję o tym, że wyskakuje. „To nie dla mnie” pomyślała i wyskoczyła. Pierwsza żaba – gdy to zobaczyła – zastanawiała się jeszcze o co mogło chodzić swojej sąsiadce. Przecież początkowo było strasznie zimno, a teraz woda stała się taka przyjemna… Choć właściwie, może jest już trochę za ciepła. Oj zaraz, zaraz…. Nie, no to już jest nie do wytrzymania. „Wyskakuję” zdecydowała. Tylko teraz jej organizm zdążył już stracić sporo energii na chłodzenie ciała,  na walkę z podnoszącą się temperaturą i zabrakło tych sił do udanego wyskoczenia z garnka. Pierwsza próba się nie udała. Żaba zaczęła panikować – tracąc niepotrzebnie dodatkowe zasoby energii. Druga próba nie była dobrze przemyślana i też się nie powiodła. Na trzecią próbę już całkiem zabrakło żabie sił. Nie chcę tą historyjką irytować obrońców praw zwierząt. Nie namawiam też do powtarzania tego eksperymentu w domach:-) Przytaczam go tylko jako ilustrację do tego jak ważny jest timing przy podejmowaniu ważnych, życiowych decyzji. Wielu z nas nie ma tego świadomości, lub mając świadomość ignorują wagę timingu. Jeden z moich przyjaciół miał wyjątkowo złe wyczucie timingu. Miał wszelkie predyspozycje ku temu by osiągnąć 100%-ową wolność finansową. I to przede mną. Nadal się jednak męczy bo podejmował decyzję albo zbyt szybko (zamiast cierpliwie poczekać) lub zbyt późno (jak już okazja zdążyła zniknąć).  Inny przykład złego wyczucia timingu to Eastman Kodak, 130-letnia korporacja, wielodekadowy blue chip na nowojorskiej giełdzie, który niedawno ogłosił swoją upadłość. W Kenii i chyba ogólnie w Afryce bardzo lubimy historyjki ze świata zwierząt. Mimo, że stoją one niżej na drobince rozwojowej od ludzi, to możemy się od zwierząt bardzo wiele nauczyć życiowych mądrości. Mam jeszcze w zanadrzu opowieści o nosorożcu i żyrafie (ta opowieść pochodzi z moich własnych życiowych doświadczeń z dzieciństwa), o lwach i lamparcie oraz o innych zwierzętach …. gdybyście je kiedyś chcieli usłyszeć:-) 