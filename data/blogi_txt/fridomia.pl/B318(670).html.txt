Często otrzymuję pytania o różnicę w cenach najmu kawalerek 20- i 30-metrowych i którą lepiej wybrać w celach inwestycyjnych? Moja odpowiedź znajduje się poniżej, przy czym WAŻNE by pamiętać, że ja wyspecjalizowałem się w obsłudze tzw segmentu budżetowego. I być może moje podejście jest OK tylko dla tego segmentu. Jeśli myślałabyś o specjalizacji w segmencie premium (choć w kawalerkach to może nie do końca być racjonalne), to moje odpowiedzi mogą się okazać zupełnie nietrafionymi. A więc do rzeczy. Różnica między kawalerką 20- a 30-metrową wynosi okrągłe 10 metrów kwadratowych. Zakładam, że innych różnic nie ma, czyli, że obie są w tej samej lokalizacji, mają identyczny standard wykończenia, itp. Jeśli tak, to różnica między kawalerką 20-metrową, a 30-metrową to aż 50%,  a ponieważ sprzedający wyceniają swoje mieszkania „z metra kwadratowego”, to można przypuszczać, że cena zakupu większej kawalerki może być o 40-45% wyższa niż kawalerki mniejszej przy założeniu, że coś byłabyś jednak w stanie wynegocjować ze względu na „nadmetraż”. Z mojego doświadczenia jednak, sprzedający mają trudności ze znalezieniem kupców na kawalerki mniejsze niż 18 m.kw, ponieważ większość kupców to konsumenci, którzy wolą dopłacić trochę więcej byle  „żyć w bardziej komfortowych warunkach”. Dlatego łatwiej jest mi coś wytargować ze względu na zbyt mały metraż niż ze względu na „nadmetraż”. Tak czy inaczej należy zakładać, że – ceteri paribus – za kawalerkę 30-metrową zapłacisz przy kupnie ok. 40-50% więcej niż za kawalerkę 20-metrową. Jeśli chodzi o najem, to praktyką na polskim rynku najmu mieszkań jest to, że ani mieszkanicznicy, ani najemcy nie operują kwotami w postaci PLN/m.kw. Cena najmu nie zależy więc od metrażu, tylko od liczby pokoi (kawalerki są tańsze niż mieszkania dwu-pokojowe, a te tańsze od 3-pokojowych). Inaczej jest na rynku najmu powierzchni w lokalach użytkowych, bo tam punktem odniesienia jest zwykle cena najmu za m.kw. Czy jest zatem różnica w cenach najmu kawalerek w zależności od ich powierzchni? Z mojego kilkunastoletniego doświadczenia wynika, że ta różnica bywa nieduża, może jej nie być wcale, lub nawet – może się zdarzyć w praktyce – że za większą kawalerkę będę otrzymywał mniej gotówki:-). Przeanalizowałem 3 rzeczywiste przykładowe kawalerki w Łodzi. Są one bardzo podobne ze względu na standard. Pierwsza ma niecałe 19 m.kw i znajduje się przy ulicy Cieszkowskiego. Mzuri wynajmuje ją za PLN 950 miesięcznie. Druga – przy Al Włókniarzy – ma ok 26 m.kw i jest wynajmowana za PLN 1100 miesięcznie. Trzecia, największa ma 35 m.kw i znajduje się przy ul Składowej, która jest praktycznie w samym centrum Łodzi. Mimo tego, że jest największa i najbardziej centralnie usytuowana, to miesięczny czynsz wynosi tylko PLN 50 więcej (niż na Al. Włókniarzy) i wynosi PLN 1150 miesięcznie. A więc teoretycznie różnica w najmie 1-ej i 3-ciej wynosi aż 21% na korzyść tej największej. Ale podane kwoty czynszów najmu, to kwoty brutto z uwzględnieniem opłat do administracji. A te są częściowo (ogrzewanie, opłaty dla zarządu administracji, podatki lokalne, itp) uzależnione od … metrażu. I dlatego w pierwszej kawalerce opłaty za administrację wynoszą PLN 170/miesięcznie, w drugiej PLN 250, a w trzeciej aż PLN 300 miesięcznie (tu na różnicę wpływ ma – oprócz większego metrażu – też droższa, centralna lokalizacja). Ubezpieczenie oraz koszty obsługi kredytu też byłyby większe w przypadku większej, bardziej „wartościowej” kawalerki. Ale te kwestie – dla ułatwienia – pomijam. Jaki mam wpływ comiesięcznej gotówki? PLN 780 z pierwszej oraz PLN 850 z dwóch pozostałych, a więc różnica wynosi już tylko 9%. W związku z tym, wolę mniejsze kawalerki. Oczywiście jeśli w tej większej, 30-metrowej byłyby dwa okna w pokoju i dałoby się wydzielić małą „sypialenkę”, to rozważyłbym kupno tej większej, bo – przy tym samym metrażu, a więc cenie zakupu – można uzyskać wyższy czynsz najmu. Niestety w tej 35-metrowej kawalerce przy ul Składowej nie da się wydzielić drugiego pokoju. Po co więc w ogóle kupiłem tę większą kawalerkę?!! Bo to była pierwsza moja kawalerka zakupiona w Łodzi (i w ogóle jedna z pierwszych moich inwestycji) i nie miałem wówczas tej wiedzy, którą mam dziś. W momencie jej zakupu miałem łącznie tylko 4 mieszkaniolata, a teraz Mzuri ma już grubo ponad 1000 (!!!) mieszkanio-lat doświadczeń w najmie mieszkań. Teraz te swoje doświadczenia podaję Wam  „na talerzu”. Ja za swoje doświadczenie musiałem trochę … przepłacić:-). Niczego jednak nie żałuję, bo i tak tę kawalerkę przy Składowej kupiłem za bardzo małe – w porównaniu z dzisiejszymi – pieniądze:-) Poza tym, startując wcześnie, udało mi się zdobyć sporo doświadczenia. Więc nie ma tego złego co by na dobre nie wyszło:-) Czy to podejście brzmi dla Was sensownie? Czy jest zbieżne z Waszym, czy może  coś w nim budzi Wasze wątpliwości? Jestem bardzo ciekaw Waszych doświadczeń. 