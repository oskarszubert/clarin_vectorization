Rafał z Konina natknął się na dość rzadki (chyba) problem. Może macie dla niego jakieś podpowiedzi? witam, cześć Piszę tego maila z intencją uzyskania odpowiedzi od Ciebie lub innych Mieszkaniczników. Kilka dni temu zadzwonił do mnie Najemca, że nie spływa mu woda w kuchni. Poleciłem, aby skontaktował się z zarządcą w celu ustalenia wizyty hydraulika. Ten o umówionej porze pojawił się, udrożnił rury i skasował za usługę. Zapłacił mu obecny Najemca, gdyż płatność miała być gotówką. Następnego dnia zadzwoniłem do zarządcy z pytaniem dlaczego ten koszt miałem ponosić ja, a nie oni. W odpowiedzi usłyszałem, że problem był na odcinku wew mieszkania, a nie w pionie bloku, a w związku z tym koszty leżą po mojej stronie. „W Pana mieszkaniu (blok oddany do użytku w 2006r) krzywo położone zostały rury i że będą one miały tendencje do częstego zapychania się. To Wykonawca budujący blok zawalił. Jednak gwarancja już dawno wygasła, więc teraz naprawy tego typu będzie musiał Pan sam ponosić. My odpowiadamy jedynie za części wspólne”-usłyszałem w wypowiedzi zarządcy. W tym kontekście zwracam się z prośbą o podzielenie się Twoimi lub innych Mieszkaniczników doświadczeniami. Kto powinien za tą usługę zapłacić – Mieszkanicznik czy też Najemca? Dodam, że obecny Najemca mieszka dopiero od kilku miesięcy a mieszkanie jest wynajmowane od kilku lat. W jaki sposób zabezpieczać się przed tego typu „niepotrzebnymi” kosztami? Napisz proszę jak w takim przypadku postępujesz? Dziękuję, że zechciałeś przeczytać moją prośbę pozdrawiam serdecznie, Rafał A swoją drogą to jest to kolejne potwierdzenie tego, że mieszkania od developerów też bywają kłopotliwe. Obniżanie kosztów często przekłada się na obniżanie jakości. Niestety. 