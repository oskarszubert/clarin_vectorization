Zapraszam wszystkie Fridomiaczki i Fridomiaków na spotkanie  „na żywo”, na antenie radia kontestacja.com. Będzie to pierwsza audycja w cyklu, w którym będzie mowa o wolności finansowej oraz o zarządzaniu najmem. Będziecie mogli się wdzwaniać z pytaniami lub komentarzami i mam nadzieję na otwarty dialog i żywą dyskusję. Początek w czwartek 11 sierpnia 2011, o godz 21:00. Audycja potrwa około godziny. Gdy 14 czerwca br. zostałem zaproszony jako gość do Kontestacji przez Kamila Cybulskiego w jego cotygodniowej audycji, okazało się, że kilkoro spośród dzwoniących do programu słuchaczy, to Fridomiacy. Stąd pomysł na moją częstszą współpracę z Kontestacją – radiem wolnych ludzi. Liczę na to, że ta forma naszego kontaktu będzie dobrym uzupełnieniem bloga oraz naszych comiesięcznych spotkań w którymś z miast Polski. Początkowo myślałem o prowadzeniu audycji raz w miesiącu, ale wydawcy radia najchętniej widzieliby częstotliwość cotygodniową. Na czym ostatecznie stanie będzie zależało m.in. od tego jak przyjmą mnie wymagający słuchacze Kontestacji oraz jak Wy będziecie postrzegali tę nową formę kontaktu. Mam nadzieję, że audycje i ten sposób „rozmowy” Wam się spodobają. Mam trochę tremy przed wydawaniem audycji radiowej (nigdy tego wcześniej nie robiłem), „na żywo” (tym bardziej), poprzez internet (Ci, którzy mnie dobrze znają wiedzą, że nie jestem szczególnie technologiczny:-). Ale liczę na Waszą obecność po drugiej stronie eteru oraz na aktywność w zadawaniu pytań, dzieleniu się Waszymi doświadczeniami, itp. A po audycji na szczery feedback i sugestie co można poprawić. Nie chciałbym poświęcać paru godzin tygodniowo na robienie czegoś co nie byłoby dla Was w pełni wartościowe. Do usłyszenia już wkrótce :-))) 