W środę 23 bm spotkanie w toruńskim Empiku rozpoczęło się nieco niemrawo, a to dlatego, że w sumie pojawiły się na nim tylko … 4 osoby. Ale pomyślałem, że 2 lata temu w Poznaniu też były tylko 3 osoby, a dwa dni temu na spotkaniu w Empiku było już grubo powyżej 30! Więc może kolejnym razem w Toruniu… Poza tym, nie chodzi tylko o liczbę osób – miło mi było ponownie spotkać Speedy Łukasza, poznać Filipa, spotkać przedsiębiorczego Artura. No i jak zwykle czegoś nowego się dowiedziałem. A konkretnie: (1) nie wpadłem wcześniej na to, że osoby mające niskie dochody (czasami pracują na czarno) otrzymują dofinansowanie czynszu za mieszkanie z gminy, więc bywają całkiem niezłymi płatnikami; (2) padł też zupełnie nowy pomysł dla Stowarzyszenia – chodzi o to, że Energa w Kujawsko-Pomorskim (inaczej niż np. PGE w Łodzi) sama opłaca liczniki przedpłatowe, które kosztują ok PLN 250/sztukę (opłata może być rozliczona na raty). Dodatkowo, lokal z takim licznikiem będzie miał niższą taryfę za energię. No i jakie korzyści dla właścicieli – odpada rozliczanie za energię elektryczną !! Powinniśmy jako Stowarzyszenie uzyskać lepsze warunki od różnych operatorów w różnych częściach kraju. Jakiś czas temu słysząłem też o tym, że PGNiG prowadził testy na liczniki przedpłatowe (o wiele bardziej skomplikowane niż te na energię) w Bydgoszczy, więc może i ten problem by odpadł. Po zgaszeniu światła w Empiku (tak, tak, byłem ostatnim klientem opuszczającym Empik i to dodatkowo wyposażony w kilkanaście egzemplarzy Poradnika, które poproszone mnie, abym zawiózł do Bydgoszczy:-), poszliśmy jeszcze na piwo. Okazuje się – ku mojemu zaskoczeniu – że piękna toruńska Starówka dość wcześnie się wyludnia. No ale i tak cieszę się, że nasze spotkanie miało miejsce w pięknej kamienicy na Starówce, zamiast np w Toruń Plaza na obrzeżach miasta. Mam nadzieję wkrótce wrócić do Hanseatyckiego Miasta Nad Wisłą, lub Miasta Pierników. Może na żużel (nigdy nie widziałem na żywo) na imponującej Motoarenie? 