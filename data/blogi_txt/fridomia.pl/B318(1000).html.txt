W dzisiejszej Rz ukazał się artykuł, w którym mam okazję – dzięki zainteresowaniu tematem Pani red Grażyny  Błaszczak – wypowiedzieć się o wolności finansowej. Oto link do artykułu: http://www.ekonomia.rp.pl/artykul/707218,1081691-Ile-zarobisz- na-najmie.html Rzeczywiście w ostatnim czasie zaobserwować można większe zainteresowanie mediów inwestowaniem w nieruchomości na wynajem. Słyszę też w Waszych wypowiedziach (zarówno na łamach fridomii, jak i w mailach do mnie) obawy, czy to nie jest groźne dla istniejących właścicieli mieszkań na wynajem. Ja tych obaw nie podzielam. Z kilku względów. Po pierwsze, nadal mówimy o bardzo małej skali najmu w Polsce. Najem prywatny to około 3-5% całości rynku mieszkaniowego. Jestem przekonany, że rynek najmu będzie rósł wraz z rozwojem gospodarczym i zmianami społecznymi w Polsce. Po drugie, w Polsce nadal brakuje setek tysięcy (lub nawet więcej) mieszkań. Po trzecie wreszcie, ostatnio miałem okazję rozmawiać z jednym z Klientów Mzuri Investments. Tomek w ciągu ostatnich miesięcy kupił 4 czy 5 mieszkań na wynajem z pomocą Mzuri. Okazuje się, że we wszystkich przypadkach, za wyjątkiem jednego z zakupionych mieszkań, byli już najemcy. Więc nie jest to tworzenie NOWEJ podaży mieszkań na wynajem, tylko raczej jest to zjawisko KONCENTRACJI rynku najmu mieszkaniowego. Innymi słowy, nie każdy zakup dodaje do ogólnej puli mieszkań na wynajem. Po czwarte, wydaje mi się, że za dużo mamy w Polsce obaw, strachów i mentalności Kali’ego:-) Nie podzielam poglądów, że jak doradzam Fridomiaczkom, to super, ale jak wypowiadam się w mediach, to już jest źle:-))) bo mam nie podpiłowywać gałęzi na której siedzimy. Gdybym się o to bał, to w ogóle nie napisałbym żadnej z czterech książek, nie prowadziłbym bloga, nie inicjowałbym powstania stowarzyszenia, nie dzieliłbym się swoim unikalnym know-how nt dobrych praktyk najmu, nie proponowałbym powstania Klubu Fridomii. Nie podejmowałbym działań na rzecz cywilizowania polskiego rynku najmu mieszkaniowego. Ale jeśli macie obawy, to po prostu kupcie o jedno lub kilka mieszkań na wynajem więcej:-) Powodzenia w budowaniu Waszej wolności finansowej. 