Dlaczego w książce zachwalamy inwestowanie w mieszkania ponad inwestowanie w lokale użytkowe pod wynajem mimo, że te drugie dają wyższy zwrot z inwestycji, są mniej ryzykowne z punktu widzenia niepłacących najemców, zapewniają dłuższe okresy najmu? Jest to pytanie, które nurtowało Pana Michała, ale domyślam się również szersze grono Czytelniczek i Czytelników bloga. Rekomendacja inwestowania w małe mieszkania vs w lokale użytkowe wzięła się z kilku przyczyn: 1. ponieważ uważam, że wolność finansowa jest możliwa do osiągnięcia przez niemal każdego Polaka, to książka została skierowana nie tylko do osób już aktywnych w inwestowaniu, ale także do laików finansowych, językiem który będzie ogólnie zrozumiały. Mając w myślach takich mniej biznesowo doświadczonych odbiorców, rekomendowaliśmy rozpoczęcie od mieszkań, bo te po prostu jest łatwiej zrozumieć 2. wiadomo mniej więcej kto może być zainteresowany wynajęciem małej kawalerki i łatwiej jest się domyślić jakimi kryteriami taka osoba będzie się kierowała w wyborze. W przypadku lokalu użytkowego sprawa jest już trudniejsza. Bank, kiosk z gazetami, sklep z elektroniką, bar, kantor, zakład fryzjerski lub biuro mogą mieć zupełnie różne wymagania. 3. wydaje mi się, że inwestując w mieszkania jest mniejsze ryzyko popełnienia poważnego błędu. Nawet jeśli lokalizacja nie jest idealna, ale mieszkanie jest niedrogie, zawsze znajdzie się chętny najemca, któremu lokalizacja nie będzie przeszkadzać. W przypadku lokali użytkowych, dobra lokalizacja jest absolutnym kluczem. Widzę to też na przykładzie budynku, w którym mam jedno mieszkanie na wynajem oraz takie małe biuro, w którym czytam i pisuję w ciszy. Budynek jest w miarę nowy, duży, 15-piętrowy, tętni życiem. Ale spośród około 12-15 lokali użytkowych na dole budynku, prosperuje tylko jeden sklep ogólnospożywczy. Pizzeria oraz restauracja sushi świecą pustkami, trzecia restauracja już się zwija, punkt solarium też raczej nie przeżywa oblężenia, warzywniak się zwinął, a kilka lokali świeci pustkami od 6 lat odkąd stanął budynek. Nawet zakładając, że właścicielom tych lokali udało się je nabyć za okazyjną cenę, to raczej nie uda im się odzyskać pieniędzy, a na pewno lokale w tej lokalizacji nie przyniosą im wolności finansowej. Zresztą podobną rotację lokali widzę w bloku, w którym mieszkam. 4. w przypadku lokali użytkowych długie okresy najmu są tak długie, póki prosperuje interes, który jest prowadzony przez najemcę lokalu. 5.poza tym wydaje mi się, że firmy są dużo bardziej mobilne niż ludzie i coś, co dziś jest super lokalizacją za chwilę może świecić pustkami. Przykładem może być ul. Chmielna (dawniej: Rutkowskiego) w centrum Warszawy, lub ul. Piotrkowska w Łodzi. Większość handlu przeniosła się stamtąd do centrów handlowych. Z drugiej strony, przy Chmielnej czy Piotrkowskiej nadal mieszkają ludzie i to pewnie nie mniej, niż kiedyś mieszkało 6. wydaje się, że bariery wejścia na rynek małych mieszkań są na ogół niższe niż lokali użytkowych – mniejsza powierzchnia oraz niższy koszt za metr powodują, że suma całkowita, do której trzeba się przymierzyć chcąc dokonać swojej pierwszej inwestycji jest na ogół niższa w przypadku małych mieszkań 7. sądzę, że kontrakty na wynajem lokali użytkowych są bardziej złożone niż przy najmie mieszkania na 12 miesięcy. W zależności od specyfiki danej branży, najemca lokalu prowadząc działania marketingowe swojej firmy, „inwestuje” także w dany adres. Przywiązanie jego klientów do danej lokalizacji może mieć kluczowe znaczenie i może chcieć się zabezpieczyć przed niespodziankami ze strony właściciela lokalu 8. ale prawdą jest też to, że osobiście słabiej się znam na lokalach użytkowych niż na mieszkaniach. A ideą książki było aby wypływała bezpośrednio z doświadczeń, a nie z przeczytanych gdzieś indziej teorii. Stąd też trudno byłoby rekomendować  inwestowanie w coś, na czym się nie znamy. To powiedziawszy, nie chcę sugerować, że lokale użytkowe są z definicji gorszą podstawą do zbudowania wolności finansowej niż mieszkania. Nic podobnego. Do zalet, które zostały już przez Pana wymienione (komentarz z dnia , dorzuciłbym jeszcze kilka dodatkowych. Z punktu widzenia właściciela lokale użytkowe zwykle wymagają mniejszego zaangażowania czasowego w ich bieżącą obsługę. Koszty remontu lokalu i dostosowania go do swoich potrzeb zwykle ponosi najemca. Ponieważ najemca zwykle przepisuje umowy z dostawcami mdiów na swoją firmę, jest mniejsze ryzyko powstania długu, który spłacać by musiał właściciel. I pewnie jeszcze wiele innych zalet.  Inwestowanie w lokale użytkowe może być – jak najbardziej – bardziej dochodowe niż inwestowanie w mieszkania. Znajomy mojego przyjaciela jest właścicielem portfela co najmniej 150 lokali użytkowych w kilkunastu miastach w Polsce. Prawie wszystkie wynajęte są przez różne banki na placówki (oddziały). Ów znajomy wie dokładnie, czym kierują się banki poszukujące nowej placówki, jakiej wielkości powinny być lokale, w jakich miejscach zlokalizowane, co powinno się znajdować w pobliżu, ile osób powinno przechodzić obok danej lokalizacji dziennie, ile osób mieszkać lub pracować w odległości X metrów, itp. On nie działa w ciemno kupując lokal i licząc, że mu się powiedzie. Mając wiedzę, którą zgromadził przez lata, działa na pewniaka. I z pewnością posiadając taki portfel osiągnął już stabilną wolność finansową.  Inny mój znajomy inwestuje z powodzeniem, choć póki co na dużo mniejszą skalę, w lokale pod salony sukien ślubnych.  Podsumowując. Zgadzam się, że inwestowanie w lokale użytkowe może być bardziej dochodowe i może stanowić doskonałą bazę do zbudowania wolności finansowej. Natomiast twierdzę – z silnym wewnętrznym przekonaniem – że do inwestowania w lokale użytkowe trzeba mieć więcej doświadczenia biznesowego, niż przy inwestowaniu w mieszkania. Zresztą to samo dotyczy inwestowania w magazyny, powierzchnie biurowe, czy inne powierzchnie komercyjne. Jeśli ktoś taką wiedzę ma, to gratuluję i życzę – jak zwykle – powodzenia !   Tagi: Inwestowanie , Nieruchomości , rynek najmu , strategia inwestowania , Wynajem , zarządzanie 