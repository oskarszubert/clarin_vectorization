Niedawno czytałem tekst Redaktora Naczelnego tygodnika Wprost. Jak się później z żalem dowiedziałem był to też jeden z ostatnich jego tekstów w tej roli w tym tygodniku, bo mój kolega ze studiów – Tomasz Lis – został odwołany a tego stanowiska. Chyba raczej nie z powodu swojego tekstu „Od redaktora”, ale pewnie ten tekst nie był mile przez dziennikarzy odebrany. Chodzi o to, że w tekście tym (niestety nie mam go przed sobą) Tomasz Lis bardzo trafnie opisuje mechanizmy przez które (bo nie chcę powiedzieć „dzięki” którym) wiadomości we wszystkich mediach są wypchane tanimi sensacyjkami, czasami fałszem, a poziom dziennikarstwa ogólnie rzecz biorąc dość niski. I chyba niestety spadający. Stacja radiowa, na której zawiesiło się radio w moim samochodzie, to Radio Zet. Nie wiem czy to ja się starzeję (ludzie na starość często robią się zrzędliwi), czy wy też to zauważacie, ale to już nie jest to samo radio, co to, do którego zapałałem lojalnością na początku lat 90-tych za czasów jego twórcy, Andrzeja Woyciechowskiego. Kiedyś służyło głównie informowaniu. I to obiektywnemu, a nie przesiąkniętemu jeszcze komunistycznymi nawykami państwowych stacji. A dziś? Nie tylko, że wiadomości „o wpół do…” chyba w większości zniknęły. Serwisy stały się krótsze. Programy informacyjne poginęły, a na ich miejsce wpadły bardziej dochodowe, ale totalnie durne konkursy (wyślij SMS-a, jak do ciebie zadzwonimy to „pokręcimy kołem”, a jak powiesz „stop” to – w zależności od tego ile ludzi przysłało tego dnia SMS-y i od pory dnia, bo jeszcze nie słyszałem by któs wylosował główną nagrodę dnia przed godziną 16-tą, no bo wtedy już chyba tylko niezorientowani by dalej słali swoje SMS-y – powiemy Ci ile wygrałaś). Dodatkowo, czuję, że treść mówiona jest tam tylko po to by jakoś oddzielić czas pomiędzy blokami reklamowymi oraz muzyką. Domyślam się, że powodem dla którego ciągle, do znudzenia, są puszczane te same kawałki jest to, byśmy stawali się takimi bezmyślnymi automatami konsumpcyjnymi. Jakąś piosenkę puści się tyle razy, aż zaczniemy ją rozpoznawać. A ponieważ ją rozpoznajemy, to zaczynamy ją lubić. A jej twórcy stają się celebrytami, o których chcemy wszystko wiedzieć, a najbardziej z kim sypiają, ile zarabiają, gdzie mają tatuaże i tak tam inne ważne dla kultury sprawy (bo radio i pisma są chyba nadal uznawane za branżę pt „kultura”) Ale dość moich przydługich wstępów. Dzisiejsze wiadomości o godzinie 17-tej mnie bardzo zaciekawiły.  Nie były to takie tanie sensacyjki jak często (Premier Pawlak to, a Palikot tamto, a nasz poranny gość Premier Kaczyński tamto, a Justyna Kowalczyk albo Robert Kubica jeszcze coś innego). Zresztą często mam wrażenie, że gdyby ktoś przez pomyłkę dzisiaj puścił wiadomości nagrane 17 lutego 2008 lub 2009 roku, to niewiele osób by się zorientowało, że to są jakieś archiwalne nagrania. Co było dzisiaj? Rozbawiła mnie informacja o tym, że były żołnierz znaleziony niedawno w górach – Pan Włodzimierz – odzyskał zdolność mówienia, ale tylko w językach arabskim i angielskim (brawo dla lekarza z Syrii, który wpadł na pomysł zagadania do swojego pacjenta w języku arabskim!). Sprawa oczywiście jest poważna, ale rozbawiło mnie w niej to, że pacjent nadal ni w ząb po polsku. Zacząłem się zastanawiać który język ja bym sobie przypomniał jako pierwszy w jego sytuacji. Choć oczywiście nie chciałbym się z nim zamienić na położenia. Życzę Panu, Panie Włodzimierzu zdrowia i szybkiego powrotu do możliwości przeczytania np tego bloga w ojczystym języku. Druga wiadomość to taka, że Premier Tusk przyznał, że podpisanie ACTA przez jego rząd było błędem. Dla mnie to pokazuje pewną klasę – w Polsce rzadko się słyszy by jakiś polityk przyznawał się do błędu. Czy ktokolwiek inny. Widać mamy takie narodowe przeświadczenie o naszej nieomylności. Co innego w takiej Korei czy w Japonii – tam często się zdarza, że np. jakiś policjant kogoś zabija, a minister spraw wewnętrznych podaje się do dymisji. Bo przyjmuje za to (brak należytych procedur, kontroli czy czegoś tam) polityczną odpowiedzialność. U nas urzędnicy są na ogół nieomylni. I cieszy mnie to, że główny urzędnik daje dobry przykład. Trzecia wiadomość dotyczyła właśnie podania się do dymisji. I to prezydenta. A w dodatku Niemiec. Wprawdzie prezydent tam nie ma jakiejkolwiek rzeczywistej władzy, pełni tylko funkcje reprezentacyjne i pewnie część Niemców (o Polakach czy innych sąsiadach nie wspominając) nie wie nawet jak się nazywa aktualna głowa państwa. Ale zaskakujący jest powód jego dymisji. Korupcja ! W jednym z najmniej skorumpowanych krajów świata. Choć jak się patrzy na serię niedawnych afer w Siemensie i teraz aferę wokół byłego Prezydenta Christiana Wulffa to wcale to tak krystalicznie nie wygląda. Widać, że władza korumpuje wszędzie. Czwarta wiadomość dotyczyła apelu o bojkot holenderskich produktów w Polsce i w Rumunii. Przyznam, że mocno mnie wzburzyła usłyszana przeze mnie wcześniej wiadomość o tym, że w kolebce tolerancji (bo o taki wizerunek zabiega Holandia) powstał portal nawołujący do donosów na polskich emigrantów. Pomyślałem sobie, że Polacy powinni stamtąd wszyscy jak jeden mąż wyjechać i dopiero by Holendrzy zobaczyli jak sprawnie działa ich kraj. Stanęłyby szklarnie i magazyny kwiatów. Ulice byłyby nieposprzątane. Krowy niewydojone. Kawiarnie, restauracje i hotele też by pozostały na jakiś czas zamknięte. No bo przecież tych zajęć nie podjęliby się Holendrzy – wolą szlifować diamenty. W miejsce Polaków przyjechaliby inni – ciekawe czy bardziej dla holenderskich rasistów akceptowalni. I ta partia nacjonalistów nazywa się – o zgrozo – Partią Wolności. A więc nie kupujmy Heinekena. Nie tankujmy na stacjach Shell. Nie kupujmy produktów Philipsa. Ani holenderskich tulipanów. Nie jedzmy Goudy. Mam tylko pewien opór z tzw holenderskimi różami. Bo te tak naprawdę pochodzą z … Kenii. Jeśli ktoś z Was importuje kwiaty lub zna kogoś kto importuje, to chętnie pomogę swoją wiedzą i kontaktami w Kenii. Bezinteresownie. Chodzi mi o to, aby kwiaty były importowane bezpośrednio do Polski, a nie poprzez giełdę w Amsterdamie. Giełda to dodaje dużo wartości, innymi słowy mówiąc kwiaty, które w Kenii kosztują X plus transport z Kenii, który kosztuje Y, po krótkim tranzytowaniu w Amsterdamie są już warte 2X+2Y. Lepiej by tą marżą podzieli się kenijscy producenci z polskimi handlarzami. A część Polaków będzie mogła powrócić z Holandii do pracy w podwarszawskiej giełdzie kwiatów w Broniszach, koło Ożarowa Mazowieckiego. 