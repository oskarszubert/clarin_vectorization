Kijów to jedna z najstarszych stolic w Europie i jego stara część to miasto wyjątkowego uroku. Jest położone nad wijącym się przez centrum Dnieprem, malowniczości dodają otaczające go góry i pagórki. Wiele ulic i małych uliczek i załuków w starym Kijowie mocno wznosi się ku górze lub opada w stronę Dniepru. I zdarza się tak, że krzyżujące się ulice mają wględem siebie różne kąty nachylenia. Stojące wzdłuż nich stare domy w stylu art deco, czy neoklasycystycznym oraz wiekowe, masywne drzewa dodają miastu splendoru. Na parterach tych domów ulokowały się domy mody najdroższych światowych marek – typu Dior, Channel, Vertu, czy Louis Vuitton. Nie do końca jest dla mnie jasne na ile Kijów się zmienił pod wpływem EURO 2012, które tak pozytywnie zmieniło Warszawę. Ostani raz byłem tu dość dawno i był to krótki słuzbowy wypad gdy jeszcze pracowałem w Andersenie, a więc było to pewnie jakieś 7-8 lat temu. Zdążyłem wtedy zobaczyć tylko swój hotelik, biuro naszego klienta i drogę powrotną na lotnisko. A przedtem turystycznie byłem tu pewnie jakieś 12 lat temu i nie pamiętam już wielu szczegółów. Natomiast Kijów nadal wygląda dziś dość post-sowiecko. Szerokie aleje. Poza miastem ogromne blokowiska poprzegradzane jakimiś rozpadającymi się byłymi fabrykami z ogromnymi przestrzeniami pustki pomiędzy nimi. W mieście wzdłuż szerokich aleji stoją tzw chruszczowki czy stalinowki, czyli masywne 5-6 piętrowe bloki z kamienia, podobne do tych na warszawskim Placu Konstytucji i tych stojących wzdłuż ulicy Marszałkowskiej w kierunku Aleji Jerozolimskich. Tylko, że w Kijowie ich fasady są ozdobione figurami podobnymi do tych z art nouveau. „A ile kosztują mieszkania” zapytacie, bo przecież fridomia to blog o inwestowaniu w nieruchomości, a nie o architekturzeJ Mieszkania są – tak jak chyba wszystko na Ukrainie – tańsze niż w Polsce. Według danych opracowanych na podsrtawie 33.500 ofert sprzedaży, średnie ceny mieszkań spadły w pierwszej połowie października o 0,11% i wynoszą teraz średnio za kawalerkę USD 1826/m.kw, za 2-pokojowe USD 1772, a za 3-pokojowe USD 1744. Z drugiej strony na podstawie analizy 13.400 ofert, ceny najmu kawalerek wzrosły o 0,88% i wynoszą teraz średnio USD 570 za kawalerkę, dwupokojowe spadły o 0,79% i wyniosły USD 752, a 3-pokojowe spadły o 0,45% i kosztują USD 1094 za miesiąc, W Kijowie ceny mieszkań na rynku pierwotnym zaczynają się już od UAH 6.800 (1UAH = 0,393 PLN)  za m.kw. ale jest to osiedle daleko poza centrum i to w miejscu do którego nie dociera żadna z kilku linii kijowskiego metra. UAH 8.550 kosztują mieszkania w kompleksie mieszkaniowym „Ministerskiji”. Ze zdjęcia w grubym dzienniku „Mir Kwartir” czyli „świat mieszkań” widzę, że to chyba osiedle dla przyszłych ministrów, bo chyba ich aż tylu w obecnym kabinecie nie ma (osiedle składa się z kilku masywnych, 30-piętrowych i wieloklatkowych budynków). Zresztą spodziewam się, że mieszkają oni w bardziej zacisznych domkach. Bliżej centrum i tam gdzie dochodzi metro, np w pobliżu stacji Łukyanivskaya, ceny zaczynają się już od UAH 13.124 za m.kw. Chętnych uzyskać więcej informacji zapraszam na Forum „Nieruchomości Ukrainy”, które odbędzie się w dniach 6-7 grudnia. Ciekawostką dla mnie było to, że gruba na 284 strony (!!!) gazeta „Mir Kwartir”, tak naprawdę składa się z dwóch części. Owego „MK”, który liczy 216 stron oraz – po przewróceniu do góry nogami – „Business Realty” zajmującego 68 stron z ogłoszeniami dotyczącymi najmu, ale też kupna … powierzchni biurowej. Z tego co wiem, to w Polsce trudno jest kupić 65 m.kw biura w jakimś biurowcu. Można kupić ewentualnie cały biurowiec. Chodzi chyba o to, by jeden właściciel zapewniał jednolity standard biurowca i by nie dopuszczać do sytuacji takich jak w jednym z biurowców przy ul. Świętokrzyskiej w Warszwie. Jest to, nomen omen, budynek z czasów stalinowskich, w którym kiedyś mieściła się pewnie jakaś nomenklaturowa Centrala Handlu Zagranicznego, a dziś jest tam mydło z powidłem (biura prawne, agencje reklamowe, biura nieruchomości, firmy szkoleniowe, przychodnia lekarska, itd). Długie korytarze i co drzwi to inna firma. W efekcie każda para drzwi wygląda nieco inaczej, każde piętro ma inny kolor i materiał podłogi, toalety są pozamykane na klucz i ładnych parę minut biegałem z piętra na piętro by w końcu – fizjologicznie przymuszonym i zachęconym przez miłą panią doktor, która w ostatniej fazie moich poszukiwań towarzyszyła mi w bieganiu po piętrach – skorzystać z toalety … damskiej. W Kijowie możemy sobie kupić (a potem wynając jakiejś dobrze prosperującej firmie) 65-metrowe biuro w cenie UAH 12.000 za m.kw. Na Krymie (absolutnie fantastyczne miejsce z ogromnym, częściowo jeszcze słabo wykorzystanym potencjałem) dużo się teraz buduje. Zachęceni dobrą pogodą przez cały rok, sanatoryjnym mikroklimatem, dobrą tatarską kuchnią, doskonałymi krymskimi winnicami, pięknymi widokami, różnorodnością atrakcji górskich, morskich i krajobrazowych, osiedlają się tu liczni przybysze z innych części Ukrainy czy z Rosji. Albo przynajmniej budują tu sobie dacze. Może nie tak spektakularne jak domy letniskowe Grafa Worontsowa czy Cara Mikołaja II – Pałac Liwadia był w 1945 miejscem Konferencji Jałtańskiej, podczas której Churchill, Roosevelt i Stalin omówili m.in „temat Polski” ze znanym nam skutkiem. Niemniej niektóre z daczy noworyszów są oszałamiające – jedną z nich z ogromnym basenem, widziałem w środku lasu, z wysokości wagoniku kolejki linowej, która niemal pionowo wjeżdża na szczyt jednej z gór wysokiego na ponad 1200 m n.p.m pasma „Gór Krymskich”. Robiła wrażenie. I sama kolejka linowa i dacza. Nie udało mi się ustalić do kogo należała, więc pewnie do takiej osoby, której nazwiska lepiej głośno nie wymawiać. Natomiast większość  śmiertelników kupuje sobie mieszkanie w jednym z powstających jak grzyby po deszczu apartamentowcach. Po ostatnim kryzysie (z tego co pamiętam, gospodarka Ukrainy zapadła się kilka lat temu o ponad 20-25%) ceny są nieco bardziej przystępne. Mieszkanie z widokiem na Morze Czarne i wysokie szczyty górskie można kupić już od USD 900 za m.kw. (odpowiednio droższe jeśli budynek znajduje się tuż przy linii brzegowej czy plaży). Z kolei mieszkanie w starych domach, otoczonych pięknymi roślinami o wiele, wiele taniej. W tym segmencie ceny są bardzo zróżnicowane i zależą m.in od tego czy do budynku da się dojechać samochodem, czy można tylko zejść lub wejść po stromych kamiennych schodkach. Urokliwie i bardzo korzystnie dla figury i zdrowiaJ Nie wiem jak to wygląda zimą, ale podobno szczęśliwie śnieg bardzo rzadko gości w tych okolicach. Gorąco polecam Krym. Jest naprawdę wart zwiedzenia. 