Czasami się czyta opowieści o tym jak komuś udało się wyjść cało z bardzo poważnego wypadku, lub zwalczyć poważną chorobę. Bohaterowie tych opowiadań mówią o sobie, że się czują narodzeni ponownie. Czują, że los im podarował drugie życie. Często w tych opowiadaniach przewija się motyw tego, że zmieniła się ich optyka i teraz potrafią dostrzegać i cieszyć się nawet z rzeczy małych, których poprzednio nie dostrzegali żyjąc w dużym pędzie, w kieracie korporacyjnych deadline’ów, spotkań, przetargów, budget reviews i innych tego typu spraw. Mnie się udało narodzić ponownie, na szczęście bez poprzedzających to wydarzenie dramatycznych okoliczności. Moje drugie narodziny miały miejsce dokładnie 3 lata temu. 31 maja 2009 był moim ostatnim dniem pracy zawodowej. Właściwie to miałem farta, bo 31 maja wypadł wtedy w niedzielę, więc moja przygoda z pracą zakończyła się … weekendem:-) W każdym razie, po kilkunastu latach pracy na bardzo wysokich obrotach, postanowiłem opuścić moją ciepłą posadkę oraz umorzyć moje udziały w firmie. Po to by już nigdy nie powrócić do świata korporacji w roli pracownika. Do stałych dat mojego kalendarza robienia corocznych  podsumowań i planowania przyszłości (czyli daty moich urodzin oraz Nowego Roku), doszła jeszcze data 31 maja. W pewnym sensie stała się dla mnie nawet ważniejsza od daty moich urodzin, bo ani na nią, ani na datę końca roku nie miałem przecież żadnego wpływu, a datę 31 maja 2009 wybrałem zupełnie autonomicznie. Jak spędziłem te ostatnie prawie 1.100 dni? Około 470 dni spędziłem zagranicą. Były to m.in podróże do Litwy (25 dni – zacząłem moje życie emeryckie od wyjazdu do sanatorium w Druskiennikach), Etiopia (20), RPA (10 – Mistrzostwa świata w piłce nożnej:-), Brazylia (10), Rosja(80 – nauka języka rosyjskiego), Kenia (60 – nauka swahili), USA (15 – konferencje nieruchomości), Karaiby (10), Egipt (15), Maroko (10), Słowacja (10 – sanatorium), Francja (5), Syria (10), Gruzja (20 – kilka wyjazdów, w tym do sanatorium w Borjomi), Armenia (10), Australia (15), Nowa Zelandia (15), Rumunia (30), Anglia (30), Chiny (10), Afryka (Somalia, Sudan Południowy, Gwinea Równikowa – w sumie 15), Europa (Niemcy, Czechy, Węgry, Belgia, Holandia, kraje bałtyckie, Ukraina, Białoruś itd – w sumie 45). Nowe kraje i terytoria, które udało mi się odwiedzić to m.in Somalia, Gwinea Równikowa, Nauru, Sudan Południowy, St.Martin, Saba, St. Eustatius, St. Barts oraz Anguilla. Podróże zatem zajęły mi ponad 40% wolnego czasu. Od około 6 miesięcy jeżdżę znacznie mniej – zajęło mnie współtworzenie Stowarzyszenia Mieszkanicznik, któremu poświęciłem jak dotąd około 800 godzin, czyli około 65 dni. Sporo czasu poświęciłem na propagowanie idei wolności finansowej oraz dobrych praktyk w najmie mieszkań. W sumie było to około 405 dni. Napisałem 4 książki, z czego dwie ukazały się już w druku. Myślę, że zajęło mi to w sumie około 120 dni. Oprócz tego napisałem grubo ponad setkę artykułów do prasy, udzieliłem dziesiątków wywiadów, co w sumie zajęło mi – szacuję – około 300 godzin, czyli około 25 dni. Przeprowadziłem około 3 tuzinów prezentacji (dla studentów w Olsztynie, Krakowie, Wrocławiu, Warszawie; dla przedsiębiorców w Łodzi i Krakowie; dla kobiet; dla pośredników w Warszawie i pod Łodzią; dla innych grup) co w sumie zajęło około 180 godzin, czyli 15 dni. Sporo czasu (około 1000 godzin, czyli 80 dni) zajęło mi napisanie 560 wpisów oraz odpowiedzenie na tysiące komentarzy na blogu fridomia.pl.  Jeszcze więcej czasu zajęło mi przeczytanie i odpowiedzenie na około 55.000 maili (otrzymuję ich średnio co najmniej 50 dziennie). Zakładając, że średnio zajmuje mi to 2 minuty, to łączna liczba godzin zainwestowanych w ekran i klawiaturę to 1800, czyli około 145 dni. Sporo. To w połączeniu z obsługą bloga powoduje, że psuje mi się – doskonały dotąd – wzrok. Ostatnim elementem promocji idei wolności finansowej oraz dobrych praktyk w najmie mieszkań były moje spotkania z Fridomiakami (było ich około 15) oraz z Czytelnikami książek w Empikach w całej Polsce (również około 15). Wraz z dojazdami zabrało mi to około 20 dni. Przeczytałem też około 200 książek, a 100 z nich zrecenzowałem na łamach bloga Fridomia. Nie liczę tego czasu oddzielnie, bo czytam głównie jeżdżąc po Polsce oraz w czasie zagranicznych wypadów. A recenzje z książek znajdują się w liczbie tych 560 wpisów na blogu. Od prawie roku prowadzę audycję „Fridomia w Kontestacji” i myślę, że tych audycji na żywo było już około 15. Ponieważ często zdarza mi się przekraczać godzinny limit audycji to szacuję, że łącznie zabrałem słuchaczkom i słuchaczom Kontestacji około 2 dni. A już się bałem, że więcej:-) Założyłem też firmę Mzuri. ale o ile przez pierwszy rok poświęcałem jej więcej czasu (spisanie procedur, zastanawianie się nad sposobami ich uproszczenia, stworzenie wzorów dokumentów, cennika usług, strony www, itp), to teraz nie poświęcam więcej niż 2-3 dni w miesiącu. W sumie – na przestrzeni ostatnich 30 miesięcy – było tego około 100 dni. Pracowałem jako rachmistrz spisowy, ale tylko w pierwszej fazie spisu, potem rozzłościł mnie słabo działający system informatyczny i zrezygnowałem z pracy (razem ze szkoleniem było to 5 dni) oraz jako steward na Stadionie Narodowym (razem ze szkoleniem 10 dni). Tak jak widać, jestem dość zajęty. Jak na 3 lata, to sporo się działo i dzieje nadal w moim życiu. Nie czuję się zmęczonym emerytem. Wręcz przeciwnie, czuję się … trzylatkiem. Pełnym energii, naiwności, optymizmu, wiary, że mogę zmienić świat wokół mnie. Pełnym radości z tego, że udało mi się stanąć na nogi, że to ja kieruję swoimi nogami, a nie one mną. Radości z tego, że najlepsze jeszcze przede mną. Że mam jeszcze wiele ciekawych rzeczy do przeżycia. Oby tych dni przede mną było jak najwięcej:-) 