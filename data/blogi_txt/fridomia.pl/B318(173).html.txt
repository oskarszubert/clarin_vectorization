Jednym z moich projektów na zakończony właśnie rok 2010 była nauka języka rosyjskiego. Wcześniej uczyłem się go przez dwa lata szkoły podstawowej 33 lata temu. Później wyjechałem z rodzicami do Kenii i tam już nie miałem możliwości kontynuacji nauki tego pięknego języka. Na pomysł kontynuowania nauki wpadłem 31 grudnia 2009 robiąc swoje … postanowienia noworoczne. Już w styczniu  pojechałem do St.Petersburga na swoje pierwsze zajęcia i to mimo tego, że miałem świadomość, że zastanę tam temperatury, w jakich jeszcze nigdy nie przyszło mi żyć. Bywało minus 35 st C, co, jak wiedzą moi znajomi, wiązało się z ogromnym heroizmem z mojej strony. Potem byłem w St.Petersburgu jeszcze 6 czy 7 razy, za każdym razem (oprócz wyjazdu majowego, gdy rozleniwiła mnie wreszcie w miarę przyzwoita temperatura) intensywnie ucząc się tego pięknego języka. Oraz zwiedzając Ermitaż i inne dostoprimieczatjelnosti dawnej stolicy Rosji. We wrześniu pojechałem raz do Moskwy, ale muszę przyznać, że obecna stolica (no może poza Kremlem) nie umywa się do uroków Pietiera. Za to w Moskwie trafiłem na targi książki, a na targach na dwie książki o tematyce Fridomii. Obie autorstwa Roberta Nagaeva. Autor jest profesorem, członkiem Rosyjskiej Akademii Nauk Ścisłych. Uczestniczył w reformie ziemskiej, a także w tworzeniu systemu katastralnego w latach 1991 – 2008. W relacji jednego z wydawców poznanych na targach, była to dla Profesora znakomita sposobność do tego, aby wstąpić na drogę budowania wolności finansowej poprzez nabywanie nieruchomości. Dla mnie najważniejsze jednak było to, że wogóle byłem w stanie – aczkolwiek z pomocą słownika rosyjsko-polskiego, oraz dużej dozy kreatywnego domyślania się – przeczytać i zrozumieć główne myśli zawarte w książce. Przede wszystkim, na początku Profesor zawarł bardzo wiele definicji związanych z rynkiem nieruchomośći, co nie dziwi biorąc pod uwagę jego akademicki background oraz fakt, że wcześniej zasłynął z opracowania słownika nieruchomości, który liczy ponad 9.000 terminów oraz 1200 stron !!! Nie wiem czy aż tyle słówek w ogóle poznałem w języku rosyjskim i czy potrafiłbym ułożyć listę 9.000 terminów dotyczących nieruchomości w języku polskim. Czasami rzeczywiście miałem wrażenie, że dwa razy pisze to samo, tylko trochę innymi słowami, ale wynikało to pewnie z niewychwytywania przeze mnie wszystkich niuansów. W końcu Rosja to ogromny kraj.  Prof Nagaev wprowadza pojęcia pasywnego dochodu, jako wpływów z innych źródeł niż praca. Stwierdza też, że zbyt duży dom z aktywa przeradza się w pasywo. Radzi aby lepiej wybudować mniejszy dom, a zaoszczędzone w ten sposób pieniądze przeznaczyć na inwestycję przynoszącą dochód. Jednak z częścią definicji się nie zgadzam: np w jego ujęciu „nieruchomość komercyjna” to każda, która przynosi dochody, podczas gdy dla mnie to po prostu nieruchomość inna niż mieszkaniowa. Ale może to są właśnie te niuanse, których nie udało mi się wychwycić. Jest trochę historii. Zwykle historia mnie nie pasjonuje, ale z tego fragmentu trochę się dowiedziałem o tym, jak kiedyś ziemia należała do kościoła. Potem chłopi mogli otrzymać trochę ziemii według wielkości ich rodziny. Jeśli chcieli więcej, to mogli wziąć bardzo nisko oprocentowany kredyt z chrześcijańskiego banku. Ale tylko 20% chłopów spłacało kredyty, więc ziemia im przepadała. System dziedziczenia powodował fragmentaryzację, więc na przestrzeni wieków podejmowano różne próby scalania gruntów, aż przyszła rewolucja bolszewicka. Ciekawe było to, że „ziemia” miała różne nazwy w zależności m.in od tego, czy obok przebiegała droga lub rzeczka, czy stał na niej dom, itd. Prof Nagaev opisuje też ciekawe przykłady, a właściwie przestrogi z życia współczesnego. Ojciec przepisał mieszkanie na córkę, a ta niewdzięcznica go wyrzuciła z domu. Inny zrobił jeszcze gorzej, bo zakupił mieszkanie na nazwisko kochanki. Młody chłopak otrzymał zawiadomienie o zaległych podatkach za garaż. Jaki garaż? – przecież nie mam żadnego garażu. Odmówił płacenia i stracił garaż, a potem się okazało, że to ojciec mu kupił garaż bez jego wiedzy. A przecież jeśli nie potrzebował garażu, mógł go sprzedać lub wynajmować.  Pewną niespójnością wydawało mi się to, że autor – zgodnie ze swoimi deklaracjami – adresując swoją książkę do klasy średniej (czyli osób zarabiających między 16 a 25 tys dolarów rocznie, choć w StPetersburgu takie kwoty nie są osiągalne np dla doświadczonej księgowej), pisze w kilku miejscach o budowaniu centrów handlowych oraz o braniu kredytów hipotecznych na okres 5 lat. A może po prostu zbyt słabo poznałem rosyjskie realia. Ciekawostką natury makroekonomicznej jest stwierdzenie Profesora, że powinno się rocznie budować 1 m.kw. nowych mieszkań na każdego mieszkańca danego kraju, aby odbudować substancję oraz zapewnić poprawę warunków mieszkaniowych. I w Chinach rzeczywiście powstaje co roku 1,3 mld m.kw nowych mieszkań rocznie, zaś w Rosji powstaje 3,5 raza za mało nowych mieszkań. Ogólnie rzecz biorąc niewiele nowego dowiedziałem się z lektury książki. Mimo, że przeczytałem książkę do samego końca, to nie udało mi się odkryć odpowiedzi na tytuł książki. Wierzę, że owa receptura gdzieś tam w książce została zawarta, tylko że nie udało mi się jej wyłowić. W moim wieku rok to chyba jednak za krótko na naukę obcego języka, nawet tak pięknego i podobnego do polskiego, jak język rosyjski. Niemniej ucieszyło mnie to, że:  temat Fridomii dotarł już do Rosji byłem w stanie przeczytać ksiązkę biznesową po rosyjsku (wcześniej czytałem Przygody Deniska,  ale to przecież książka dla dzieci) poznałem kilka nowych rosyjskich przysłów, jak np „nie byłoby szczastja, da niesczastje pomoglo”  Przez drugą książkę autorstwa Profesora – „Inwestiruj w niedwieżimost i bogatiej” – nie zdążyłem już w tym roku przebrnąć. A w bieżącym roku będę się już uczył innego języka. Jakiego? O tym w kolejnym wpisie… Robert Nagaev, „Kak razbogatiets na niedwiżimosti”, Izdatielstwo Ekonomika, Moskwa, 2008   Tagi: rozwój osobisty 