Wiek emerytalny w Wielkiej Brytanii powinien zostać podwyższony do 72 lat do 2030 roku. Według Pensions Policy Institute, w 1981 roku ludzie przeciętnie otrzymywali wypłaty emerytur przez 25% swojego życia.  Ze względu na wydłużanie się średniego okresu życia w roku 2000 wskaźnik  ten wzrósł do 30%, a w zeszłym roku już przekroczył 33%. Obecnie wiek emerytalny dla mężczyzn w Wielkiej Brytanii wynosi 65 lat. Dla kobiet – dziś wynosi 60 lat, ale ma stopniowo zostać podniesiony do 65 lat do roku 2020. Według artykułu w Daily Mail z dnia 21 sierpnia 2010 roku, gdyby chcieć powrócić do proporcji 25% (tak jak to miało miejsce w 1981 roku), należałoby podnieść wiek przechodzenia na emeryturę do 72 lat. Osiągnięcie wskaźnika 30% wymagałoby podniesienia wieku przechodzenia na emeryturę do 68 lat w ciągu najbliższych 20 lat. Podobne głosy słyszy się z Francji oraz innych krajów UE. Polska też nie ucieknie przed niepopularnymi  decyzjami wymuszanymi przez zmiany demograficzne. System emerytalny wymyślony pod koniec  XIX wieku przez Otto von Bismarcka zaczyna być coraz mniej dostosowany do dzisiejszych realiów. PO będzie musiała wreszcie wypracować jakieś spójne rozwiązanie i je odważnie wdrożyć. A Polacy wypracować źródła pasywnych dochodów, tak aby stać się mniej zależnymi od decyzji polityków i zarządców zarządzającymi  zgromadzonymi przez nas w funduszach emerytalnych składkami.   Tagi: cel , czas , emerytura , Fridomia 