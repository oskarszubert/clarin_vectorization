Z lekkim opóźnieniem, moja kolejna książka „Mieszkania na wynajem. Moja droga do wolności finansowej” idzie wreszcie … do druku. Pomysł książki pojawił się gdy podczas wielu spotkań z Fridomiaczkami, Mieszkanicznikami czy ze studentami na uczelniach w całej Polsce, pojawiają się pytania o moją strategię. „Sławek, a jakie ty mieszkania kupujesz”, „a jak je finansujesz?”, „a za ile wynajmujesz”, „czy kupujesz za granicą”, „jak ważna jest dla ciebie lokalizacja”, „czy kupujesz też w blokach z wielkiej płyty, które mogą się wkrótce rozsypać” itp W tej książce znajdziecie odpowiedzi na te oraz na ponad 50 innych pytań. Zebrałem je w 9 rozdziałów. Jest to niewątpliwie najbardziej osobista z trzech moich dotychczas wydanych książek. Zaczynam od wczesnego dzieciństwa. Oczywiście nie kupowałem wówczas jeszcze mieszkań na wynajem, ale ćwiczyłem – już wtedy – pewne kluczowe umiejętności, niezbędne do zbudowania i następnie do utrzymania wolności finansowej. Gdy kilka miesięcy temu zadałem Wam pytanie o to co byście chcieli by pojawiło się w tej książce, jeden z Was zapytał „czy moja rodzina wspierała mnie w budowaniu wolności finansowej?”. Początkowo chciałem to pytanie pominąć, bo wydawało mi się zbyt osobiste i mało istotne dla sytuacji w każdej z Waszych rodzin. Ale po zastanowieniu się nad nim, zdecydowałem się na to pytanie też odpowiedzieć. Gdy mówię o tym co robiłem na przestrzeni ostatnich lat, to z konieczności wspominam też o mojej byłej żonie, Ani. Na szczęście nawet po rozwodzie pozostajemy w bardzo dobrych, przyjaznych relacjach i Ania zgodziła się nie tylko przejrzeć książkę pod kątem tego czy jakichś zapisów by sobie nie życzyła (nie miała uwag:-), ale nawet napisała do książki przedmowę. Nieco słodko-kwaśną. Nie zmieniłem w niej ani jednego słowa. Co jeszcze? Książka będzie miała podobną do poprzednich okładkę ( a jakże by inaczej, pomarańczową:-)), ale z pewną niespodzianką. Jaką? Zapomniałem… :-) Mam nadzieję, że zechcecie do niej sięgnąć. Dla części z Was może tam być trochę powtórek z tego co już ode mnie słyszeliście lub co już gdzieś wcześniej napisałem. Ale mam nadzieję, że mimo to, znajdziecie na jej stronach coś nowego, choć jedną inspirującą dla Was myśl. I mam nadzieję otrzymać kiedyś choćby jeden komentarz, jak ten poniższy, bardzo dla mnie miły, otrzymany dziś rano od pewnego małżeństwa Polaków z Anglii. Dotyczy on książki „Wolność finansowa dzięki inwestowaniu w nieruchomości” „Witaj Sławku, To niesamowite że nas pamiętasz :-) Tak pochodzimy ze Szczecina.  Dziękuje za błyskawiczny odzew. Powiem Ci , że wstyd mi za tą całą konsumpcję którą dotąd uprawiałem. Po przeczytaniu Twojej książki przejrzałem na oczy. Myśle że powinieneś wydawać następne w miare zbierania doświadczenia i przy zmieniających się nieustannie realiach świata. Gdyby taka książka jak Twoja była obowiązkową lekturą szkolną ,dzieciaki lepiej byłyby przygotowane do funkcjonowania w dzisiejszym świecie”. 