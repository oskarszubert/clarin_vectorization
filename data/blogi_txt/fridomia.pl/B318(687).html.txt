W starożytnośći Wyspy Kanaryjskie były nazywane Wyspami Szczęśliwymi. Wcale mnie to nie dziwi. Te wulkaniczne, górzyste wyspy, choć należą do Hiszpanii, są położone ponad półtora tysiąca kilometrów na południowy-zachód od macierzy, w zasadzie u wybrzeży Afryki. Dzięki temu panuje tam fantastyczny, subtropikalny klimat. Nawet w okresie bożonarodzeniowym, temperatury wahały się w przedziale 22 -27 st C (w nocy oczywiście chłodniej) i zapewniały mi doskonały humor. Dzięki niskim podatkom, cava (hiszpańskie wino musujące robione wg klasycznych szampańskich metod) kosztuje w Gran Canaria po kilka Euro za butelkę (ceny w supermarkecie zaczynają się już od Euro 1.50!) – można spokojnie popijać ten orzeżwiający napój już do śniadania – o obiedzie, deserze i kolacji nie wspominając. Benzyna jest tańsza niż w Polsce. Restauracje, nawet te dla turystów, też. Piękne plaże, które miejscami przekształcają się w ogromne połacie wydm. Plaże dla nudystów. Wysokie fale dla surferów. Rafy dla nurków. Malownicze stare porty. Ogromne kompleksy hotelowo-zakupowo-rozrywkowe. Ale mnie najbardziej pociągały góry. Fantastycznie kręte drogi dobrej jakośći. Strome podjazdy. Strome zbocza. Wysokie, skaliste góry. Dramatyczne wąwozy wyżłobione przez liczne rzeczki. Fantastyczne widoki. Piękne, malownicze wioski i miasteczka. Fantastyczne lokalne restauracje, gdzie goście wyposażeni we własne gitary, śpiewają tradycyjne pieśni. Największe wrażenie robiło na mnie jeżdżenie po tych górach skuterem. Nigdy wcześniej nie jeździłem skuterem po górach – na moim malutkim skuterku 50cc nie wypuszczałem się nawet poza Warszawę – i jazda po krętych, stromych górkach była dla mnie niezpomnianym przezyciem. Po drodze mijałem wielu innych motocyklistów, a także cyklistów. Nic dziwnego, że na Kanarach osiedla się coraz więcej osób z Unii Europejskiej. Wprawdzie zaostrzono nieco kryteria przyznawania statusu rezydenta, ale ponoć nie trzeba być rezydentem by kupić tam mieszkanie i by tam zamieszkać. Nie otrzymuje się wówczas świadczeń typu medyczne czy emeryturalne, ale po co to komu do szczęścia na Szczęśliwych Wyspach. Można przecież sobie wykupić ubezpieczenie medyczne. Ceny mieszkań są bardzo zróżnicowane. Wyższe nad morzem niż w interiorze. Wyższe w rejonach turystycznych niż poza nimi, a w samych rejonach turystycznych zależne od tego jak daleko mieszkanie znajduje się od samej plaży. Kolejne zmienne to m.in. czy mieszkanie jest nasłonecznione, czy ma basen na osiedlu, czy istnieje wewnętrzny parking. W rejonie Maspalomas na południu wyspy Gran Canaria (okolice Playa del Ingles, Campo de Golf, czy Sonnenland) ceny apartamentów kształtują się w granicach od Euro 1.800 – 3.600 za m.kw. Większość „apartamentów” to sypialnia, toaleta, i salon z kuchenką, o łącznej powierzchni 33-40 m.kw oraz sporej wielkości balkon. Co ciekawsze znalazłem ofertę mniejszego studio, które jest nawet tańsze za m.kw. W Puerto Rico ceny apartamentów kształtują się w granicach Euro 60.000 do 100.000, a ceny studio kształtują się w granicach 50-80 tysięcy. Bardzo miły agent, Miguel Alejandro, pokazał mi apartament (36 m.kw + 6-metrowy taras) z widokiem na ocean (choć nie na plażę) w nowym, kilkuletnim bloku w cenie zaledwie Euro 45.000. Co ciekawe, zauważyłem, że apartament został przyjęty do sprzedaży prawie 2 lata temu. Początkowo właściciel oczekiwał za swój apartament aż Euro 95.000. Pytałem o powody. Okazuje się, że trudno znaleźć kupca bo apartament nie jest wystarczająco nasłoneczniony, w kompleksie 15 apartamentów nie ma niestety basenu, nie ma też garażu. A to co najbardziej zniechęca kupujących to to, że większość spośród pozostałych w kompleksie apartamentów zajmują Marokańczycy. Oczywiście ta ostatnia informacja nie za bardzo mi się spodobała, no ale cóż tak jest głupio świat skonstruowany. Mieszkania w zupełnie nieturystycznej części wyspy, w miasteczku El Doctoral w pobliżu lotniska Las Palmas, są większe. Mieszkania z 2-3 sypialniami (+ pokój dzienny z aneksem kuchennym), wielkości 65 do 85 m.kw kosztują Euro 1400-1650/m.kw, czyli w granicach Euro 100 – 130 tysięcy. Można je wynająć za podobną kwotę co apartamenty bliżej morza, czyli w przedziale Euro 400-600 miesięcznie. Inwestują głównie Skandynawowie, a w szczególności Norwegowie. Ale ruchu nie ma zbyt dużego. Alejandro nie chciał się przyznać ile transakcji jego biuro domyka miesięcznie, ale między wierszami wyczytałem, że całe biuro sprzedaje w najlepszych miesiącach 2-3 mieszkania. Zaskoczyło mnie jego zaskoczenie, gdy zasugerowałem mu by się nauczył mówić po … norwesku:-). Kupując mieszkanie, trzeba też pamiętać o tym, by do ceny dodać jeszcze około 10% kosztów transakcyjnych. Wprawdzie biuro nie pobiera prowizji od kupującego, ale 6,5% wynoszą podatki. Dodatkowo trzeba uważać, bo – podobnie jak w Polsce – urzędy skarbowe posługują się starymi cennikami sprzed lat i mogą uznać, że podana w akcie wartość transakcji została celowo zaniżona (wygląda na to, że urzędników szkolą we wszystkich krajach na Marsie). Dodatkowe koszty to koszty notarialne oraz rejestracji. Firma Alejandra prowadzi też obsługę najmu. Podpytałem go o szczegóły i z pewną satysfakcją uznałem, że w porównaniu z Mzuri, to … amatorzy. Nie stosują umów, ich zakres usług jest bardzo wąski, nie prowadzą selekcji najemców, a jak najemca przestaje płacić, to informują o tym właściciela, by podjął działania windykacyjne. Ewentualnie jak spotkają „dłużnika w sklepie, to zawstydzają go, że ma pieniądze na zakupy, a nie ma na czynsz” :-) Ta procedura nie wydała mi się wystarczająco szczelna, no ale cóż. Oczywiście nie polecam inwestowania na Kanarach, po to by budować wolność finansową, bo zgodnie z moim podejściem należy inwestować tylko w tych miejscach, które się dobrze zna, lub tam gdzie ma się zaufanie do kogoś znającego rynek i potrafiącego profesjonalnie zaopiekować się najmem. Niemniej, gdyby ktoś myślał o przeniesieniu się na stałe w ciepłe rejony, to Gran Canaria z pewnością ma wiele kuszących zalet. 