Przy okazji niedawnego spotkania Fridomiaków w Kopenhadze, chciałem się przyjrzeć lokalnemu rynkowi nieruchomości. Okazuje się, że w Kopenhadze nie ma zbyt wiele ogłoszeń o sprzedaży – widoczne są raczej tylko naklejki „na wynajem” na witrynach lokali użytkowych; banerów „na sprzedaż” na mieszkaniach nie zauważyłem. A może po prostu nie wolno ich wywieszać? Z drugiej strony, choć sporo chodziłem po mieście, to natknąłem się tylko na jedną agencję nieruchomości. A w niej oferta nie była zbyt rozbudowana. Przy czym tylko 50-60% ogłoszeń dotyczyła nieruchomości w Kopenhadze. Pozostałe były zlokalizowane w przylegających miasteczkach, zwłaszcza na północ od stolicy. Rozumiem, że całe wybrzeże aż do Helsingor’u stanowi coś w rodzaju duńskiej Riviery z najdroższymi nieruchomościami. Zanotowałem ceny jedynie mieszkań w Kopenhadze. I kilka obserwacji. Po pierwsze, oferowane mieszkania miały raczej duże metraże. Najmniejsze mieszkania do sprzedaży miały po 59 oraz po 60 m.kw, a największe nawet ponad 330 m.kw. każde ( w ofercie znalazłem takich aż cztery! w cenach od DKK 3,1 do 12,5 miliona). Podobnie w ofercie najmu znalazłem mieszkania w metrażu od 135 do aż 283 m.kw. A jeśli chodzi o ceny najmu, to wahają się one w przedziale DKK 20 do 40 tysięcy miesięcznie, czyli od PLN 11 do 22 tysięcy miesięcznie! Polacy, którzy wynajmują 90-metrowe mieszkanie w jakimś miasteczku 60 km od centrum Kopenhagi płacą za nie właścicielom PLN 9.000 miesięcznie. Jeśli komuś z Was wystarczy do osiągnięcia wolności finansowej pasywny przychód na poziomie PLN 20.000 miesięcznie, to pewnie wystarczy mu jedno mieszkanie na wynajem w Kopenhadze. To ta dobra wiadomość. Bo zła jest taka, że aby kupić takie mieszkanie, musi zebrać kwotę co najmniej PLN 5 milionów! Za tę kwotę w Katowicach mógłby kupić 50 mieszkań, z których najmu uzyskiwałby co najmniej 50% więcej comiesięcznej pasywnej gotówki i miałby też większą stabilność przychodów, wynikającej z większej liczby posiadanych mieszkań. Ogólnie koszt zakupu 1 m.kw. mieszkania kształtuje się w Kopenhadze na poziomie od DKK 10.000/m.kw (PLN 5700) dla mieszkań powyżej 330 m.kw na obrzeżach stolicy, do poziomu DKK 40.000/m.kw (PLN23.000/m.kw.). Na dodatek, nie jestem pewien jak to wygląda w Danii, ale w Norwegii ceny transakcyjne bywają o 25-30% … WYŻSZE od cen wywoławczych:-) więc istnieje ryzyko, że trzeba by uzbierać jeszcze więcej kasy by zakupić tam mieszkanie na wynajem. Nie jestem tu pewnie zbyt oryginalny czy odkrywczy, ale ogólnie rzecz biorąc, bardziej opłacalne jest- póki co – zarabianie w Danii i inwestowanie swoich oszczędności w Polsce:-). Powodzenia !!! 