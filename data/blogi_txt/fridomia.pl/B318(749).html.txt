To niesamowite jak bardzo skutecznymi i potężnymi machinami marketingowymi dysponują obecnie wiodące europejskie kluby piłkarskie. Kluby piłkarskie z lokalnych instytucji przeobraziły się w globalne koncerny. Nie wiem ilu Barcelończyków gra w Barcie, a ilu Madrelinios w Królewskich, ale podejrzewam, że lokalsi są w obu klubach w mniejszości. Kluby ściągają najlepszych piłkarzy już nie z okolicznych boisk szkolnych i podwórkowych, ale z całego świata, ze wszystkich kontynentów. Nie wiem ilu kibiców w tych dwóch miastach ogląda El Classico, ale spodziewam się, że też są w mniejszości, bo El Classico stało się widowiskiem o globalnej widowni. Nie wiem ilu mieszkańców tych dwóch miast nosi koszulki i szaliki swoich lokalnych drużyn, ale z pewnością też są w mniejszości, bo kilkunastokrotnie więcej jest kibiców poza granicami Hiszpanii. Ostatnio byłem w Kolumbii na kursie języka hiszpańskiego i w ciągu mniej niż 10 dni widziałem w telewizji aż 3 mecze Barcy. Wszystkie 3 przegrane – z AC Milan oraz dwa razy z Realem Madryt. Takiej serii przegranych CF nie zanotowało chyba już od dość dawna. Ciekawe jak szybko Barca się znów przebudzi. W Kolumbii więcej osób kibicuje Realowi. Dlaczego? Bo w Barcie … gra Messi, a Kolumbia często z Argentyną przegrywa, więc sympatie są po stronie jej przeciwnika. Byłem też na meczu lokalnej ligi. Millonairos Bogota ograło Boyaca Chico 2:1 (piękną bramkę w ostatniej minucie strzelił obrońca gospodarzy, Panamczyk Roman).Nic dziwnego, w końcu Millonairos CF, oprócz „milionów” mają także 14 zdobytych tytułów mistrzów Kolumbii, a ich przeciwnicy mieli tylko po jednej gwiazdce na swoich koszulkach. Sporej wielkości  stadion był prawie pełen za wyjątkiem dwóch trybun, które z początku myślałem że były przeznaczone dla kibiców gości. Ale ci o dziwo w ogóle się nie pojawili. Mimo to doping był bardzo żywy. No i miałem okazję nauczyć się po hiszpańsku paru niecenzuralnych słów i zwrotów np pod adresem sędziego czy jakiegoś piłkarza, którego kibice uznali za zbyt leniwego. Niestety tak się jakoś składa, że w odróżnieniu od kilku znanych mi osób, te niecenzuralne słowa zupełnie się mnie nie trzymają. Jednym uchem wpadają, a drugim wypadają. Znam osoby, które w obcych językach potrafią tylko przeklinać – jakoś tak zwykłe słowa są dla nich mało ciekawe. Sam stadion jest dość nowoczesny i położony jest tuż obok linii TransMilenio – przypominającej sieć metra, sieć szybkich autobusów z wydzielonymi pasami ruchu i zabudowanymi naziemnymi przystankami przypominającymi przystanki metra. Po meczu byłem zaskoczony tym jak sprawnie udawało się tysiącom kibiców opuścić stadion autobusami. Trzeci świat czasami ma całkiem niezłe rozwiązania. Te w zakresie najmu mieszkań opiszę wkrótce na fridomii. A wracając do El Classico, to ciekaw jestem komu kibicują Fridomiaczki i Fridomiacy? A może żadnej z tych drużyn? Prześlijcie proszę odpowiedzi: (A) Real, (B) Barca, (C) żadnej z nich, (D) komuś innemu, komu? (E) football mnie w ogóle nie interesuje. Plus może jakieś ciekawe uzasadnienia, komentarze. Spośród odpowiadających wyłonię zwycięzcę lub zwyciężczynię, która otrzyma ode mnie drobną nagrodę z Kolumbii.  Od razu odpowiem, że nie, nie taką, która Wam się szablonowo skojarzy:-) 