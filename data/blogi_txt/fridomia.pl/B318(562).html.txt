Dzisiejsza Gazeta Wyborcza, w artykule Andrzeja Lubawskiego, znowu opisuje strategię inwestycyjną najsławniejszego na świecie inwestora, Warrena Buffetta. Jego firma – Berkshire Hathaway – ma aktywa warte USD 411 mld, w tym aż USD 38 mld gotówki. Firma żyje z dwóch źródeł: prowadzenia samodzielnej działalności gospodarczej (ubezpieczenia, reasekuracja, energetyka, transport, produkcja butów, słodyczy, dywanów, farb, materiałów budowlanych, odkurzaczy, lodów, wyrobów jubilerskich, wydawnictwo gazet i encyklopedii, a także wynajem prywatnych odrzutowców) oraz z inwestycji na giełdzie. BH posiada akcje warte w sumie aż USD 77 mld, takich firm jak m.in American Express  (13% akcji warte USD 7 mld), Coca-Cola (8,8% akcji o wartości USD 14 mld), IBM (5,5% – 11,7 mld), Wells Fargo (7,6% – 11 mld). Nie interesują go firmy, które niczego nie produkują, a których akcje ludzie kupują w nadziei, że ktoś inny zapłaci za nie więcej w przyszłości. Dlatego nie inwestował w akcje firm internetowych, ani w złoto. Złoto – owszem – ma pewne wartości przemysłowe oraz dekoracyjne, ale popyt z obu tych tytułów nie jest w stanie wchłonąć całej nowej produkcji. Motywy zakupu to wiara, że rosnąć będą zastępy przestraszonych, bo sojusznikiem cen złota – wg Buffetta – jest jedynie strach. Dziś światowe zasoby złota to około 170 tysięcy ton o wartości USD 9,6 biliona. Nazwijmy to kupką A. Za te same pieniądze, powiada Buffett, możnaby kupić całą amerykańską powierzchnię zasiewów – 400 milionów akrów, o rocznej produkcji wartej USD 200 mld. Do tego można by dokupić 16 odpowiedników Exxon Mobil (gdyby tyle ich było) – firmy, która zarabia netto ponad USD 40 mld rocznie. I jeszcze zostanie w tej drugiej kupce B, bilion dolarów na drobne wydatki. Czy można sobie wyobrazić kogoś, kto wybiera kupkę A zamiast B? Za 100 lat – przekonuje Buffett – 400 milionów akrów ziemi będzie rodzić gigantyczne ilości kukurydzy, pszenicy, bawełny i innych roślin. Exxon Mobil pozostanie posiadaczem ogromnych źródeł ropy i gazu i będzie wypłacać miliardowe dywidendy. A kupka złota pozostanie kupką złota i nadal nie będzie w stanie niczego wyprodukować. Przedsiębiorstwa, ziemia i nieruchomości to znacznie lepsze inwestycje niż złoto. Niezależnie od tego  czy za 100 lat waluta będzie oparta na złocie, muszelkach, zębach rekina czy kawałku papieru (tak jak dziś), ludzie będą skłonni zamienić kilka minut swojej pracy na butelkę coli czy na czekoladkę”. Nie mógł bym się bardziej zgodzić z tymi słowami.   Tagi: długoterminowo , Inwestowanie , strategia inwestowania 