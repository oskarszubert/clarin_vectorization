W ubiegły weekend miałem zaszczyt wystąpić podczas seminarium „Jak zacząć inwestować w nieruchomości” zorganizowanym przez ASBIRO. Kamil, dzięki za zaproszenie! Co więcej, miałem okazję posłuchać 9-ciu innych prezenterów i dowiedzieć się jaka jest ich strategia inwestowania, w czym się specjalizują, jakie były ich początki, itp Wśród uczestników rozpoznałem – jak zwykle – nieco znajomych twarzy, poznałem również wiele nowych osób. Wśród 400-500 uczestników seminarium udało mi się poznać też około tuzina Klientów Mzuri, których wcześniej nie miałem okazji poznać:-) To bardzo miłe, że Mzuri przestaje już być anonimową firmą:-) Ale wracając do samego seminarium. Potwierdziło się po raz kolejny, że ilu inwestorów, tyle możliwych strategii inwestycyjnych. Niektórzy inwestują po to by pomnożyć swój kapitał. Kupują tanio by drożej sprzedać. W ramach tej strategii, niektórzy handlują ziemią w okolicach Torunia, inni kupują kamienice w Piotrkowie Trybunalskim i po remoncie sprzedają pojedyńcze mieszkania, inni kupują domy pod Warszawą by je potem drożej sprzedać. Jeszcze inni wyspecjalizowali się w pozyskiwaniu nieruchomości z licytacji komorniczych w Rzeszowie. Druga szkoła inwestowania w nieruchomości, to po to by zarabiać nie na sprzedaży, tylko na wynajmie. To jest strategia, w której i ja się wyspecjalizowałem. Pasywne przychody z najmu służą nie tyle temu by się wciąż bogacić, tylko temu by uzyskać wolność finansową. W ramach tej strategii też jest wiele możliwych opcji strategicznych – albo specjalizować się w małych kawalerkach, albo w większych wielo-pokojowych mieszkaniach. Albo nie mieć określonej specjalizacji i różnicować swój portfel. Można budować swój portfel w dużych miastach typu Warszawa, Łódź czy Szczecin, ale można też w średnich typu Kielce lub Siedlce, czy wręcz w małych typu Głogów czy Płońsk. Bardzo zależało mi na tym by móc posłuchać wszystkich prezentacji więc czasami musiałem asertywnie odmówić jednej czy drugiej osobie, która chciała sobie w trakcie wystąpień ze mną „poszeptać”. Stanowczo zapraszałem w takich sytuacjach na pogaduszki podczas kolejnej przerwy. Mam nadzieję, że nikogo tym nie uraziłem, ale po pierwsze chciałem posłuchać (nikt, łącznie ze mną nie posiadł monopolu na wiedzę), a po drugie to trochę niegrzeczne gdy się gada podczas czyjejś prezentacji. Miałem już tyle okazji przemawiać publicznie, że wiem, że to przeszkadza prezentującemu. Mam nadzieję, że nikogo nie obraziłem, sądząc po dużych i gęstych wianuszkach osób, które zbierały się wokół mnie podczas każdej przerwy. Pytaniom nie było końca, aż Kamil się na mnie denerwował, że mu zakłócam porządek dnia. No ale cóż, chciałem tylko służyć swoimi doświadczeniami:-) Efekt był taki, że podczas tych dwóch dni, tylko raz udało mi się kupić coś do jedzenia lub do picia; na korzystanie z toalety też nie miałem czasu. Przerwę w paplaniu miałem tylko podczas wystąpień innych mówców. Do domu wracałem tak zmęczony, jak po całym dniu ciężkiej pracy w polu przy żniwach. A swoją drogą, to takiego zajęcia nie miałem na mojej liście „zawodów emeryta”. Muszę sobie dopisać:-) Jeszcze dwie refleksje z samego seminarium. Jednym z mówców był pan Grzegorz Sowa, przedsiębiorca znany na całą Polskę m.in z tego że odmówił płacenia składek na ZUS i podważa konstytucyjność obowiązku ubezpieczeń społecznych, a także z tego, że wyrzucił przez okno meble i ubrania lokatora jednego z mieszkań w kupionej przez siebie kamienicy w Piotrkowie Trybunalskim. Wspominałem o nim jakiś czas temu na łamach bloga fridomia.pl. O ile miałem i mam nadal wobec niego duży podziw za odwagę w kwestionowaniu konstytucyjności obowiązkowych składek na ZUS, to przyznam, że przy bliższym spotkaniu sporo stracił – niestety – w moich oczach. Z kilku powodów. Po pierwsze, nie lubię – pisałem już o tym przy okazji NAC 2013 – gdy mówcy chcą sobie pozyskać poklask przeklinając ze sceny. Swoją drogą, to nie rozumiem skąd u publiczności tak silna aprobata tego typu zachowań. Pan Sowa klął wielokrotnie i im bardziej soczyste puszczał wiązanki, tym głośniejsze brawa otrzymywał z sali. Bardzo mnie to smuciło. Bo wg mnie nie najlepiej to świadczy – wiem, wiem, pewnie się narażę – o społeczności ASBIRO. Obawiam się, że w Polsce chamiejemy. Internetowe chamstwo zaczyna się wylewać i zatruwać przestrzeń poważnych skąd-inąd seminariów i szkoleń. Po drugie, wygląda na to, że Grzegorz Sowa zdecydował się ze swojego – jak sam to nazwał – pieniactwa uczynić swój znak rozpoznawalny. Podkreślał parę razy, że jego to „nikt nie tknie, bo wszyscy wiedzą, że jestem pieniaczem”. Po trzecie, jego akcja spektakularnego wyrzucenia przez okno mebli lokatora (choćby to nawet był menel, jak go określił Pan Sowa) była – jak sam przyznał – obliczona na uzyskanie PR-owego rozgłosu. Niby po to by uwolnić Polskę od ustawy o ochronie praw lokatorskich, ale tak naprawdę chyba jednak po to by sława pieniactwa Pana Sowy dotarła również do Warszawy, do centrali ZUS-u, do siedzib Sądów Apelacyjnych oraz Najwyższego i gdzie tam jeszcze Pan Sowa ma pozakładane sprawy sądowe. W mojej ocenie to właśnie tego typu gangsterskie (Pan Sowa powiedział o nich wręcz dosadniej – sk*******skie) metody i zachowania mieszkaniczników przyczyniają się do rozhisteryzowania języka, który służy nam dziś do opisywania relacji na linii najemca- właściciel mieszkania. To przed takimi zachowaniami mieszkaniczników mają być chronieni lokatorzy i jeśli takie zachowania będziemy promować, to tę idiotyczną polsko-polską wojnę będziemy pogłębiać, zamiast budować normalne relacje biznesowe z naszymi klientami, lokatorami naszych mieszkań. I to dlatego oraz przez wzgląd na zebraną w sali wykładowej liczną młodzież, zdecydowałem się wejść w polemikę z jednym z moich współprezenterów. Wydaje mi się, że w Polsce mamy wyjątkowo wielu pieniaczy. Nie potrzebujemy kształcić kolejnego ich pokolenia. Moją ambicją jest cywilizowanie polskiego rynku najmu mieszkaniowego, a obawiam się, że chamstwem i pieniactwem tam nie dojdziemy. Druga moja refleksja. O ile sukcesy w firmach internetowych to domena młodości, to jednak wydaje mi się, że w tradycyjnym biznesie, istniejącym od tysięcy lat, takim jakim są nieruchomości, jednak trzeba mieć bogate doświadczenie by odnosić sukcesy. Wielu mówców dopiero zaczyna inwestowanie, a pierwszą ich „inwestycją” było ich własne mieszkanie.  Jedynie Jan Fijor ma wiele lat doświadczeń w inwestowaniu i to na dodatek na wielu rynkach, m.in w Chicago, na Florydzie i w Polsce. Jeden z mówców rozsądnie przyznał ze sceny, że mając dopiero 34 lata nie czuje się jeszcze ekspertem. A część mówców była przecież jeszcze młodsza. Nie oznacza to oczywiście, że nie mieli niczego wartościowego do przekazania. Wręcz przeciwnie – wynotowałem sobie wiele nowych pomysłów i podpowiedzi. Natomiast liczę na to, że uda się kiedyś Kamilowi ściągnąć na kolejne seminarium prawdziwych tuzów polskiego rynku nieruchomości, takich jak powszechnie znani Bracia Likusowie, Pana Leszka Czarneckiego czy rodzinę Bachledów-Curuś. Oprócz tego są jeszcze dziesiątki inwestorów wagi ciężkiej i super-ciężkiej w Polsce, przy których ja wyglądam jak nieopierzony jeszcze kurczaczek. Chętnie bym ich posłuchał. Szczerzę życzę moim współ- prezentującym by za kilka czy kilkanaście lat dołączyli do tych kategorii wagowych.  Patrząc na ich początki jestem pewien, że tam wkrótce dotrą. Powodzenia! Jeszcze raz dziękuję Kamilowi i całemu zespołowi ASBIRO za organizację tego wspaniałego wydarzenia i liczę na powtórki w przyszłości. 