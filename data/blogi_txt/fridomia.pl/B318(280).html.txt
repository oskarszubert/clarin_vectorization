Byłem wczoraj w Bibliotece Narodowej na Festiwalu Inspiracji. Spora impreza (ponad 200 uczestników) zorganizowana z inicjatywy Stowarzyszenia Profesjonalnych Mówców w Polsce. Dziewięcioro Profesjonalnych Mówców przedstawiło 20-25 minutowe próbki swoich najlepszych wystąpień, tak by menadżerowie odpowiedzialni za HR, eventy firmowe, itp mogli zapoznać się z ich możliwościami i charyzmą. Była mowa m.in o odwadze (niestety tę prezentację przegapiłem), świadomym przywództwie, zarządzaniu zmianą, złej wielozadaniowości, innowacji w sprzedaży oraz o „sercu w biznesie”. Padło bardzo wiele ciekawych myśli, ale mnie najbardziej zainspirowała myśl o tym, że aby przyśpieszyć realizację kolejnego zadania, trzeba … świadomie opóźnić jego rozpoczęcie. Wynika to z tego, że wielozadaniowość jest o wiele mniej efektywna niż sekwencyjne skupianie się na kolejnych zadaniach. Zdaję sobie sprawę z tego, że te objaśnienia mogą brzmieć abstrakcyjnie i mało przekonywająco, ale prowadzący – Pan Marek Kowalczyk z Mandarine Project Partners – zadał nam zadania, które dobitnie wykazały, że tak właśnie jest. Zwykle na tego typu imprezach większość uczestników nie czuje się komfortowo w przełamywaniu barier przed nawiązywaniem nowych kontaktów, przed networkingiem. Przed rozpoczęciem Festiwalu oraz w trakcie przerw, konsultanci BNI (Business Network International) pod kierunkiem Grzegorza Turniaka, pomagali nawiązywać rozmowy, przedstawiali sobie uczestników. Z nieoczekiwaną skutecznością moderowali sesje networkingowe. Udało mi się porozmawiać z ponad 50 osobami nt inwestowania i zarządzania mieszkaniami na wynajem. Było mi szczególnie miło poznać jedną z klientek firmy Mzuri w Łodzi. Polecała z przekonaniem usługi firmy swojej rozmówczyni. Organizatorzy zapowiadają powtórzenie Festiwalu Inspiracji na jesieni. Polecam. 