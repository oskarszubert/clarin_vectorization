Początek wiosny to dobry moment na zrobienie remanentów i porządków. Pewnych przemeblowań oraz reorientacji. Podczas dokonywania swoich porządków odkryłem kilka rzeczy. Zacznę od pierwszej dobrej wiadomości. Stowarzyszenie Mieszkanicznik, choć ma dopiero roczek, jest silną organizacją jak na swój wiek. Ostatni Kongres, wszyscy jego uczestnicy uznali za sukces. Każdy z nas wyniósł z Kongresu wiele wiedzy, nowych kontaktów, pozytywnej energii. Mamy wsparcie mediów oraz różnego rodzaju organizacji. Zaczynamy być dostrzegani przez liczących się uczestników rynku. Z kolei, członkowie Stowarzyszenia zaczynają wychodzić z nowymi inicjatywami biznesowymi, które wzmocnią i usprawnią funkcjonowanie polskiego rynku najmu prywatnego. Zaczynają się wśród nas wyłaniać prawdziwi eksperci w różnych tematach. Nasze finanse, choć pozostawiają jeszcze wiele do życzenia, są solidne. Otwieramy kolejne oddziały (w tym również za granicą) i w coraz większej liczbie miast zaczynają już funkcjonować regularne, comiesięczne spotkania Mieszkaniczników, na których możemy się wymieniać doświadczeniami i wiedzą. Mamy już wyznaczony plan działań na najbliższe miesiące. Kontynuujemy rozmowy z bankami w/s kredytów BTL (dwa dni temu odbyło się kolejne spotkanie z Pekao SA). Mamy plan kampanii społecznej wokół Kodeksu Etyki Mieszkanicznika. Będziemy się spotykać z instytucjami typu Polski Związek Firm Developerskich, ze Stowarzyszeniami Pośredników, nawiążemy współpracę z instytutem AMRON i innymi instytucjami. Będziemy się co miesiąc spotykać z lokalnymi Mieszkanicznikami. Otworzymy kolejne kilka oddziałów Stowarzyszenia, m.in w Kiecach, w Dublinie, w Leeds. Spotkamy się na IV Ogólnopolskim Kongresie 12-13 października br. A w międzyczasie pewnie pojawi się jeszcze sporo nowych inicjatyw, których dziś jeszcze nawet nie dostrzegamy. Przed nami dobre perspektywy. Zła wiadomość (głównie dla mnie) jest taka, że podjąłem decyzję o rezygnacji z funkcji Członka Zarządu Stowarzyszenia. Nie jest to dla mnie przyjemna decyzja. Jestem pomysłodawcą i założycielem Stowarzyszenia. Włożyłem w nie wiele pracy, czasu, wysiłku, pieniędzy na podróże po całej Polsce i nie tylko. Dałem Stowarzyszeniu swoją twarz i nazwisko. Oddałem nawet mój ulubiony pomarańczowy kolor:-) Dobrze się czułem w roli lidera Stowarzyszenia. Złożyłem Wam obietnicę, że będę w Waszym imieniu działać na rzecz cywilizowania polskiego rynku najmu prywatnego. Dzięki swojej roli miałem okazję spotkać wielu wspaniałych ludzi. Chociażby w czasie minionego Kongresu. Ale na szczęście nie ma kolców bez róży. I to jest druga dobra wiadomość. Dzięki rezygnacji z zarządu będę miał teraz więcej czasu. Dla siebie. Na czytanie. Na pisanie. Na myślenie. Uniknę też stresów „prezesowania”. Uwolniłem się od korporacji prawie 4 lata temu i teraz doszedłem do wniosku, że nie chcę znów się w to bawić. Uzyskuję zatem ponownie wolność od … prezesowania:-). I nie zamierzam się tej wolności kiedykolwiek znowu pozbywać:-) Nie zwalniam się z powinności cywilizowania polskiego rynku najmu detalicznego. Dalej będę popularyzował – najlepiej jak potrafię – dobre praktyki najmu. Nadal mogę i jestem gotów wspierać Stowarzyszenie. O formie mojej ewentualnej przyszłej współpracy ze Stowarzyszeniem niech zadecyduje kolejny zarząd. Dałem się poznać i osoby, z którymi pracowałem znają zarówno moje silne jak i słabe strony. Kolejna dobra informacja jest taka, że Stowarzyszenie poradzi sobie beze mnie. Oczywiście przyjemnie jest o sobie myśleć, że jest się niezastąpionym, ale jestem już wystarczający stary by wiedzieć i być pewnym tego, że nie ma ludzi niezastąpionych. To, że tak wiele osób uaktywniło się na rzecz cywilizowania rynku najmu w Polsce dowodzi tego, że widzimy, że istnieje taka potrzeba. I to ta potrzeba zapewni kontynuację działań Stowarzyszenia. Pozostali członkowie zarządu, którzy znają moją decyzję już od jakiegoś czasu, zaczęli już sobie układać na nowo zadania i podział obowiązków. Do kolejnego Kongresu mamy jeszcze ponad 200 dni, więc jestem przekonany, że pomimo mojej rezygnacji, kolejny będzie lepszy niż miniony. Apeluję do Was byście wspierali nowy zarząd i byście nie ustawali w działaniach na rzecz wdrażania nowych standardów rynkowych. Zdaję sobie sprawę, że wielu z Was może się czuć zawiedzionymi moją rezygnacją. Też daliście coś z siebie Stowarzyszeniu, wszystko fajnie się rozkręca, a tu nagle rezygnacja prezesa. Nie chcę używać megalomańskich porównań, ale w ostatnich tygodniach mieliśmy dwie znane na całą Polskę, a nawet na cały świat rezygnacje, a zarówno Warszawska Giełda jak i  Kościół Katolicki mają się bardzo dobrze. Z całym szacunkiem dla mojej ulubionej organizacji i dla siebie samego, Stowarzyszenie spokojnie poradzi sobie beze mnie w roli prezesa:-). Bo tak w ogóle to jeszcze przez 2,5 roku zamierzam być Mieszkanicznikiem aktywnie działającym na rzecz cywilizowania polskiego rynku najmu. Do dzieła! Avanti! 