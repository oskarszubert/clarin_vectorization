Kilka dni temu dostałem maila od Pana Roberta z linkiem do ciekawego artykułu w wyborczej.biz (dziękuję Panie Robercie!). Z artykułu tego wynika, że dysproporcje pomiędzy średnimi cenami mieszkań w Polsce są bardzo duże. W dziesięciu miastach w Polsce można kupić mieszkania w średnich cenach poniżej PLN 3.000/m.kw – najtańsze w Bytomiu, Grudziądzu i Wałbrzychu (w granicach 2500/m.kw). Oto link: http://wyborcza.biz/finanse/1,108340,10538 412,W_Bytomiu_2_5_tys__zl_m_kw___w_Juracie___17__Ogromne.html Dla mnie pewną ciekawostką jest to, że w czterech wakacyjnych miejscowościach (Międzyzdroje, Zakopane, Sopot czy Jurata) średnie ceny mieszkań są zbliżone lub wyższe od tych w Warszawie.  Nie jest to chyba uzasadnione wyższymi kosztami budowy w tych miejscowościach. Wynika to pewnie z tego, że liczne firmy sprzedające apartamenty wakacyjne i gwarantujące kupującym określone (atrakcyjne) stawki zwrotu z najmu, wliczają te gwarancje po prostu do ceny sprzedaży mieszkania. Jeśli zamiast normalnych dla branży developerskiej marż na poziomie – powiedzmy – 30-40%, firmy te są w stanie sprzedać mieszkania z 70%-ową marżą, to mogą sobie potem pozwolić na udzielanie gwarancji przychodów z najmu przez 2-3 lata od momentu oddania mieszkania właścicielowi. Czy moglibyście pomóc zweryfikować poprawność podanych w artykule danych dla Waszych miast? Czy udało Wam się ostatnio kupić jakieś mieszkania w podanych cenach lub poniżej? Z innej jeszcze strony, takie dysproporcje nie wydają mi się zbyt duże, czy skrajne. Pamiętam, że 10-12 lat temu natknąłem się na artykuł w jakiejś angielskiej gazecie, gdzie autorzy dla zobrazowania dysproporcji cen najmu w Wielkiej Brytanii posłużyli się prostokącikami. Wielkość prostokątu obrazowała ile cm.kw mieszkania można było wówczas kupić za 100 funtów w różnych cżęściach Anglii. O ile gdzieś na północy Anglii  za 100 funtów można było wtedy kupić powierzchnię równą mniej więcej dwóm kartkom rozmiarów A4, to w Londynie był to już tylko prostokąt wielkości pocztówki, a w dzielnicy Chelsea czy Notting Hill, wielkości małego znaczka pocztowego! Nawet garaż w Chelsea kosztował więcej niż mieszkanie gdzieś w północnej Anglii. To jest też chyba prawdą w Polsce – z artykułu wynika, że we Włocławku 28-metrowa kawalerka  została wystawiona na sprzedaż w cenie PLN 35 tyś, czyli o wiele mniej niż żadają sobie za miejsce w podziemnym garażu warszawscy developerzy. Tagi: mieszkanie , Nieruchomości , rynek nieruchomości , trendy w nieruchomościach 