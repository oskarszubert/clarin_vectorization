Niedawno jedna z naszych najsympatyczniejszych czytelniczek przysłała nam e-maila o takiej treści: Chciałabym poruszyć kwestie oszczędzania.   Ostatnio słyszałam w radiu reklamę Synek mówi do mamy: „Mamo pójdziemy znów na zakupy do sklepu x?” Mama odpowiada: :”Ależ synku byliśmy tam przecież już rano” Synek: „no tak, ale przecież sama mówiłaś że zakupy w tym sklepie to oszczędzanie, wiec pójdziemy na zakupy i oszczędzimy na wakacje”   Myślę że ta reklama doskonale pokazuje stopień edukacji finansowej dzieci i dorosłych w Polsce. Do tej pory nie pisaliście Państwo dużo o edukacji finansowej, a myślę że to też nieodłączny element fridomii !    Co myślicie Panowie na ten temat?   Pozdrawiam z Sopotu Dorota Bardzo dziękuję Pani Dorocie za podrzucenie tematu. Ta reklama to oczywiście w moim mniemaniu skandal. Podobnie jak kilka miesięcy temu, gdy przecierałem oczy i uszy ze zdumienia, kiedy jeden z banków reklamował swoją kartę kredytową, gdzie podobno za każde 100 złotych wydane przy użyciu karty, właściciel karty dostawał jakiś mały rabacik (czyli bank dzielił się z nim prowizją pobieraną od właścicieli sklepów). Hasło brzmiało podobnie: „im więcej wydasz, tym więcej zaoszczędzisz”. Ekonomia postawiona – jak w cyrku – na głowie. Zdziwienie moich nastoletnich dzieci (świadomych tego, czym się różni inwestowanie od konsumpcji) budziła reklama jednego z koncernów samochodowych, który w okresie, gdy wybuchał tzw „kryzys finansowy”, zachęcał do tego, aby Polacy nie trzymali oszczędności w banku (gdzie ponoć nie były bezpieczne), tylko pobiegli do dealera „zainwestować” w nowy model samochodu tego koncernu. Obrzydliwy cynizm grający na czyimś strachu, zresztą też w dużym stopniu wywołanym (a już na pewno rozdmuchanym) medialnie. Tego typu reklamy uważam za tak samo szkodliwe jak reklamy papierosów czy alkoholi. Może nawet bardziej szkodliwe, bo zniszczenia, które powodują może nie są tak gołym okiem widoczne. Pewnie podobne przykłady można by mnożyć. Pamiętam, że gdy 20-25 lat temu uczyłem się podstaw marketingu, za jedną z podstawowych funkcji reklamy uznawało się funkcję informacyjną. Ale to było 25 lat temu w Polsce (być może, że uczyłem się zresztą wówczas jakiś przebrzmiałych na Zachodzie tez). Dzisiaj w erze wszechwładnych „analityków rynkowych” oraz zarządów koncernów tchórzliwie bojących się ich reakcji na wyniki finansowe ich firm za ostatni kwartał, funkcją reklamy stała się dezinformacja – byleby więcej i więcej sprzedać ciemnemu ludowi… A lud się temu niestety poddaje.   Tagi: oszczędzanie 