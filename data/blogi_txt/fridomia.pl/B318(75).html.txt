Zaproponowane przez Ministerstwo Finansów rozwiązanie mające ułatwić bankom udzielanie odwróconych kredytów hipotecznych, to bardzo dobre posunięcie w kierunku rozwijania infrastruktury rynku nieruchomości. W krajach zachodnich „reverse mortgage” jest znane od lat i całkiem popularne. Po co ktoś ma klepać biedę na starość, mieszkając w bardzo dużym mieszkaniu czy domu, którego wysokie koszty utrzymania wręcz zwiększą poziom odczuwanej biedy? Czy odwrócony kredyt hipoteczny przyjmie się w Polsce? Czas pokaże. W Polsce jest wysoko rozwinięte przekonanie rodziców, że ich obowiązkiem jest finansowe wspieranie swoich dzieci, nawet długo po tym, gdy te osiągną pełnoletność i same zaczną pracować. Przekonanie to rozwinęło się lub umocniło w czasach komunizmu, gdzie rzeczywiście samo przetrwanie wymagało dużego wysiłku oraz umiejętności kombinowania i współpracy. Dzisiaj młodzież (poza obszarami zmarginalizowanymi) ma na ogół nieporównywalnie lepsze możliwości zarobkowania niż starsze pokolenie rodziców i tego rodzaju postawa wydaje się już być pewnego rodzaju anachronizmem. Jednak zwyczaje długo umierają i nadal część osób starszych może mieć dylematy natury moralno- społecznej czy sprzedać bankowi swoje mieszkanie w zamian za możliwość mieszkania w nim do końca życia i w ten sposób zwiększyć sobie poziom komfortu życia na ostatnie lata, czy raczej przeklepać ostatnie lata życia w biedzie, po to by pozostawić mieszkanie wnukom? Z drugiej strony, do rozważenia opcji odwróconej hipoteki mogą skłonić twarde realia życiowe: osoba starsza utrzymująca się z niskiej emerytury czy renty boleśnie odczuwa w swoim comiesięcznym budżecie niemałe koszty utrzymania dużego (często za dużego w stosunku do jej potrzeb) mieszkania. Może przez to wymagać pomocy finansowej od swoich dzieci. Pieniądze otrzymywane z odwróconej hipoteki pozwolą na samodzielność, a mogą przecież nawet w części zostać wykorzystane do pomocy dzieciom. W Anglii popularne jest poszukiwanie wśrod starszych osób mieszkających samotnie, osoby do wspólnego zamieszkania. I tak np dwie starsze sąsiadki czy kuzynki, mieszkające w dwóch odrębnych mieszkaniach, wprowadzają się do jednego z nich, a drugie wynajmują. Oprócz dodatkowych comiesięcznych dochodów z najmu oraz obniżonych kosztów utrzymania (bo teraz opłata administracyjna, ogrzewanie, itp w mieszkaniu w którym mieszkają dwie osoby dzieli się na dwa), zaletą tego rozwiązania jest to że sąsiadki/kuzynki mogą sobie dotrzymywać towarzystwa, że mogą liczyć na natychmiastową pomoc w sytuacjach awaryjnych, że czują się mniej samotne. Do takiego rozwiązania niepotrzebne jest przyzwolenie Ministerstwa Finansów ani zgoda banków. Wystarczy wzajemne zaufanie, otwartość umysłu, zorganizowanie przeprowadzki i gotowość do zaakceptowania nowej współlokatorki. Dodatkową zaletą jest to, że decyzja ta jest odwracalna – jeśli okazałoby się, że panie nie są w stanie mieszkać pod jednym dachem, zawsze mogą wypowiedzieć umowę najmu drugiego mieszkania i powrócić do poprzedniego stanu. No i po śmierci mieszkanie nadal może zostać odziedziczone przez dzieci czy wnuki. Jestem przekonany, że propozycja Ministerstwa Finansów jest naprawdę bardzo dobrym rozwiązaniem. Istnieją inne możliwości (jak choćby powyżej przedstawiona), ale cieszy to, że Ministerstwo chce tworzyć nowe możliwości.  Tak widzę rolę rządu – w usuwaniu barier do przedsiębiorczości i zapewnianiu ładu prawnego, który ułatwi tworzenie nowych rozwiązań. Przy okazji, większy ruch na rynku nieruchomości będzie korzystny również dla fiskusa – osoby, które  uwolnią zamrożony w swoich mieszkaniach kapitał, część z pieniędzy uzyskanych z odwróconej hipoteki przeznaczą na (opodatkowaną przecież) konsumpcję.  Dodatkowe dochody mogą też spowodować mniejsze uzależnienie tych osób od pomocy społecznej. Tak więc mamy do czynienia z sytuacją potencjalnego „win-win-win” dla wszystkich stron. Innym elementem szeroko pojmowanej infrastruktury rynku nieruchomości nadal nieobecnym w Polsce jest kredyt typu: Rent-to-Buy. W tym przypadku osoba, która chce kupić swoje własne „M”, ale póki co nie ma zdolności kredytowej (bo np dopiero co rozpoczęła pracę zawodową), może wynajmować mieszkanie, którego właścicielem jest np. bank. W umowie najmu zapisane jest, że najemca ma opcję wykupienia za jakiś czas tego mieszkania za określoną cenę. Brakuje też szeregu rozwiązań z zakresu regulacji najmu, kaucji, sprawdzania wiarygodności najemców, regulacji obowiązków prawnych właścicieli mieszkań pod wynajem, itd. Wierzę, że one wkrótce powstaną. Pomimo tego, że w Toruniu czy Krakowie czy w wielu innych polskich miastach stoją kamienice, które zostały wybudowane 600 lat temu, polski rynek nieruchomości pod wynajem ma dopiero niespełna 20 lat! Dzisiejszy artykuł z Wyborczej: htt p://wyborcza.biz/biznes/1,100896,7817241,Bedzie_kredyt_hipoteczn y_na_mieszkanie__ktorego___nie.html Informacja Ministerstwa Finansów: http://www.mf.gov.pl/dokument.php?const=1 dzial=153 id =208253 typ=news   Tagi: Nieruchomości , pasywny dochód , wolność finansowa 