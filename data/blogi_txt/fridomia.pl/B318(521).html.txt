Mówi się, że podróże kształcą. Potwierdzam. Wiedziałbym zdecydowanie mniej o nieruchomościach, gdybym mniej podróżował. To w czasie licznych moich odwiedzin w Stanach Zjednoczonych gdy jeszcze pracowałem w Arthur Andersen, pierwszy raz natknąłem się w księgarniach na podręczniki o inwestowaniu w nieruchomości. Z podręczników tych wyczytałem, że wybierając nieruchomość należy kierować siępo pierwsze jej lokalizacją, po drugie lokalizacją i wreszcie, po trzecie, lokalizacją. I tak robiłem na początku swojej drogi do wolności finansowej – kupowałem kawalerki tylko w ścisłym centrum miasta. Dopiero po jakimś czasie odkryłem, że w moim segmencie rynku nieruchomości na wynajem (jest to segment, który nazwałem „budżetowym”) o wiele ważniejsze od lokalizacji jest niska cena najmu. Studenci oraz osoby dopiero rozpoczynające pracę nie będą przepłacali tylko po to by mieszkać w „lepszej” lokalizacji. Dla nich najważniejsza będzie niska cena najmu. A niską cenę najmu mogę zaoferować tylko wtedy gdy tanio kupię daną nieruchomość. Owszem, lokalizacja jest ważna – pomyślałem – w przypadku lokali użytkowych (dla banku ważne jest nie tylko w jakiej dzielnicy i przy jakiej ulicy mieści się ich oddział, ale wręcz na którym rogu danego budynku) czy w przypadku luksusowych willi na wynajem (prezes dużego koncernu nie będzie chciał zamieszkać w podrzędnej dzielnicy, choćby nawet w bardzo luksusowo urządzonej willi). Odwiedzając ostatnio Rio de Janeiro odkryłem jeszcze jedną prawidłowość, niby oczywistą, ale wcześniej jej nie dostrzegałem. Otóż okazuje się, że rynek nieruchomości w Rio jest ogromnie zróżnicowany pod względem lokalizacji. Mieszkanie w modnej dzielnicy Copacabana, sąsiadujące ze sławną plażą o tej samej nazwie kosztuje 5 razy (!!!) więcej niż identyczne mieszkanie (wielkość, rozkład, standard wyposażenia) w dzielnicy typu San Cristobal. A są przecież jeszcze favele… Czy mieszkając w Rio kupowałbym mieszkania w San Cristobal czy raczej w Copacabanie? Nie potrafię do końca odpowiedzieć na to pytanie nie znając  do końca specyfiki tamtejszego rynku. Gdybym kupował tak jak większość inwestorów – czyli nawet jeśli bym planował zbudowanie wolności finansowej, ale jednocześnie bym brał pod uwagę możliwość odsprzedaży w przyszłości kupowanych nieruchomości – to może wolałbym inwestować w te lepsze lokalizacje. Dlaczego? Bo sądzę, że nieruchomości w favelach są po prostu mniej trwałe. Moje mieszkanie mogłoby się obsunąć wraz z całym budynkiem podczas ulewów, lub zostać zburzone przez buldożer lub pochłonięte przez pożar. Z drugiej strony, wartość nieruchomości nad modną plażą powinna systematycznie rosnąć. Z kolei, gdybym kierował się jedynie cashflow (w modelu budowania wolności finansowej nie bierze się raczej pod uwagę sprzedaży kupowanych wcześniej mieszkań), to być może zdecydowałbym się raczej na portfel mieszkań w favelach. Bo tam są o wiele tańsze nieruchomości i osiąga się – tak przypuszczam – o wiele wyższe zwroty z najmu. Wyższe m.in po to by pokryć wyższe ryzyko inwestycyjne. Jak to się ma do inwestowanie w Polsce? W Warszawie i w innych polskich miastach lokalizacja ma – według mnie – dużo mniejsze znaczenie. Dlaczego? M.in dlatego, że przez dziesięciolecia komunizmu zatarły się różnice pomiędzy dzielnicami. Pamiętam, że gdy przyjechałem do Polski na studia na pocżątku lat 80-tych XX wieku, było dla mnie szokiem, że profesor SGPiSu oraz pracująca na tej uczelni sprzątaczka mieszkają w jednym bloku na Ursynowie. W Kenii byłoby to niemal nie do pomyślenia. Gdy ktoś w Nairobi powie mi gdzie mieszka, w jakiej dzielnicy, to ja mogę oszacować z dość dużą dokładnością ile miesięcznie zarabia. Miejsce zamieszkania jest takim samym wyznacznikiem statusu zamożności jak samochód czy marka zegarka. W Warszawie są oczywiście nieco lepsze dzielnice (np Saska Kępa czy Wilanów), ale w żadnym przypadku cena mieszkania nie będzie tam 5- czy 10-krotnie większa niż na Pradze Północ (najmniej prestiżowej warszawskiej dzielnicy). Różnice w wartości mogą być najwyżej 40-50%-owe. Wyjątkiem są pewnie te najbardziej prestiżowe budynki typu Złota 44 czy Cosmopolitan w okolicach Pałacu Kultury oraz Dworca Centralnego, gdzie ceny najbardziej ekskluzywnych apartamentów mogą sięgać PLN 40.000 za metr kw., ale to są raczej odchylenia od normy.  Nawet w tych najdroższych apartamentowcach średnie ceny mieszkań wynoszą około PLN 25.000/m.kw, czyli „tylko” 3 razy więcej niż średnia dla Warszawy (przy czym należy dodać, że ceny tych mieszkań obejmują jeszcze wykończenie „pod klucz”). Warszawa jest zatem dość egalitarna – w Miasteczku Wilanów mieszkają zarówno prezesi dużych banków jak i początkujący bankowi analitycy. Spodziewam się, że inne polskie miasta również. Czy warto więc w Polsce dopłacać za „lepszą, modną lokalizację”? Według mnie nie warto. Może w Rio de Janeiro czy w Nairobi tak, ale w Warszawie, to po co? Tak czy inaczej, rozważania nt nieruchomości nie przesłoniły mi radości podziwiania licznych atrakcji Rio de Janeiro – najpiękniejszego chyba dla mnie miasta na świecie. Jest w nim wszystko – i piękne plaże i wysokie, dramatyczne góry. Liczne zatoki z których wynurzają się wysokie wyspy. Bujna tropikalna zieleń. Kolorowe ptaki i unikalne dzikie zwierzątka (których nazw nawet nie znam). Fantastyczna kolonialna architektura i nowoczesne biurowce. Aktywna scena kulturalna i kulturalni kibice licznych lokalnych klubów piłkarskich. Dla nich zamiast bijatyk międzyklubowych ważniejsza wydaje się być sama „joga bonito”. Rozpływające się w ustach mięso z grilla oraz soki z naturalnych tropikalnych owoców. Ciepła pogoda i słońce. Atrakcyjne, skąpo ubrane dziewczyny we wszystkich możliwych odcieniach skóry oraz uśmiechnięci faceci. Życie na luzie i w serdeczności. W ostanich latach pojawił się też wyraźny optymizm i pewność siebie wynikająca z dobrej sytuacji oraz obiecujących perspektyw gospodarczych. Dodatkowo, Rio już wkrótce będzie gościć mecze Mundialu 2014 oraz Olimpiadę w 2016 roku. Modernizacja infrastruktury miasta trwa w najlepsze. A co do kwestii sławetnego braku bezpieczeństwa? Osobiście sądzę, że ogromną przesadą jest trąbienie na lewo i na prawo o tym jak niebezpieczne jest to miasto. Oczywiście można przytaczać statystyki o tym ile jest zabójstw w favelach, o tym ile jest gangów i napadów z bronią w ręku. Ale mnie to nie przekonuje do końca. Bo gdyby w ten sposób spojrzeć na statystyki, to przy odrobinie złej woli, możnaby cudzoziemców przestrzegać przed przyjazdem do … Polski. Statystki dotyczące słabych polskich dróg, liczby śmiertelnych wypadków drogowych, liczby zatrzymywanych praw jazdy pijanych kierowców, itp  mogłyby świetnie posłużyć do stworzenia czarnego piaru wokół naszego pięknego kraju. Tylko po co? O tym, że podróże kształcą przekonałem się też w drodze powrotnej. W samolocie Lufthansy herbatę serwują w takich kubkach. Tym razem na kubkach widniała reklama firmy … Comarch! Brawo Janusz Filipiak! Oby więcej naszych rodzimych firm wychodziło na miedzynarodowe rynki. W tym brazylijski. Wiecie, że Brazylia jest drugim po USA, największym rynkiem użytkowników facebook’a? Jest ich tam ponoć ponad 46 milionów! Więc użytkowników software’u Comarch też by chyba nie zabrakło:-)   Tagi: Fridomia , Inwestowanie , nieruchomości za granicą , rynek nieruchomości , strategia inwestowania 