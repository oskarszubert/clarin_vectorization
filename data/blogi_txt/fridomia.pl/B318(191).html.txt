Byłem w Egipcie w okresie świąteczno-noworocznym. Oprócz odpoczynku w Hurghadzie, odwiedziłem Kair, Aleksandrię, Asuan, Luksor. Zaraz potem pojechałem na konferencję nieruchomościową w Nowym Jorku. To dlatego nie od razu opublikowałem ten wpis z Hurghady. I co się okazało? W Egipcie wybuchła krwawa rewolucja i mój reportaż traci na aktualności, na znaczeniu. Bo jakież znaczenie mogą mieć rozważania nt miejsca konsumowania owoców swojej wolności finansowej w porównaniu z tragedią jaką przeżywają ludzie niepewni swojego jutra? Moim braciom Egipcjanom życzę bezkrwawego przejścia do nowego ładu, do pokoju, do wolności politycznej, do większego dobrobytu. I tego by Egipt znów się wkrótce kojarzył – Insha’allah – z bezstroskim odpoczynkiem, a nie zdjęciami z chaosu na placu przed Muzeum Egipskim. Poniżej mój wpis w pierwotnym brzmieniu:   Jakże to egzotycznie brzmi. Dla Polaków Hurghada to jedno z najpopularniejszych miejsc do spędzania wakacji „w egzotyce”. Egipt co roku odwiedza ok 8 milionów turystów, z czego podobno 5 milionów to Rosjanie. Polaków przyjeżdża tam podobna liczba jak Anglików, Niemców czy Francuzów.  Hurghada jeszcze 30 lat temu była małą wioską rybacką; dziś liczy ok 500-600 tysięcy mieszkańców, a w tej liczbie około 40 tysięcy to cudzoziemcy na stale mieszkający w tym dynamicznie rozwijającym się mieście. Co ich przyciąga do Hurghady? Temperatura, 360 słonecznych dni w roku, rafa koralowa, wyprawy na pustynię, egzotyczna kuchnia, nieśpieszny tryb życia, ciągła dostępność świeżych owoców i warzyw, niskie koszty utrzymania, no i wreszczie niskie ceny nieruchomości. W nowych budynkach w pierwszej lub drugiej linii od plaży ceny małych apartamentów wahają się w przedziale USD 400 – 600 za metr kwadratowy, w zależności od piętra, widoku na morze lub nie, itp. Te apartamenty są wykańczane w podwyższonym, europejskim standardzie. Nawet jeśli jakość użytych do wykonczenia materiałów nie jest z topowej europejskiej półki, to baseny w podwórzu lub na dachu oraz dostęp do prywatnej plaży powinny w pełni zrekompensować pewne niedociągnięcia jakościowe. Nie znam zbyt wielu apartamentów w Warszawie czy w Łodzi z 4 basenami w kompleksie. Przykłady wybranych apartamentów: 44-metrowe studio za USD 26.000 lub 38-metrowe za USD 24.000 w nowym kompleksie z 4 basenami oraz dostępem do prywatnej plaży. Przy płatnościach gotówkowych udzielany jest 3%-owy rabat, choć znając miejscowe zwyczaje związane z targowaniem się, rozumiem, że tę informację możnaby uznać za zaproszenie do negocjacji, a nie koniecznie potraktować ją jako ostateczną cenę mieszkania. Opłata za zarządzanie budynkiem oraz terenem, za ochronę, itp wynosi GBP 400 rocznie. W innym kompleksie, sąsiadującym z Hotelem Sheraton, można kupić 2-pokojowy 52-metrowy apartament za USD 30.000. Cena obejmuje miejsce postojowe dla samochodu, sporej wielkości balkon z widokiem na morze, internet, basen na dachu budynku, 24-godzinną ochronę i wiele innych udogodnień. W jeszcze innym kompleksie, przy samym morzu można kupić 40-metrowe studio za USD 20.000. Takie mieszkanie można wynajać za USD 220 miesięcznie, więc mogłaby to być inwestycja częściowo dla własnego użytku, a częściowo na wynajem. Zresztą część developerów oferuje gwarantowaną kwotę przychodów z najmu uwzględniając to, że właściciciel będzie sam korzystał z apartamentu nie więcej niż 3 tygodnie w roku. Inni developerzy oferują bardzo korzystne rozłożenie w czasie harmonogramu płatności. Wiąże się to z tym, że występuje ostatnio spora nadpodaż nowobudowanych apartamentów więc jest dość silna konkurencja o klienta, a właściwie to o jego gotówkę. Nie istnieją żadne ograniczenia w zakupie mieszkań przez cudzoziemców i rzeczywiście coraz więcej cudzoziemców tam inwestuje. W Hurghadzie zajrzałem do 3 agencji nieruchomości: jednej prowadzonej przez Rosjankę (tych jest najwięcej), jednej prowadzonej przez Czeszkę i Polkę oraz jednej egipsko- brytyjskiej. Inwestycje do wartości 500.000 funtów egipskich (ok USD 86.000) są zwolnione z podatków. Agencje nie pobierają prowizji od kupującego, a tylko od developera, a koszty transakcji podobno zamykają się w kwocie USD 500. Warto jeszcze wspomnieć o tym, że to co opisywałem powyżej dotyczy nowych projektów o standardzie „dla Europejczyków średniej klasy”. Istnieje jeszcze coś w rodzaju „klasy biznes”. Położona około 30 km na północ od Hurghady miejscowość/dzielnica El Gouna to stworzony sztucznie nadmorski kompleks z wieloma kanałami, wysepkami, itp wzorowany na Wenecji lub na eksluzywnych dzielnicach Miami. Tam każdy dom ma dostęp do drogi samochodowej oraz – z drugiej strony – do drogi morskiej, a co za tym idzie oprócz garaży dla samochodów, także przystań dla jachtu. Ceny mieszkań są tam odpowiednio wyższe – ceny najmniejszych mieszkań zaczynają się od USD 50.000. Ale za to mamy w sąsiedztwie ekskluzywne sklepy, restauracje i bary, a także luksusowe hotele najlepszych światowych sieci (m.in Club Med, Sheraton, Movenpick, Steigenberger). Pola golfowe, 9 centrów nurkowania, centra kite-surfowe, tor gokartowy, spa, aquarium, itp uzupełniają ofertę rozrywek i art de vivre.  Z drugiej strony, mamy coś na kształt tanich linii lotniczych. Już za USD 15.000 (a pewnie i mniej) można kupić mieszkanko w najmniej snobistycznych, arabskich dzielnicach. Więc dla każdego coś miłego.   Przestrzegałbym przed kupowaniem mieszkań w Hurghadzie w celach  czysto inwestycyjnych. Tak jak wspominałem już wiele razy na łamach Fridomii, budowanie własnej wolności finansowej proponuję bazować na miejscu, które dobrze znamy, tak abyśmy byli świadomymi inwestorami, a nie tylko spekulantami. Natomiast jeśli ktoś by chciał owoce swojej wolności finansowej konsumować w cieplejszych niż Polska zakątkach świata, to Egipt może być wart rozpatrzenia. Rozmawiałem z parą młodych turystów z Polski. Opowiadając im o wolności finansowej, podsunąłem im pewien pomysł. Posiadają oni w Krakowie duże mieszkanie w którym teraz mieszkają. Zakładając, że są w stanie w ciągu 15-20 lat kupić i spłacić jeszcze 2-3 kawalerki na wynajem, to po owych 15-20 latach mogliby sprzedać swoje duże mieszkanie w Krakowie i za te pieniądze kupić nie mniejsze w Egipcie i jeszcze by im starczyło gotówki na zakup drugiego mniejszego mieszkania w Egipcie pod wynajem. Te kilka mieszkań pod wynajem wystarczyłoby im do utrzymania całkiem przyzwoitego poziomu życia w dużo tańszym od Krakowa Egipcie. Albo tę różnicę w cenie mieszkań mogliby przeznaczyć na założenie niedużej pierogarni w Hurghadzie. Mają marzenie o prowadzeniu kiedyś restauracji, a myślę że nieskazitelnie czysta restauracja z miłą obsługą miałaby duże wzięcie wśród turystów często dotykanych na miejscu „zemstą faraona”.  Otwartość i gotowość przeniesienia się do tańszego kraju może istotnie przyspieszyć moment osiągnięcia wolności finansowej. Powodzenia.   Tagi: Fridomia , Nieruchomości , nieruchomości za granicą , wolność , wolność finansowa 