Ostatnio wywiązała się na łamach fridomii całkiem gorąca – jak na nasze towarzystwo wzajemnej adoracji – debata. Czy warto – dążąc do zwiększania zysków z najmu – wynajmować również przestrzeń balkonową na reklamę. Głównym argumentem przeciw było to, że nasze miasta, z których już dziś nie jesteśmy zbyt dumni, staną się jeszcze mniej estetyczne. Żeby było jasne, nie jestem zwolennikiem reklam. Zwłaszcza tych ogłupiających stosowanych przez wszelkie koncerny, które chcą nam narzucać poprzez billboardy jakieś sztuczne wymyślone idee szczęścia (najnowszy gadżet, najnowszy model, największe mieszkanie, największy „prestiż”, itp). Te billboardy są ładne, estetyczne, kolorowe. Czasami mają zabawne teksty, nietuzinkowe zdjęcia, bywają wręcz artystyczne. To samo dotyczy zresztą większości reklam telewizyjnych, radiowych, tych w kolorowych (i nie tylko) czasopismach, w internecie itp. Co innego reklamy małych przedsiębiorców. Są brzydkie, tandetne, trochę nudne poprzez powtarzanie często tego samego. Wykonane są z brzydkich materiałów. Wyeksponowane są chaotycznie, tam gdzie popadnie. Ale mają one dla mnie jedną ogromną zaletę. Są odzwierciedleniem przedsiębiorczości. Informują o usługach małych sklepikarzy, małych zakładów naprawczych, pojedynczych restauracyjek czy zakładów fryzjerskich. „Informują” a nie przekonują, że dzięki ich usługom będziemy „szczęśliwsi”. Te szyldy, banery, tandetne naklejki, itp może zaśmiecają nam przestrzeń, ale nie zaśmiecają nam … umysłów. A wręcz przeciwnie pokazują, że w epoce odwalania 8 godzin (lub więcej) dla wszelkiej maści korporacji lub – z drugiej strony – w epoce czekania aż ustawię sobie życie na koszt innych (czytaj: państwa opiekuńczego) są jeszcze ludzie z odrobiną werwy i animuszu. Ludzie, którzy idąc pod prąd biurokratom rzucającym im kłody pod nogi (m.in zakazami nieestetycznej reklamy), konsumentom (w których już wyrobiono przyzwyczajenie, że wszystko „korporacyjne” jest lepsze), nauczycielom (którzy przekonują że to co może im się przytrafić najlepszego to dobry etat w korporacji), itp starają się utrzymać swoje coraz bardziej się zawężające pola swobody i wolności. Popieram szpetne i tandetne szyldy, banery i reklamy na wylotówkach u wjazd do miast. A także w ich centrach. Na przystankach tramwajowych, na słupach i na balustradach dzielących jezdnie. Na balkonach. Niech żyje przedsiębiorczość. A zwłaszcza lokalna przedsiębiorczość. Zresztą tacy przedsiębiorcy są solą naszej biednej jeszcze gospodarki. Nie zwalniają ludzi z pracy, tylko dlatego, że jakaś tam centrala w Nowym Jorku, Frankfurcie czy w Paryżu zdecydowała, że chcąc się popisać przed „akcjonariuszami” (przecież jak lwy bronią „shareholder value” i innych tam bzdur) są gotowi podejmować twarde decyzje w obliczu nadchodzącego „kryzysu”. Zwalniają by samemu nie zostać zwolnionymi. A lokalni przedsiębiorcy wprawdzie z niepokojem patrzą na to co się dookoła dzieje, ale nadal są zdeterminowani by swoje przedsiębiorstwa rozwijać. By zdobywać nowych klientów, by zatrudniać kolejnych ludzi, by kupić nowe maszyny, itp. A drogą do rozwoju ich przedsiębiorstw jest m.in reklama. A że nie stać ich na drogie agencje reklamowe, wykupienie horrendalnie drogich mediów, to reklamy robią sobie sami. W garażu. I bardzo dobrze. Według mnie. Czekam z pokorą na te wszystkie głosy sprzeciwu wobec mojego stanowiska:-) Chętnie dam się przekonać, że warto zabronić małym, lokalnym przedsiębiorcom tej odrobiny wolności, która im pozostała. (Walnąłem patetycznie z grubej rury, a co tam:-) Czekam na Wasze głosy. 