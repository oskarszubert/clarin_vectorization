W moim procesie inwestowania prognozy na rynku nieruchomości nie miały dla mnie większego znaczenia. Dlaczego? Gdybym myślał o zrobieniu jakiejś jednej dużej transakcji, na której miałbym zrobić „interes życia”, to wtedy pewnie poświęciłbym dużo czasu na analizy i poszukiwanie „właściwego momentu”. Zamiast tego, po prostu określiłem sobie cel związany z osiągnięciem wolności finansowej. Chciałem mieć tyle a tyle pasywnych przychodów co miesiąc, aby utrzymać określony standard życia i w związku z tym będę musiał zbudować portfel mieszkań pod wynajem składający się z X jednostek. Ponieważ nie miałem wówczas wystarczająco pieniędzy, aby owo X jednostek kupić naraz, to przyjąłem, że budowanie portfela zajmie mi Y lat. A skoro zależało mi na dojściu do celu X jednostek w ciągu Y lat, to im wcześniej rozpocznę tym lepiej. I na tym się skończyła głębokość moich analiz. Zacząłem proces inwestowania w mieszkania pod wynajem w 1998 roku i nawet nie pamiętam dokładnie jak wtedy wyglądały najważniejsze parametry rynkowe. Śmiem jednak twierdzić, że to czy zacząłbym w październiku 1997 roku, czy w kwietniu 1998 roku czy w styczniu 1999 roku (gdy warunki rynkowe były może bardziej sprzyjające) nie miało pewnie istotnego znaczenia z punktu widzenia osiągnięcia wolności finansowej. Zakładając, że potrzebne komuś X jednostek jest większe niż 2-3 sztuki, to proces budowania wolności finansowej zajmie Y lat. W ciągu Y lat i tak warunki ciągle się będą zmieniały i tym trudniej na początku drogi prognozować co się będzie działo na rynku za Y lat. Z mojego osobistego doświadczenia, ważniejsze jest zacząć niż czekać na jakiś teoretycznie najlepszy moment. Natomiast bez względu na to, w którym momencie ktoś zacznie inwestować w nieruchomości, aby zbudować swoją wolność finansową, ważne jest aby kupował dobrze, czyli ze świadomością za ile będzie w stanie wynajmować w sposób ciągły swój lokal oraz szukać okazji poniżej średniej ceny rynkowej. Gdzieś ostatnio przeczytałem stare przysłowie odnoszące się do inwestowania na rynku nieruchomości: „It is not timing the market that counts, but time in the market” (w luźnym tłumaczeniu: „nie liczy się wybór momentu wejścia na rynek, ale długi okres pozostania na nim”). Podpisuję się pod tą mądrą sentencją obiema rękami. Pytanie o to „czy teraz opłaca się inwestować w nieruchomości pod wynajem” nie ma dla mnie po prostu większego sensu w wieloletnim procesie budowania wolności finansowej. Lepiej jest wejść na rynek teraz, nie zwlekać. Zwłaszcza, że zacznie się nabierać praktycznego doświadczenia i przy kupnie kolejnych mieszkań łatwiej będzie wychwycić prawdziwe okazje,  nabierze się doświadczenia w najmie, itp   Tagi: czas , dobra okazja , Fridomia , Inwestowanie , Nieruchomości , pasywny dochód , strategia inwestowania , wolność finansowa 