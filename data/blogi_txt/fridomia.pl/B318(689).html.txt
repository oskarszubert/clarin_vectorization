W dniu wczorajszym, tj. 7 stycznia odbyło się pierwsze spotkanie londyńskich Mieszkaniczników w 2013r. Tradycyjnie frekwencja dopisała. Conajmniej kilka osób poinformowało Nas wcześniej, że nie dadzą rady przyjechać ze względu na świąteczne wyjazdy do Polski itp., ale i tak, na dość niewygodny termin przybyło 25 osób! Kilkoro z Nich uczestniczyło w spotkaniu po raz pierwszy. Tematem przewodnim były „Sposoby wyszukiwania okazji rynkowych w Polsce mieszkając w Anglii”. Państwo Nowakowie :) oraz Jędrzej, przedstawili Nam własne doświadczenia z inwestowania w nieruchomości. Dosyć szczegółowo opisali cały proces zakupu mieszkania, poczynając od sposobów wyszukiwania, poprzez kwestię finansowania, remontu, poszukiwania najemców i późniejszego zarządzania tą nieruchomością „na odległość”. Mniej więcej połowa z zebranych osób posiadała już nieruchomości na wynajem w Polsce, więc każdy starał się w trakcie rozmowy dokładać trochę z własnych doświadczeń. Potwierdziło się, że wciąż najpopularniejszym rozwiązaniem, jest przekazanie zarządzania mieszkaniem komuś z rodziny lub zaufanych znajomych. Jednak coraz częściej mieszkanicznicy zaczynają korzystać z usług firm wyspecjalizowanych w tych sprawach, takich np. jak Mzuri lub agencje nieruchomości. Pojawił się również ciekawy pomysł tworzenia małych grup inwestycyjnych do wspólnego zakupu mieszkań w Polsce. Rozmowy jak zwykle były wielowątkowe i przeciągały się w czasie :) Kilkoro z Nas kontynuowało wciąż dyskusję przed restauracją już po jej zamknięciu :) Kolejne spotkanie odbędzie się 4 lutego 2013. W tym samym miejscu tzn. Restauracja Łowiczanka, POSK, godz. 19.00. Tym razem tematem przewodnim będzie ” Gdzie lepiej zainwestować w zakup mieszkania, w Polsce czy w UK?”. Monika oraz Marek przedstawią Nam swoje doświadczenia z tymi dwoma różnymi rynkami. Liczymy również na przyjście większej liczby osób, które już posiadają mieszkania czy to w UK, czy w Polsce, aby podzieliły się z Nami swoimi osiągnięciami lub błędami. Wiedza zdobyta na podstawie bezpośrednich rozmów z ludźmi, którzy mają w danym temacie doświadczenie, jest nieoceniona. W imieniu wszystkich uczestników londyńskich spotkań, zapraszam serdecznie na kolejną „burzę mózgów” :). Pozdrawiam, Piotr Zacharski Lider Oddziału Mieszkanicznika w Londynie 