W ubiegły piątek 26.08.2011 spotkaliśmy się w ogrodzie jednego z domów Jacka. Zebrało się nas ponad 20 osób i pogoda była jak zamówiona – ani jednej chmurki na niebie. Spośród zebranych osób, tylko 2-3 nie mają jeszcze mieszkań na wynajem, więc było to spotkanie prawdziwych zawodowców najmu. Ja też się wiele nowego nauczyłem, m.in od Moniki, która ma bardzo skuteczny model inwestowania (i zupełnie odmienny od mojego). Jej model polega na tym, że kupuje 60-70 metrowe mieszkania i przerabia je na mini-akademiki po 3-4 pokoje (po 10 m.kw każdy), po 2 osoby w kazdym pokoju. Buduje 2gą łazienkę, kupuje tanie, ale solidne meble. W okresach wakacyjnych wynajmuje pokoje turystom. W przyszłym roku planuje osiągnąć swoją wolność finansową !!!, a jest osobą naprawdę młodą (nie mówię tego tylko z kurtuazji wobec kobiet:-)). Marcin z Koszalin potwierdził po raz kolejny swoją wiedzę prawno-podatkową, a druga Monika zarażała nas swoim optymizmem i obamowskim podejściem „Yes, we can”. Podczas spotkania zadebiutował Poradnik dla właścicicelek mieszkań na wynajem. Dobrze, że wystarczyło mi egzemplarzy, bo niektórzy kupowali książki (tę oraz „Wolność finansową”) także dla swoich znajomych. Znów niestety nawaliłem – tym razem miałem ze sobą aparat foto, ale zapomniałem go wyjąć i zrobić zdjęcia:-(. Za to, pewnym novum naszych spotkań jest to, że po ostatnim spotkaniu Fridomiaków w Gdańsku powstała obszerna notatka. Dzięki Pierwszemu Sekretarzowi Pawłowi Maszota. Ogromne dzięki Paweł !!! TRÓJMIEJSCY FRIDOMIACY Jacek – 2 dzieci, firma związana z hodowlą roślin, na początku spotkania opowiadał historię zakupu kamienicy, w której ogrodzie się spotkaliśmy Wiesława – właścicielka hurtowni papieru oraz 2 sklepów, 3 mieszkań, domu i lokalu użytkowego Mateusz – Pracownik cywilny wojska (informatyk), niedługo odbiera mieszkanie w Gdańsku a dotychczasowe wynajmie. Ciekawostka: przez 8 lat mieszkał w 16 wynajmowanych mieszkaniach w Bydgoszczy i w Gdańsku Wiesław – wynajmuje mieszkanie studentom, na spotkaniu chciał się dowiedzieć jak szukać okazji Sławek – osiągnął wolność finansową dzięki posiadaniu mieszkań na wynajem Asia i Daniel – Daniel próbuje swoją żonę zarazić ideą fridomii. Wynajmują ludziom piętro w domku, czyli 4 pokoje, co pozwala im spłacać kredyt na dom Michał – Miał plan być wolny w wieku 40 lat, geodeta, kupił kamienicę, w której mieszkali najemny z wyrokami eksmisyjnymi, żonaty. Chciał się dowiedzieć jak wybierać najemców. Tomek – kontestator, prowadził firmę (domeny internetowe), ale niedawno zbankrutował. Wrócił na etat i jak twierdzi dobrze mu z tym, nie planuje zajmować się najmem. Karolina i Darek – Darek jest lekarzem, mieszka w Karlskronie ale chce być finansowo wolny  w wieku 45 lat. Zaczął od konsumpcji, ale zmądrzał i zadłużył swoje mieszkanie w Szwecji, żeby kupić w Polsce dwa na wynajem Małgosia i (chyba) Tomek – Prowadzą studio tańca, kupili dwa mieszkania na wynajem – jedno w Rumi, drugie w Gdańsku. Chcą wiedzieć jak szukać okazji Marcin – zajmuje się projektami aranżacji wnętrz. W zeszłym roku wynajął pokój turystom we własnym mieszkaniu (najemcy pomogli spłacić kredyt), później kupił mieszkanie na wynajem. Marcin – kupił 2 mieszkania na wynajem od developera. Dodatkowo, trafił niedawno na okazję w centrum Koszalina ale nieco się przejechał. Okazało się, że miał do wymiany całą podłogę w tym mieszkaniu (spróchniałe belki itp.) Mimo to, mieszkanie kupione 20 czerwca już 15 sierpnia zostało wynajęte Julia – Managerka w korporacji, ma 4 mieszkania na wynajem, z czego 2 wynajmuje jako mieszkania samodzielne, a dwa jako mini-akademiki dla studentów Monika – Dzięki pomocy coacha zaczęła na poważnie swoją przygodę z fridomią. Jej motto to „jak zarobić, żeby się nie narobić”. Posiada kilka mieszkań, inwestuje na Żabiance i na Zaspie. Kupuje mieszkania 60-70 metrowe i przerabia je na kilka samodzielnych pokoi (po ok 10m.kw. każdy), które wynajmuje studentom (po dwóch na pokój). Ważne: w mieszkaniach dobudowuje 2-gą łazienkę. W wakacje wynajmuje pokoje turystom na doby. Ma 6 kredytów w złotówkach (bez wkładu własnego) i na każdym wychodzi na plus, a podczas wynajmu wakacyjnego gromadzi kapitał na zakup kolejnych mieszkań. Łukasz – Przyjechał z Elbląga, Informatyk. Babcia przepisała na niego mieszkanie, jest na początku swojej przygody z fridomią Paweł – Student elektroniki na PG. Sytuacja życiowa zmusiła go do sprzedaży domu, w którym mieszka i zamiany go na mieszkanie, zainteresował się fridomią, gdyż chce wiedzieć jak wyciągnąć możliwie najwięcej korzyści z tej sytuacji. Monika – Fridomią zajmuje się od 20 lat (wygląda bardzo młodo, więc zaczynała chyba w przedszkolu:-). Zaczynała z długami (więc tym bardziej powinno się dać bez długów), po transformacji ustrojowej zaczęła kupować ziemię na metry. Obecnie zyski ze sprzedaży tej ziemi (ok 60 działek) przeznacza na zakup mieszkań. Artystka. W wieku 17 lat obiecała sobie, ze nigdy nie będzie pracowała na etacie i dotrzymała słowa. Marzena i Andrzej – Dopiero chcą zacząć swoją przygodę z fridomią, przyszli nabrać doświadczeń i wiedzy. SELEKCJA NAJEMCÓW Selekcja najemców jest absolutnym abecadłem jeśli chodzi o wynajem nieruchomości. Tak jak nie można zostać wybitnym matematykiem bez znajomości tabliczki mnożenia, tak nie można zarządzać najmem bez stosowania selekcji najemców. - Sławek podał przykład sklepu, gdzie dopiero 15 osoba zgodziła się na oferowane wynagrodzenie i od razu podpisuje się z nią umowę pracy. - Niestety tak właśnie wygląda dzisiejszy rynek najmu w Polsce - mówił jak działa rynek wynajmu nieruchomości w Anglii. Jest to dobrze rozwinięty i ustabilizowany, dojrzały rynek unormowany solidnymi przepisami. -Wśród właścicieli istnieje przeświadczenie, że „muszę znaleźć najemcę”. Sławek twierdzi natomiast, że powinno ono zostać zamienione na „muszę znaleźć pieniądze, które dostarczy mi najemca”. Nie można jednak swojej klienteli traktować jak bankomatów – należy traktować ich uczciwie, troszczyć się o ich problemy i stosować zasadę ”WIN-WIN” – po wyjaśnienie tej zasady odsyłam na WWW.kontestacja.com i audycji „Świat Kamila C” odcinek pt. „Paweł Zaremba – żołnierz, który poszedł do cywila” -Często zdarza się tak że osoby, które umówią się na spotkanie z właścicielem nieruchomości celem obejrzenia jej zwyczajnie nie przychodzą. Jest to normalne i spotykane we wszystkich krajach. To jest dołujące, ale nie powinniśmy pod wpływem złych emocji odpuszczać sobie selekcji najemców i akceptować pierwszego, który zaakceptuje nasz poziom czynszu. Pytanie: jak najemca reaguje na prośbę o zaświadczenie o zarobkach? Z 20 osób zainteresowanych mieszkaniem na wynajem, 10 pyta jakie zaświadczenie przedstawić. Pozostałe 10 osób pyta „A po co?” Po czym 9 z 10 uznaje przedstawione powody. Jeśli potencjalny najemca (1 z 20) rezygnuje z najmu, to trudno. -Selekcja to kilka poziomów: 1)Zrozumieć target 2)Płatnik powinien zarabiać sporo powyżej czynszu, który będzie płacił (Sławek podał przykład: 2tys. czynsz 6tys. pensja) -Sławek w umowach wykorzystuje klauzulę o zgodzie na przetwarzanie danych osobowych -Kaucja powinna wynosić około 3-miesięcznego czynszu (Sławek w kawalerkach swoich stosuje nieco powyżej sumy czynszu najmu oraz opłaty dla administracji) -Powinno się pobierać dane osób bliskich lub pracodawcy – jest to chwyt psychologiczny (nasz klient będzie się wstydził nas okraść czy zniszczyć mieszkanie), można spróbować weryfikacji dzwoniąc do pracodawcy i prosząc o połączenie z najemcą). - Ktoś z uczestników spotkania zasugerował, że wartoby dodatkowo poprosić pracodawcę o potwierdzenie wysokości zarobków Pytanie: co z rezygnacją z okresem wypowiedzenia? Sławek podpisuje umowy na 12 miesięcy i jeśli jego klient zrezygnuje w 6 m-cu to musi o tym poinformować w 4 m-cu i zapłacić dodatkowo za 7 miesiąc. Jeśli rezygnacja następuje w pierwszych 3 miesiącach to poza koniecznością zapłacenia za dodatkowy miesiąc traci się również kaucję. Najemcy się burzą na takie rozwiązanie, ale Sławek przypomina im w takim wypadku, że na mocy kodeksu cywilnego wcześniejsze zerwanie umowy na czas określony oznacza konieczność zapłacenia za pozostałe miesiące, więc właściwe jest to wyjście naprzeciw a nie gnębienie najemcy. Pytanie: jak unikać tzw „złych najemców”? - Napisz jasną umowę – złodziej też robi selekcję swoich ofiar, więc nieuczciwy najemca też raczej zrezygnuje z podpisania solidnej umowy najmu - Najlepszym sposobem na pozbycie się najemcy problematycznego, to w ogóle nie podpisywać z nim umowy - Stosuj cały zestaw dokumentów żeby pokazać, że podchodzisz do sprawy w sposób profesjonalny: 1)Ankieta (dane osobowe telefon do pracodawcy itd.) 2)Szczegółowy protokół zdawczo odbiorczy 3)Szczegółowe „ogólne warunki najmu” - Ortodoksyjnie monitoruj płatności – Sławek po otrzymaniu czynszu wysyła sms do klienta z podziękowaniem. Jeśli pieniędzy nie otrzyma, to wysyła sms z „ponagleniem” -Sławek jest przekonany, że pomaganie najemcy w rozwiązaniu problemu, jest dużo lepsze niż pozwolenie mu na chowanie głowy w piasek. -Problem niepłacenia trzeba rozwiązywać natychmiast , jednak nie wolno popadać w negatywne emocje, bo wtedy wszyscy tracą. Stosować trzeba zasadę WIN-WIN. Sławek rozmawiając z niewypłacalnym najemcą sugeruje pożyczenie pieniędzy od rodziny, znajomych albo tymczasowe pomieszkiwanie kątem u kogoś. Pomaga wtedy się nawet przenieść takiemu najemcy jego rzeczy. Padło pytanie o amortyzację - w pewnych sytuacjach można stosować amortyzację przyśpieszoną (max do 10% wartości mieszkania rocznie) -Sławek wizytuje mieszkanie wynajmowane minimum raz na pół roku i przechodzi przez protokół zdawczo odbiorczy. Jeśli były zgłaszane jakieś problemy, to przez protokół przechodzi się dokładniej (żeby ustalić po czyjej stronie leży poniesienie kosztów naprawy?). W przypadku niezgłoszenia problemów czy awarii, przez protokół przechodzi się mniej szczegółowo – nie chodzi o inwigilowanie ludzi a o przypomnienie im, że mieszkanie, w którym mieszkają nie należy do nich i muszą o nie dbać. Pytanie: Co zrobić z opłatami za Internet, TV, telefon stacjonarny? -Sławek mówił, że najlepiej, aby to najemcy podpisywali umowy o świadczenie tych usług bezpośrednio z dostawcami   CO TO JEST „OKAZJA RYNKOWA”? -Należy kupować tylko i wyłącznie nieruchomości po okazyjnej cenie. Jeśli tanio się kupi można również taniej wynająć stając się bardziej konkurencyjnym i obniżając zagrożenie pustostanu. -Rynek nieruchomości nie jest doskonały. Jeśli kupię akcje firmy X za 2.90 sztuka o 13:45 to jeśli ty też kupiłaś akcje tej samej firmy o 13:45 te akcje będą cię tyle samo kosztowały. Jeśli kupię kawalerkę 30m w klatce A i jej odpowiednik w klatce B to za jedną mogę zapłacić 100tys. a za drugą 80tys. -Nikt nie wie jaka jest średnia cena mieszkań, ale każdy ma pewną percepcję. Szukanie okazji wymaga ode mnie wyrobienia sobie takiej właśnie percepcji, żeby móc kupować poniżej ceny rynkowej oraz ograniczenia sobie pola manewru – specjalizowania się w konkretnym rodzaju nieruchomości (np. Sławek specjalizuje się w kawalerkach 2 stopnie wyżej „rudery, do której balibyśmy się wejść”) Przykład: Sławek ma znajomego, który specjalizuje się wyłącznie w lokalach użytkowych w nowych budynkach. Idzie do developera i negocjuje cenę. Mając tę informację i po podpisaniu wstępnych umów z developerem udaje się do banku, gdzie pyta ludzi od rozwoju sieci, czy chcą wynająć taki lokal. Jeśli bank się zgodzi, to podpisuje list intencyjny najmu i idzie do działu kredytowego i pyta o kredyt na zakup lokalu. Jeśli bank odmówi, to wówczas  idzie do innego banku i tam pyta o udzielenie mu kredytu. - 3 czynniki przy zakupie mieszkań czyli lokalizacja, lokalizacja, lokalizacja, to nie do końca prawda. Sprawdza się to w lokalach użytkowych (nawet który to róg budynku ma znaczenie) oraz luksusowych domach i apartamentowcach.  Slawek natomiast kupił kiedyś mieszkanie poza ścisłym centrum miasta i ku swojemu zaskoczeniu wynajął je w 3 dni. - Rynek wynajmu i kupna nieruchomości to dwa zupełnie różne rynki - Jeśli ludzie gdzieś mieszkają to na pewno znajdą się też najemcy. Nie ma sensu wynajmowanie mieszkań na pustyni ale wynajęcie czegoś w nawet najbardziej zapuszczonej dzielnicy Gdańska ma szanse na powodzenie. Mieszkanie tam powinno być dużo tańsze niż w innych dzielnicach; czynsz najmu też będzie odpowiednio niższy, ale zwykle zwrot powinien być większy - Ludzie podświadomie wolą mieszkać w blokach niż w kamienicach, ale nie do końca  jest to słuszne założenie. W kamienicy opłata administracyjna wynosi dajmy na to 100 zł miesięcznie z tym, że ogrzewanie (które używamy przez około 4 miesiące w roku) kosztuje nas więcej niż w bloku. W bloku mamy natomiast ogrzewanie „za darmo” ale opłaty administracyjne wynoszą 300 zł. Lepiej mieć wyższą opłatę za ogrzewanie i mniejszą opłatę stałą niż odwrotnie (z tej opłaty stalej możnaby spokojnie zapłacić rachunek za ogrzewanie). Rada ogólna na wysokie rachunki: - Rób nadpłaty przy każdym rachunku. Wtedy kiedy przyjdzie naprawdę wysoka kwota do zapłaty, część z niej już będzie u dostawcy leżała. Pytanie od Sławka (wszyscy źle odpowiedzieliśmy) – mając do wyboru za te same pieniądze 25 metrów i 30 metrów co powinniśmy wybrać. Wszyscy stwierdziliśmy bez zastanowienia, że powinno to być 30 metrów bo to większa okazja. Prawda jest taka, że opłata do spółdzielni za mieszkanie 30m będzie wynosiła np. 280 zł a za 25m już 200. A to oznacza 80zł więcej w naszych kieszeniach co miesiąc - Inwestycja z punktu widzenia wolności finansowej to co innego niż te z punktu widzenia pomnażania kapitału. - żeby dobrze zarządzać nieruchomościami musimy wypracować sobie spójny zestaw zasad czy wartości, które są dla nas ważne. -Należy odrzucić stereotypy i myślenie szablonowe!!!!! (Sławku przytaczałeś tu kilka przykładów między jednym pytaniem a drugim i nie miałem jak tego zapisać w spójnej formie – dopisałbyś to?) - Mieszkania od developerów to według Sławka drożyzna i nie warto się w to bawić. Przykład: Mieszkanie 20m kosztuje 100tys a 25m już 125tys. Developer praktycznie za darmo zyskuje 25 tys bo jedyne co tak naprawdę zrobił to przesunął ścianę o metr. Pytanie: jak bardzo Sławek negocjuje ceny mieszkań „Bardzo” :D Warto przedstawić niską ofertę ceny zakupu, zwłaszcza wtedy gdy wiesz, że sprzedającemu zależy na szybkiej gotówce  – jedyne co rezygnujesz, to to, że nie zostanie ona zaakceptowana. Ale jeśli 10 sprzedających odrzuci Twoją propozycję, to może 11-ty ją zaakceptuje. - Nigdy nie pozwalaj pośrednikowi na bycie głuchym telefonem między tobą a sprzedającym. W końcu pośrednik nie ma pełnomocnictwa do sprzedaży. Negocjuje się tylko z właścicielem danej nieruchomości.       STOWARZYSZENIE WŁAŚCICIELI MIESZKAŃ NA WYNAJEM 1-szy punkt do statutu stowarzyszenia: wymagajmy zaświadczeń o zarobkach od najemców. Powody do stowarzyszenia: - ujednolicenie zasad panujących na rynku (lepiej by było gdyby standardem na rynku była kaucja w wysokości 3-miesięcznego czynszu) - stowarzyszamy się po to, żeby informacje o dobrych standardach i praktykach łatwiej się rozprzestrzeniały - jako stowarzyszenie można domagać się wyższych kaucji albo nawet certyfikować najemców, co miałoby działać na zasadzie listu polecającego - pomysły na działalność stowarzyszenia powinny być proponowane nie tylko przez zarząd stowarzyszenia, ale przede wszystkim przez jego członków - facilitatorzy.pl jako sposób na powstanie stowarzyszenia – mają poprowadzić (za symboliczne wynagrodzenie) spotkanie przygotowawcze - spotkanie powinno odbyć się jeszcze w tym roku (listopad – grudzień) - można znaleźć w Internecie przykład takiego stowarzyszenia wraz z opisem jak działają i co robią. - Forma stowarzyszenia pomogła ludziom w nim zrzeszonym lobbować na rzecz posiadaczy nieruchomości i „przepychać” przez sejm własne pomysły ustaw. Kolejne kroki: - Osoby zainteresowane staniem się założycielami stowarzyszenia (muszą być gotowe poświęcić 2 dni/weekend, aby przyjechać na spotkanie przygotowawacze; trochę gotówki – koszty dojazdu, noclegu, partycypacja w kosztach zewnętrznych facylitatorów) powinny się skontaktować ze Sławkiem - spotkanie przygotowawacze gdzieś w centrum Polski w ostatnim kwartale tego roku   To wszystko co uchwyciłem z naszego spotkania w Gdańsku. Ręcznie zapisanych stron było 7. Sami oceńcie czy to dużo, czy mało. Za wszelkie braki i ewentualne przekłamania serdecznie przepraszam. Pierwszy sekretarz, Paweł Maszota   Tagi: dobra okazja , Fridomia , kobiety inwestują , kredyt , książka , Nieruchomości , podatki , rynek najmu , rynek nieruchomości , spotkania , strategia inwestowania , Wynajem , zarządzanie 