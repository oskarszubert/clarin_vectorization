W aktualnym marcowym numerze Magazynu Forbes oprócz listy 100 najbogatszych Polaków ukazał się również Poradnik Inwestora 2011. Przejrzałem go bardzo uważnie. Większość artykułów dotyczyła tego, że najbliższa dekada upłynie pod znakiem wolniejszego niż przed kryzysem tempa wzrostu gospodarczego, co negatywnie odbije się na stopach zwrotu z rynków akcji. Była też mowa o tym, że lista poległych w poszukiwaniu Świętego Graala (czyli strategii inwestycyjnej, która pozwoli zarabiać w każdych warunkach rynkowych) jest bardzo długa. Poszukiwania trwają, ale wątpliwe, by zakończyły się sukcesem. Jest też mowa o inwestowaniu w surowce, gdzie według jednego z raportów bieżący cykl wzrostów cen surowców powinien potrwać do 2015 roku. W jednym z artykułów autor przekonuje, że indeksy cen rynku sztuki charakteryzowały wyższe stopy zwrotu niż indeksu akcji. Wszystko to brzmi bardzo mądrze i ciekawie. Tylko że na 32 stronach Poradnika (właściwe 27,5 stronach, bo 4,5 strony zajęły reklamy) nie ma ani jednej wzmianki o inwestowaniu dla osiągnięcia regularnego przypływu pasywnej gotówki, dla budowania wolności finansowej. Czyżby poważny magazyn biznesowy Forbes uważał, że Inwestor = Spekulant? Zaciekawił mnie artykuł Grzegorza Zalewskiego, eksperta DM BOŚ pt „Zebry nie mają wrzodów” (interesuje mnie wszystko co dotyczy lekcji, jakie możemy wynieść ze świata afrykańskich zwierząt). Okazuje się, że zebry aktywizują układy fizjologiczne/stres, tylko w sytuacjach ostrego zagrożenia (np głodny lew w pobliżu). Dla zebr stres to krótkotrwały kryzys – w wyniku spotkania się z głodnym lwem albo kończysz się ty, albo stres. Ludzkie choroby związane ze stresem pojawiają się głównie wtedy, gdy nadmiernie aktywizujemy układy fizjologiczne, które wyewoluowały jako przystosowanie do reakcji na ostre zagrożenia natury fizycznej. My uruchamiamy je na kilka miesięcy bez przerwy, kiedy martwimy się hipotekami, związkami czy awansami. Bardzo ciekawa myśl. Autor wskazuje, że spekulant giełdowy nie zamierza oddawać zarobionych pieniędzy, jest jak zebra, która chce przetrwać. Tylko że w odróżnieniu od zebry, obawy o kurs swoich akcji może mieć codziennie, gdy obserwuje notowania giełdowe. Autor w ciekawy sposób opowiada o cyklu krzywej nastrojów. Od optymizmu przez ekscytację, podniecenie, euforię, do niepokoju, strachu, rozpaczy, kapitualcji i depresji. Jak uniknąć tego cyklu? Jeśli ustalimy plan działania w przypadku strat, zyskamy kontrolę naszych działań. Jaki to plan? Podzielić swoje inwestycje pomiędzy akcje różnych firm. Dywersyfikacja. To – wg autora – klasyczny sposób na radzenie sobie ze stresem. Inny autor, Zenon Komar, w swojej książce „Sztuka Spekulacji” z roku 1993 (pierwsza napisana po polsku pozycja poświęcona inwestowaniu sprzedała się w 60 tys egzemplarzy !!! teraz sukcesem jest ponoć sprzedaż 2-3 tys. sztuk danego tytułu) stwierdza „Nie lękaj się trosk. Troska to walka, a walka to przyjemność. Jeśli się nie troszczysz, to znaczy, że nie ryzykujesz wystarczającej ilości kapitału”. Ja znam chyba – mówiąć nieskromnie – dużo lepszy sposób na radzenie sobie ze stresem inwestycyjnym. Inwestuj w nudne mieszkania na wynajem. Nie będziesz mieć ekscytujących codziennych, czy nawet cominutwych notowań o ile procent wzrosła wartość twoich akcji. Nie będziesz się zamartwiać tym, że możesz przegapić najlepszy moment wyjścia z inwestycji. Nie będziesz myśleć o tym, że gdybyś zainwestowała swoje pieniądze nie w akcje firmy X, tylko Y, uzyskałabyś wyższą stopę zwrotu. Nie będziesz się przejmować tym, w jaki sposób news z jakiegoś bardzo odległego zakątka ziemi wpłynie na analityków giełdowych, a co za tym idzie – na wycenę kursu twoich akcji (już dawno kursy akcji nie mają wiele wspólnego z tym, czym chyba mieć powinny, a mianowicie z prognozami przyszłych zysków danej firmy, zależnych w dużej mierze od zdolności menadżerów firmy). Twoje inwestycje w mieszkania na wynajem nie będą ci dawały dreszczyka emocji. Ale będą ci dawały regularne wpływy gotówki z najmu, zwiększały obszar twojej wolności finansowej, twojej fridomii. Ostatnio w rozmowie z koleżanką ze studiów, która wspólnie z mężem inwestuje w super ekscytujące ultra-luksusowe nieruchomości w Monte Carlo,  powiedziałem, że jednak wolę, aby moje inwestycje były nudne, po to aby moje życie mogło być ciekawe. Nie chciałbym sytuacji, gdzie najciekawszym elementem mojego życia są inwestycje przeze mnie poczynione.  Niestety, Poradnik Inwestora 2011 magazynu Forbes sugeruje, że najciekawsze, co cię może w życiu spotkać, to ciekawe inwestowanie. P.S. Przepraszam, prawie nie zauważyłem. A to chyba dlatego, że z reguły mało atencji poświęcam reklamom. Otóż na wewnętrznej stronie tylnej okładki Poradnika, zauważyłem reklamę dotyczącą… tak, tak, wynajmu apartamentów nad Bałtykiem. Tylko dlaczego w tekście reklamy pojawił się znak zapytania na końcu? „Zarabiaj na wynajmie apartamentów do 50 000 zł rocznie?” … Domyślam się, że trzebaby po prostu kupić ich kilka. I już.   Tagi: Inwestowanie , strategia inwestowania 