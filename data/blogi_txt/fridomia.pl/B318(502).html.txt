Właśnie finalizujemy transakcję zakupu mieszkania dla jednego z klientów Mzuri w Katowicach w dzielnicy Załęże. Dla osób znających to miasto, mieszkanie znajduje się przy ul. Janasa (boczna od ul. Gliwickiej) i położone jest na 2 piętrze w 3 piętrowej kamienicy tzw. Familoku.  Budynek należy do wspólnoty mieszkaniowej – czynsz wynosi 100zł (administracja+fundusz remontowy). Kawalerka o pow. 36,45m2 jest po remoncie, ale do wykończenia. Mieszkanie ma wymienione okna, zrobione gładzie na ścianach i pomalowane na biało, wymienione drzwi zewnętrzne i wewnętrzne, wymienione instalacje itd. Aby wynająć mieszkanie należy dodatkowo zainwestować ok. 9000zł na: położenie paneli, płytek i sanitariatów w łazience (wanna/prysznic, umywalka, WC), zakupienie grzejników elektrycznych do powieszenia na ścianie oraz wyposażenie mieszkania).  Pierwotną cenę wyjściową 66.000zł udało się wynegocjować do  56.000zł. Analiza rynku potwierdziła przypuszczenia zespołu Mzuri dotyczących popytu potencjalnych najemców. Na zamieszczone  3 kwietnia ogłoszenia zgłosiło się ponad  20 osób gotowych zaakceptować 730zł  (czynsz do administracji wynosi 100zł), więc dochód netto z mieszkania wyniósłby 630zł netto. Po ilości zainteresowanych osób można śmiało przypuszczać (na granicy z pewnością), że czynsz możliwy do osiągnięcia to 800zł (700zł netto). W związku z tym wczoraj doszło do podpisania umowy przedwstępnej i wpłacenia zadatku przez inwestora, a akt notarialny kupna-sprzedaży prawdopodobnie będzie miał miejsce już w poniedziałek 16 kwietnia (termin zależy od możliwości zgromadzenia kompletu dokumentów przez sprzedającego). A teraz trochę liczb: 1. 56.000zł cena zakupu mieszkania, 2. Taksa notarialna- ok. 615zł + VAT, 3. Podatek od czynności cywilno prawnych (PCC) – 1120zł, 4. Opłata sądowa – 200zł, 5. Wniosek o wpis do księgi wieczystej – 200zł, 6. Wynagrodzenie za doradztwo – 1400zł + 322zł VAT, 7. Wykończenie mieszkania -  ok.9000zł. Łączne poniesione nakłady – 69000zł Spodziewany czynsz – 700zł Jednorazowa opłata dla Mzuri za przejęcie mieszkania – 500zł (Klient skorzystał z promocji z okazji otwarcia biura Mzuri w Katowicach) Comiesięczna prowizja dla Mzuri za zarządzanie najmem (11% czynszu) – 77zł Przyjmując, że mieszkanie będzie „pracowało” przez 11 miesięcy w roku ( co sądząc po zainteresowaniu nie będzie miało miejsca), to zwrot z inwestycji wynosi prawie 10% po odjęciu kosztów obsługi Mzuri. To około 2 razy więcej niż można obecnie uzyskać na lokacie w banku; o potencjalnym wzroście wartości nieruchomości nie wspominając, a przecież już samo dokończenie remontu zwiększy rynkową wartość mieszkania. Dodatkowo, lokata jest obciążona podatkiem 20%, a w tym przypadku – w zależności od wybranej formy opodatkowania – może ono wynieść 8,5% w przypadku ryczałtu, lub nawet mniej w innych formach ze względu na poniesione nakłady na remont mieszkania, odpisy amortyzacyjne, odsetki od ewentualnego kredytu bankowego, prowizję za zarządzanie przez Mzuri, itp. O tym ile dokładnie wyniosły koszty remontu, jak długo on trwał oraz za ile ostatecznie uda się i kiedy wynająć mieszkanie będę informował na bieżąco. Tagi: dobra okazja , Fridomia , Inwestowanie , Nieruchomości , pasywny dochód , rynek nieruchomości , Wynajem , zarządzanie 