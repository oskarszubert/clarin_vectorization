Pewnym osiągnięciem reprezentacji Polski – w porównaniu do poprzednich mistrzostw z naszym udziałem – jest to, że ostatni mecz fazy grupowej z Czechami nie jest dla nas meczem o honor, tylko „meczem o wszystko”. Dotychczasowa reguła była taka, że po inauguracyjnym przegranym spotkaniu już drugi mecz był meczem „o wszystko” i po tej porażce, ostatni mecz był już tylko meczem „o honor polskiej reprezentacji”. Pamiętam jak w 2002 roku w Korei, po porażce z gospodarzami Mistrzostw Świata, drugi mecz „o wszystko” przegraliśmy z Portugalią i to aż 0:4 (3 gole Paulisty). W meczu „o honor”, który po nim nastąpił gładko wygraliśmy z USA. Tylko, że i tak do dalszych rozgrywek awansowała drużyna z kraju futbolu amerykańskiego. Jak będzie w sobotę? Nie jestem optymistą. Charakterystyką drużyny Czech – odkąd pamiętam – jest duży poziom boiskowego i turniejowego sprytu i cwaniactwa. Czesi często nie mają ambicji grać piękny futbol i są gotowi grać brzydko, byle skutecznie. Dla mnie to trochę taki antyfutbol. Grają w taktykę, a nie w piłkę nożną. Przewiduję, że Czesi zagrodzą dostęp do własnej bramki, będą wyczekiwać akcji Polaków. Wiedzą, że nasz zespół nie jest silny w konstruowaniu ofensywy więc nie mają się czego zbytnio obawiać. Gdy nadarzy się okazja będą kontratakować. Obawiam się wyniku 1:2 i odpadnięcia Polski z turnieju pomimo dwóch słupków, trzech poprzeczek i niewykorzystanego przez Polaka karnego w ostatnich 10 minutach meczu. Bramkę dla Polski zdobędzie Błaszczykowski. Zapraszam do zgłaszania Waszych typów wyniku meczu. 