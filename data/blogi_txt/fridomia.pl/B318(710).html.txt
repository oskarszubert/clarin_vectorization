Tym wszystkim z Was, którzy oddali głos w Konkursie Blog Roku 2012 na fridomię chciałbym bardzo serdecznie podziękować. W sumie na fridomię oddano w ciągu ubiegłego tygodnia 374 głosy, co pozwoliło naszemu blogowi zająć 3 miejsce w swojej kategorii konkursowej. Czyli udało się dzięki Waszym SMS-om wskoczyć na podium:-) W tej fazie konkursu. Bo wyłonienie zwycięzców jest teraz już tylko w rękach jurorów. Jakikolwiek będzie ich ostateczny werdykt i tak czuję się już zwycięzcą dlatego, że w ostatnich dniach wiele osób wchodzi na fridomię bezpośrednio ze stron Konkursu Blog Roku.Witam nowych Gości. Cieszę się, że zaglądacie na fridomię. Znajdziecie tu sporo informacji nt samej idei wolności finansowej, nt. praktycznych sposobów budowania jej poprzez inwestowanie w nieruchomości na wynajem, nt dobrych praktyk najmu by uniknąć błędów często popełnianych przez niedoświadczonych właścicieli. Znajdziecie też posty związane z tematyką ograniczania zbędnej konsumpcji, nabierania kluczowej dla wolności finansowej umiejętności życia PONIŻEJ swoich możliwości finansowych, czy różnych aspektów życia post- korporacyjnego. Całkiem niedawno -reagując na postulaty Fridomiaków – zacząłem też spisywać moje obserwacje z podróży. Mam nadzieję, że większości z Was na tyle się tu spodoba, że zdecydujecie się zaglądać na fridomię regularnie. Gorąco zapraszam. Od razu dodam, że nie chodzi mi o to by na fridomię zaglądało coraz więcej osób, tylko po to by potem sprzedawać rosnącą liczbę gałek oczu reklamodawcom. Dzięki temu, że osiągnąłem swoją wolność finansową, nie szukam dodatkowych możliwości zarobkowania. Powtórzę swoją deklarację sprzed wielu miesięcy – nigdy nie znajdziecie na łamach fridomii płatnych reklam. Nie dlatego, że uważam je za coś niemoralnego czy złego. Chodzi o to, że mi one przeszkadzają gdy zwiedzam różne strony w sieci i nie chcę Was narażać na ten dyskomfort przed którym sam uciekam. Fridomia jest nie tylko wolna od reklam. Jest też na szczęście wolna od wulgaryzmów, od epitetów, od internetowego chamstwa. Dziękuję Wam, że pomagacie trzymać odpowiedni poziom dyskusji, że nawet gdy się ze sobą nie zgadzamy i polemizujemy, to robimy to z szacunkiem dla współdyskutantów. Dziękuję też tym z Was, którzy aktywnie podrzucają kolejne tematy do dyskusji, dzielą się swoimi doświadczeniami i wiedzą. Nie mam monopolu na wiedzę więc Wasze wpisy i komentarze ewidentnie podnoszą merytorykę bloga fridomia. A im nas będzie więcej na łamach fridomii, tym więcej będziemy mieli uzupełniających się punktów widzenia. I dlatego też zdecydowałem się wziąć udział w Konkursie na Blog Roku. Do kolejnych urodzin Fridomii, do kolejnego jubileuszowego wpisu, do kolejnego konkursu na Blog Roku ! Do zobaczenia podczas kolejnego spotkania, tak bym mógł Wam „na żywo” uścisnąć rękę i podziękować za wsparcie Fridomii w Konkursie Blog Roku 2012. 