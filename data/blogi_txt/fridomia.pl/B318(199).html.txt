Kilka miesięcy temu Fridomia zyskała nowego entuzjastę. Ochoczo podzielił ię z nami swoim doświadczeniem. Krzysiek napisał tak: Witam wszystkich Fridomiaków! Panie Sławku, na wstępie pragnę pogratulować czwartego miejsca w konkursie na bloga 2010. – Well done! Chciałbym podzielić się z Wami moimi wrażeniami związanymi z pierwszym krokiem ku „wolności finansowej”. Gdyby ktoś zapytał mnie rok temu, czy myślałem o wolności finansowej, odpowiedziałbym, że tak, lecz pod inną postacią i w innej formie. W owym czasie nie posiadałem wiedzy inwestora, nie interesowałem się podobną tematyką, jednak potrzebowałem zapewnić mojej rodzinie „bezpieczeństwo finansowe”, rozumiane, jako gwarancja podstawowej egzystencji, w przypadku braku wpływu bieżących środków. I tutaj przez splot wielu zdarzeń – spotkań z interesującymi ludźmi, przeczytanie wielu książek o tematyce inwestycyjnej (Panie Sławku – książka super!), zacząłem realnie myśleć, skoro inni mogą, dlaczego nie mogę i ja?! Mieszkam w Łodzi i od razu postanowiłem tutaj zainwestować, dlatego abym mógł nadzorować mieszkanie i zarządzać wynajmem. Ponadto ceny w Łodzi są wciąż jeszcze atrakcyjne, względem innych, dużych miast. Można znaleźć „okazje rynkowe” w cenie 80 000 – 100 000 zł za kawalerkę. Co przy obliczaniu zwrotu z inwestycji daje sensowny zarobek. Znalazłem mieszkanie, które pod względem lokalizacji, metrażu i wyposażenia, spełniało moje oczekiwania. Pozostawała jeszcze kwestia ceny. Tutaj przypadek sprawił, iż uzyskałem satysfakcjonującą cenę (sprzedawca przygotował dwie ceny – za gotówkę i na kredyt). Jak można oczekiwać, za gotówkę mieszkanie było tańsze, za kredyt – droższe. Przypadek polegał na tym, iż sprzedawcą okazał się dawny znajomy, który przystał na opcję „z kredytem” po cenie „za gotówkę”. Dwa dni później podpisałem akt notarialny sprzedaży nieruchomości, i otrzymałem 5 tygodni na wpłatę pełnej kwoty za mieszkanie.  Kolejny krok to bank. Tutaj byłem przekonany, że stosunkowo szybko załatwię całą sprawę – okazało się inaczej. Obecnie, z perspektywy krótkiego czasu, dochodzę do wniosku, że uzyskane na wstępie informacje na temat zdolności kredytowej, mają się nijak, do rzeczywistości, przy ubieganiu się o kredyt. Masa dodatkowych dokumentów, w nieskończoność trwająca „analiza kredytobiorcy”, przedłużający się termin rozpatrywania wniosku, skutecznie mnie irytowały. Panowie pracujący, jako „doradcy klienta” tylko mnie utwierdzili, że stanowisko przez nich zajmowane dobrze wygląda w reklamie telewizyjnej, ale nie ma nic wspólnego z rzeczywistością.  Dodatkowe opłaty (ubezpieczenie kredytu, prowizja, ubezpieczenie mieszkania, wizytacja mieszkania) warto wziąć przy wyliczaniu całej operacji. W okolicach Świąt Bożego Narodzenia otrzymałem klucze do mieszkania. Po kilku dniach ogłoszeń i spotkań z potencjalnymi najemcami, mieszkanie zostało wynajęte. W bieżącym roku planuję kupić kolejne mieszkanie, a może nawet dwa. W przyszłości, przy wiekszej ilości mieszkań, planuję skorzystać z usług Mzuri, która odciąży mnie z obowiązku nadzoru i zarządzania kilkoma mieszkaniami. Świadomość rozpoczęcia budowania wolności finansowej – Bezcenna! Pozdrawiam i do następnego…. Krzysiek   Tagi: finansowanie , Inwestowanie , kredyt , mieszkanie , wolność finansowa 