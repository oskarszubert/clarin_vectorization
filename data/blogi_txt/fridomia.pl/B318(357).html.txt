Miło jest mi poinformować, że blog Fridomia.pl skończył właśnie 2 latka. Dziękuję za to, że towarzyszycie Fridomii, część z Was od samego niemal początku. W tym miesiącu średnia liczba odwiedzających zaczęła regularnie przekraczać 400 osób dziennie (rekordowy był 19 października z 593 gośćmi! choć absolutny rekord padł w czasie trwania konkursu na Blog Roku, gdy odwiedziło nas jednego dnia ponad 4500 osób!). Miło jest mi Was regularnie gościć na łamach Fridomii. Dzięki Waszym komentarzom i wpisom, Fridomia szybciej rośnie i się rozwija, a mnie się nadal chce poświęcać jej swój czas. Dzięki Waszej inicjatywie sprzed ponad pół roku, zaczęliśmy się spotykać „na żywo” i dzięki temu teraz jestem w stanie czasami rozpoznać twarz osoby piszącej dany komentarz. Jest to dla mnie bardzo miłe. Jeszcze poważniejszym skutkiem naszych Fridomiakowych spotkań jest rodzenie się Stowarzyszenia Właścicieli Mieszkań na Wynajem. Nie mam pojęcia jak wygląda typowy cykl życia blogów. Jednak biorąc pod uwagę fakt, że Fridomia wydaje już na świat swoje pierwsze dziecko, to należy chyba przypuszczać, że mimo swojego młodego wieku, Fridomia wyszła już z wieku niemowlęcego. W ciągu ostatnich dwóch lat pojawiło się na niej już 377 wpisów (czyli odrobinę częściej niż raz na dwa dni) oraz prawie 1500 komentarzy (a więc 2 dziennie). Jak będzie dalej? Spodziewam się tego, że wiele z wątków dotyczących kwestii prawnych, podatkowych czy innych kwestii technicznych związanych z najmem nieruchomości przeniesie się na łamy Stowarzyszenia Mieszkalnicy.pl gdzie do odpowiedzi na Wasze pytania uda nam się pozyskać do współpracy ekspertów z tych dziedzin. Na blogu Fridomia.pl pozostaną pewnie kwestie czysto wolnościowe, ale to się jeszcze okaże w praktyce. Mam nadzieję, że Fridomia nadal będzie spełniać Wasze oczekiwania. Ze swojej strony, będę dokładał starań, aby tak było. Wszelkie Wasze wskazówki bardzo mile widziane. 10 lat, 10 lat, niech żyje, żyje nam !!! 