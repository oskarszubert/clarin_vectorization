W Dzienniku Gazecie Prawnej z dnia 26 czerwca br znalazłem ciekawy artykuł pt „Polak nauczył się robić biznes”, red. Janusza Kowalskiego.  Z artykułu wynika, że wg danych GUS, spośród 273,6 tys małych firm, które zostały zarejestrowane w 2007 roku, pięć lat przetrwało 87,1 tys (czyli 31,8%). Z firm utworzonych w 2004 roku, 5 lat przetrwało tylko 24,6%, w 2003 r. 29,8%, a w 2006 r. – 31,3%. (Nie wiem jak GUS definiuje „przetrwanie”, czy jest to tylko brak wykreślenia z KRS, czy też wystawienie choćby jednej faktury, czy też stabilizacja lub dalszy wzrost przychodów firmy. Podejrzewam, że raczej ten pierwszy wariant). Wg danych GUS, kryzys nie zdziesiątkował małych firm. Spośród firm założonych w 2011 roku (gdy gospodarka hamowała) pierwszy rok przeżyło aż 76,6%. To aż o 15 pkt proc więcej niż firm, które zaczynały w 2002 r. Z danych GUS wynika również, że większe szanse na przeżycie mają firmy, które od początku zatrudniają pracowników (40% szans przetrwania 5 lat, w porównaniu do 29,7% dla firm bezzałogowych). Pewnie wynika to z tego, że przedsiębiorca zatrudniający ludzi lepiej przemyślał swój pomysł biznesowy. Najbardziej trwałe są firmy działające w branżach lekarskiej i pielęgnacyjnej ; najmniej trwałe te w sektorze hotelarsko-gastronomicznym (tylko 19,3% przetrwa pierwsze 5 lat). Na sukces mają też wpływ wykształcenie (im wyższe tym lepiej) i wiek (optymalny czas na rozpoczęcie biznesu to 40-44 lat) właściciela firmy. Autor artykułu nie wspomina nic o determinacji właściciela, a ten czynnik jest według mnie determinujący. Ale zdaję sobie sprawę z tego, że trudny do zmierzenia przez GUS:-))) 