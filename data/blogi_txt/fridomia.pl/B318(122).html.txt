„Chciałbym mieć kiedyś kabrioleta Porsche”. Myślę że to marzenie jest tak samo popularne jak marzenie o swojej wolności finansowej. I wielu osobom oba wydają się tak samo zupełnie nieosiągalne. A co byście pomyśleli, gdyby jakiś nastolatek z sąsiedztwa wyraził takie marzenie? Pewnie coś w rodzaju: „niech sobie chłopak pomarzy”. Steven Ortiz, 17-latek z Kalifornii, też tak zamarzył. Ale on – w odróżnieniu od setek tysięcy marzycieli – postanowił swoje marzenie zrealizować. Dwa lata temu rozpoczął proces wymieniania się na Craiglist (coś podobnego do naszego Allegro) różnych przedmiotów. Chodzi o to, że część osób zamiast coś niepotrzebnego po prostu sprzedać, woli wymienić się na coś do ich kolekcji. Steven rozpoczął serię 14 wymian od starego telefonu komórkowego, który poprzez iPoda, kilka rowerów, MacBook’a Pro, wózek golfowy doszedł do Forda Bronco z 1975 roku, którego w końcu wymienił na Porsche Boxstera z 2000 roku. Całość procesu zajęła mu około 2 lat, spędzał po kilka godzin dziennie oglądając ogłoszenia na Craiglist w poszukiwaniu najodpowiedniejszych okazji do wymiany. W zasadzie to ta ostatnia wymiana była z jego perspektywy „stratą”, bowiem rynkowa wartość Forda Bronco wynosiła USD 15.000, a Porsche tylko USD 9.000, ale Steven dopiął celu i teraz jako jedyny jeździ do szkoły kabrioletem. Możnaby tę historyjkę skwitować: po prostu „farciarz”. Tysiące Polaków w ten sposób właśnie komentuje sukcesy innych. Inny tego typu „farciarz” – Kyle MacDonald z Kanady – zaczynał w 2005 roku od czerwonego spinacza do papieru, a po roku i po serii kilkunastu wymian, stał się właścicielem dwupiętrowego domku wiejskiego. Więcej: http://finance.yahoo.com/family-home/article/110125/how-to- upgrade-an-old-phone-into-a-porsche. Ja wolę wyciągnąć bardziej pozytywną interpretację tych dwóch historyjek. Jeśli masz precyzyjne marzenie, które bardzo chcesz osiągnąć, potem dobry plan na to, jak je osiągnąć, a następnie będziesz mieć wystarczająco dużo codziennego samozaparcia oraz dyscypliny, to swoje marzenie możesz zrealizować. Choć moja o nich wiedza ogranicza się wyłącznie do informacji z artykułu (link powyżej), to jestem pewien, że Steven oraz Kyle to zupełnie normalni ludzie, tacy jak Ty i ja, a nie jacyś tam geniusze. Czy „farciarze”. Jutro rozpoczęcie nowego roku szkolnego. Życzę wielu sukcesów setkom tysięcy młodych ludzi idących po wakacjach do nowej klasy. Nie bójcie się też marzeń, zwłaszcza, jeśli jesteście gotowi być konsekwentnymi w ich realizacji. Wszystko jest możliwe – nawet wymiana spinacza na Porsche, a co dopiero poprawa stopnia z fizyki, czy dostanie się do dobrego liceum. Wystarczy chcieć. Powodzenia, Sławek   Tagi: cel , dobra okazja , pasja 