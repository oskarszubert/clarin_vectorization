Dzisiaj rano jadąc samochodem słyszałem jak niejaka Pani Ewa z Racisławic koło Kalisza wygrała 100.000 złotych w zetkowym konkursie SMS-owym Morze Pieniędzy.  Była bardzo zaskoczona wygraną. Prowadzący audycję Tomek Florkiewicz powiedział, że „wszyscy są zawsze zdziwieni i nie wierzą w wygraną”. Okazuje się, że pewne stwierdzenia są – z perspektywy prowadzącego taki program radiowy – bardzo stereotypowe. Tak samo stereotypowe było później zachowanie prowadzącego. Po ochłonięciu osoby, która wygrała, prowadzący zadaje dość schematyczne pytanie: „a co zrobisz z tak dużą ilością wygranych pieniędzy?”. Rozumiem oczywiście intencję pytania. Chodzi o to, aby słuchacze Radia ZET, tacy jak ja, mogli sobie wyobrazić, że sami też mogą wygrać tyle pieniędzy i spełnić swoje zachcianki. Wystarczy wysłać SMS na odpowiedni numer i czekać na telefon od niego. Pan Tomek pomagał pobudzić wyobraźnię szczęśliwej Pani Ewy, zbyt zaskoczonej wygraną, aby klarownie odpowiedzieć na zadane jej pytanie. Podpowiadał: „może nowy samochód, albo pół mieszkania, albo wycieczka dookoła świata”? Te podpowiedzi, jak i odpowiedzi większości z pozostałych szczęśliwców są również – z mojej perspektywy – bardzo schematyczne i stereotypowe. Pojawiło się nagle w moim życiu duuuuuużo pieniędzy: wygrałam w konkursie, w totka, odziedziczyłam, dostałam akcje bo prywatyzowana jest firma w której wiele lat pracowałam, dostałam wysoką premię w pracy, sprzedałam sąsiadowi kawałek ziemi na którym mu bardzo zależało, itp. Co z nimi zrobię? Nowy samochód,  większe mieszkanie, remont obecnego, nowa plazma dla wnuka, to typowe plany. Zwiększę konsumpcję licząc na to, że dzięki temu będę bardziej szczęśliwa. Co ja bym zrobił gdybym wygrał te 100 tysięcy złotych? Kupiłbym małą kawalerkę na wynajem w Łodzi lub dwie w Radomiu. Albo wziąłbym kredyt na kolejne 100 tysięcy i kupił małą kawalerkę na wynajem w Warszawie. Podane miasta to oczywiście jedynie przykłady – jeśli nie znałbym żadnego z tych miast na tyle dobrze, aby tam inwestować i nie miałbym kogoś do pomocy w zarządzaniu na codzień wynajmem, rozważyłbym inwestycję w tym mieście, które dobrze znam, potrafię znaleźć tam okazję rynkową i sam będę zarządzał. Ta pierwsza kawalerka, a konkretnie pasywne przychody czerpane z jej najmu, byłaby podstawą do zbudowania w jakiejś perspektywie mojej wolności finansowej. Jeśli miałbym skłonności do lekkiego ryzyka, mógłbym te 100 tysięcy potraktować jako wkład własny i zaciągnąć kredyt w banku, tak aby kupić nie 1 czy 2 kawalerki, ale może 4-6 kawalerek od razu. W ten sposób mógłbym przyspieszyć moment osiągnięcia mojej wolności  finansowej. Możliwości jest naprawdę bardzo wiele, wystarczy się rozejrzeć w obszarze inwestowania, w obszarze wolności finansowej. Ktoś może powiedzieć: „no tak, ale ty już masz zaspokojone podstawowe potrzeby i teraz możesz sobie pozwolić na inwestowanie”. Może i tak, ale co każe – skądinąd bardzo sympatycznemu – Panu Tomkowi Florkiewiczowi z Radia ZET zakładać, że wygrywający konkursy pieniężne mają niezaspokojone potrzeby ? (oprócz tego, że biorą udział w tego typu konkursie). Poza tym, jeśli chodzi o mnie, to mieszkam z rodziną w kilkunastoletnim bloku na jednym z warszawskich blokowisk, jeździmy kilkuletnimi samochodami ze średniej półki jeśli chodzi o marki samochodowe, gdy jedziemy na wakacje, to zatrzymujemy się w tanich hotelikach, a nie w luksusem ociekających resortach, itp. Z pewnością znalazłbym sporo pomysłów na to, jak wykorzystać niespodziewaną wygraną do podniesienia własnej stopy konsumpcji. Tylko, że jakoś nie w obszarze konsumpcji szukam pomysłów na to, co robić z ewentualnymi nadwyżkami gotówki. Taki mam zwyczaj już od kilkunastu lat, że pomysłów na wydawanie nadwyżek gotówki szukam w inwestowaniu w mieszkania pod wynajem, w budowaniu swojej wolności finansowej. Mam nadzieję, że ten blog przyczyni się do tego, że w nieodległej przyszłości więcej osób spośród grona szczęsliwców, którzy wygrywają duuuużą kasę zacznie szukać spokoju wolności finansowej zamiast pozornego i ulotnego szczęścia w konsumpcji.  Każdy nowy samochód się kiedyś zestarzeje. Z drugiej strony, jest wysoce prawdopodobne, że pasywne dochody z najmu mieszkania będą dawały spokój finansowy moim wnukom długo po mojej śmierci. A co by Pan zrobił z tak duuuużą wygraną, Panie Tomku?   Tagi: bogactwo , cel , długoterminowo , gotówka , Inwestowanie , mieszkanie , pasywny dochód , wolność finansowa 