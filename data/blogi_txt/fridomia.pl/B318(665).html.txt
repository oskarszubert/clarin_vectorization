Dostałem poniższą relację od Piotra Zacharskiego, lidera londyńskiego oddziału Stowarzyszenia Mieszkanicznik. Cieszy mnie, że nasz pierwszy zagraniczny oddział prężnie się rozwija – regularne spotkania, tematy przewodnie spotkań, rozszerzanie naszego zasobu wiedzy. Podoba mi się też pomysł przedstawiania case’ów – jest to zawsze inspirujące i może wykorzystamy te case’y przy kolejnym tomie „Pomysłów do wynajęcia”:-) Wiem też, że bezpośrednio przed spotkaniem Mieszkaniczników, odbyło się też inauguracyjne spotkanie londyńskiego KontestKlubu. W imieniu Piotrów zapraszam już na kolejne spotkanie Mieszkaniczników w poniedziałek 7 stycznia 2013! Oto relacja z ostatniego spotkania: W poniedziałek, 3 grudnia 2012, odbyło się już drugie spotkanie oddziału Mieszkanicznika w Londynie. Spotkaliśmy się ponownie w Restauracji Łowiczanka, w Polskim Ośrodku Społeczno- Kulturalnym na Hammersmith. Tematem przewodnim były sposoby finansowania zakupu nieruchomości. Frekwencja i tym razem dopisała. Na spotkanie przybyło ponad 30 osób. Gościliśmy kilku przedstawicieli londyńskich firm zajmujących się doradztwem kredytowym i finansowym. Doradcy z Dobry Kredyt oraz Hipoteki.co.uk przedstawili nam kilka możliwości pozyskiwania kredytów hipotecznych oraz gotówkowych. Poruszane były sprawy organizacji wkładu własnego, podniesienia zdolności kredytowej, tłumaczenia dokumentów, negocjacji cen itp. Mirek, przedsiębiorca ze Śląska, zaprezentował różne sposoby i pomysły na prowadzenie działalności gospodarczych. Pomimo wielu biznesów, które prowadzi, również uważa, że inwestowanie w nieruchomości na wynajem, jest jednym z najlepszych sposobów na pasywny dochód. Wielokrotnie podkreślano kwestię, że mieszkając w Anglii i zarabiając w funtach, powinniśmy wykorzystać ten fakt i zacząć inwestować w Polsce. Najlepiej oczywiście w mieszkania na wynajem :)  Poruszane były również tematy sposobów i kosztów remontu mieszkań, w jakie lokale inwestować i gdzie. Mimo nastawienia się na rozmowy głównie o sposobach finansowania zakupu nieruchomości, okazało się, że dyskusja była bardzo ogólna i wielowątkowa :). Spotkanie trwało prawie 4 godziny! Za miesiąc, tj. 7 stycznia 2013r. spotykamy się w tym samym miejscu, tj.  w Restauracji Łowiczanka o godz. 19.00.Tematem przewodnim będą ” Sposoby wyszukiwania okazji na rynku polskim, mieszkając w Anglii”. Ustaliliśmy, iż na każdych cyklicznych spotkaniach oprócz tematu przewodniego, będą przedstawiane co najmniej dwie realne historie mieszkaniczników (tzw. casy). Co miesiąc dwoje uczestników będzie miało okazję podzielić się swoimi sukcesami jak również i błędami, które popełnili podczas inwestowania w nieruchomości. Dziękujemy wszystkim za przybycie i serdecznie zapraszamy na kolejne spotkanie. Piotr Zacharski Lider Oddziału Mieszkanicznika w Londynie 