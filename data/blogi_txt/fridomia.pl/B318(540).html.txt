Wczoraj wypiłem kilka lampek szampana podczas spotkania alumnów, czyli byłych pracowników firmy Deloitte. Jak zwykle jest to doskonała okazja do spotkania starych znajomych i dowiedzenia się co u nich nowego. Jeden z moich dawnych kolegów – Mieszkanicznik – opowiedział mi ciekawą rzecz. Jakiś czas temu urodziły im się bliźniaki i ich mieszkanie stało się zbyt ciasne dla 5-osobowej już rodziny. Postanowili się przeprowadzić do większego. Początkowo chciał kupić większe mieszkanie, ale ostatecznie sprzedał swoje dotychczasowe mieszanie na warszawskim Muranowie i tym samym spłacił kredyt zaciągnięty na jego zakup. Teraz mieszka w większym (100 m.kw) wynajętym mieszkaniu z dużym (40m.kw) tarasem w zielonej dzielnicy idealnej na spacery z małymi dziećmi. Koszt najmu to jedynie 15-20% powyżej kosztu spłaty kredytu swojego dotychczasowego mieszkania. A o ile większy komfort życia. Poza tym czuje się teraz o wiele wolniejszy, bo wie, że jeśli zajdzie taka potrzeba to będzie mógł się w każdej chwili przenieść do innego mieszkania w Warszawie, lub przenieść do rodzinnej Łodzi lub nawet wyjechać na kontrakt do siedziby swojej firmy w Londynie. A swoją wolność finansową osiągnie poprzez budowanie portfela małych mieszkań na wynajem. Chwali sobie bardzo zalety wynajmu ponad własność. Ale wracając do tytułu dzisiejszego wpisu. Otóż świadom tego, że wypiłem wczoraj zbyt wiele lampek Moet et Chandon, by dziś wsiąść do samochodu, postanowiłem do biura przejść się pieszo. Padał lekki deszczyk więc zamiast czekać na przejściu na pojawienie się zielonego światła, przemaszerowałem, wcześniej upewniwszy się, że najbliższy samochód był oddalony o ponad 500 metrów. I tu przechodzień, który stał po drugiej stronie przejścia złapał mnie za rękaw i powiedział, że kilkadziesiąt metrów za jego plecami stoi wóz policji i że oni takim jak ja wlepiają mandaty po PLN 100. „Po co im oddawać stówkę? Mało to płacimy podatków?!” Rzeczywiście za jego plecami zauważyłem radiowóz. Więc obróciłem się na pięcie, pogawędziłem z nim chwilkę, serdecznie podziękowałem za darowanie mi stówki i wróciłem na przystanek autobusowy. Gdy autobus mijał ów radiowóz zauważyłem, że jakiś młody człowiek oddawał im swoją „stówkę”.I tym bardziej ucieszyłem się z podarunku na Dzień Dziecka. A swoją drogą to już wcześniej się zastanawiałem nad tym tematem. W Anglii czy w Kenii przechodnie mogą przechodzić na czerwonym świetle o ile nie zagraża to bezpieczeństwu ich własnemu oraz ruchu drogowego. W Polsce za to widuje się osoby stojące na przejściu na czerwonym świetle mimo, że nie widać żadnego samochodu w zasięgu wzroku. Wygląda na to, że w Anglii prawo jest dla ludzi (przepisy są egzekwowane tak, by ludziom pomagać) a w Polsce to ludzie są dla prawa (przepisy są egzekwowane po to, by przysparzać dodatkowych przychodów budżetowi). W Anglii ludzie czują się wolni, w Polsce czujemy się przedmiotami władzy i pokornie płacimy mandaty mimo, że przejście przez ulicę było 100% bezpieczne. Automat włączający czerwone światło powinien nam ułatwić przejście w warunkach gdy jest wzmożony ruch, a nie nas zatrzymywać gdy ruchu w ogóle nie ma. Wszystkiego najlepszego z okazji Dnia Dziecka ! 