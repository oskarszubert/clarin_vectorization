W listopadzie odbędzie się co najmniej 7 spotkań Fridomiaków z moim udziałem, m.in we  Wrocławiu (15.11), Katowicach (18.11), Poznaniu (21), Łodzi (22), Toruniu (23), Bydgoszczy(24) oraz w Nairobi (28.11) :-))). Szczegóły dotyczące miejsc spotkań znajdziecie w informacji bocznej „Najbliższe spotkania Fridomiaków”. Czekam jeszcze na potwierdzenie spotkania na warszawskim SGH w poniedziałek 14 listopada. Zapraszam bardzo gorąco. Mam nadzieję, że będąc w tylu miastach uda mi się spotkać z conajmniej setką z Was. Większość spotkań będzie w salonach Empików i będzie dotyczyła promocji Poradnika, czyli zagadnień związanych z zarządzaniem najmem. Ale po spotkaniu ogólnym mam nadzieję, że dodatkowo uda nam się przycupnąć gdzieś w pobliskiej kawiarence, abyśmy mogli trochę podyskutować o powstającym niedługo Stowarzyszeniu Właścicieli Mieszkań na Wynajem – Mieszkalnicy.pl. Osoby z Grupy Roboczej założycieli Stowarzyszenia (spotkaliśmy się 21-22 października na warsztatach przed-założycielskich w Jabłonnej) spotykamy się ponownie 5 listopada, aby dokończyć nasze dyskusje i podzielić się zadaniami związanymi z przygotowaniem dokumentów rejestracyjnych Stowarzyszenia oraz z przygotowaniem i zorganizowaniem Kongresu Założycielskiego. Oczywiście wszyscy Fridomiacy posiadający mieszkania na wynajem (taki jest warunek członkostwa zwyczajnego) są gorąco zaproszeni na Kongres Założycielski Stowarzyszenia. Prawdopodobnie odbędzie się w Łodzi w sobotę 10 lub 17 grudnia br (do potwierdzenia). Zależy nam bardzo na tym, aby Stowarzyszenie działało prężnie w każdym zakątku Polski, bo przecież wszędzie są mieszkania na wynajem, a ich właściciele lub właścicielki potrzebują wsparcia w ciągłym podnoszeniu standardów oraz bezpieczeństwa najmu. Liczę na to, że część z Was zechce poświęcić trochę swojego czasu i pokierować działalnością Stowarzyszenia w Waszych miastach i regionach i dlatego dobrze byłoby, abyśmy mogli się spotkać po to by omówić i wspólnie uzgodnić najważniejsze cele i metody działania Stowarzyszenia. Proszę o zarezerwowanie sobie odpowiednich dat w kalendarzach. Do zobaczenia – mam ogromną nadzieję ! – wkrótce. 