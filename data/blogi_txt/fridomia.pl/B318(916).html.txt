Tydzień temu miałem zaszczyt opowiedzieć o wolności finansowej podczas II Forum Polskiego Biznesu w Dublinie. Spotkałem wielu bardzo pozytywnych ludzi, na czele z Tomkiem Kaplanem, organizatorem wydarzenia. Tomku, ogromne dzięki za zaproszenie:-) Dowiedziałem się też wiele nowego o Zielonej Wyspie. To była moja 4 czy piąta wizyta w Irlandii, ostatnio byłem w Dublinie jakieś 3-4 lata temu. Od tego czasu niewiele się zmieniło, przynajmniej na zewnątrz. Natomiast tubylcy twierdzą, że kryzys spowodował m.in przerzedzenie tłumów w irlandzkich pubach oraz gwałtowny spadek cen nieruchomości. Jeden z Polaków kupił kilka lat temu dom i wyjeżdżając z Irlandii chciał go sprzedać. Już prawie miał kupca, ale ten oferował mu „tylko” EUR 320.000, a sprzedający upierał się przy EUR 325.000. W efekcie do transakcji nie doszło. Zaraz potem ruszyła fala obniżek cen. Ostatecznie dom udało się sprzedać po dłuższym czasie i jedynie za EUR … 90.000. 5 tysięcy „straty” zamieniło się w ponad 200 tysięcy straty. Taka była skala spadków tam odnotowanych. Wiele dowiedziałem się o zakładaniu firmy w Irlandii (dużo prościej niż w Polsce, a urzędnicy są bardzo przyjaźnie nastawieni), o formach prawnych prowadzenia firm (brzmiało to bardzo podobnie do uregulowań w Anglii czy w … Kenii),  o ubezpieczeniach, o kredytach dla małych i średnich przedsiębiorstw oraz o opodatkowaniu. I to w tym ostatnim obszarze mamy Irlandczykom czego pozazdrościć. PIT jest wprawdzie wyższy niż w Polsce, bo są dwa progi – 20% do przychodów rzędu EUR 32.800 rocznie i 41% powyżej tej kwoty. Niestety nie było zbytnio czasu na pytania i nie zdążyłem się dopytać jak wyglądają ulgi i jaka jest średnia efektywna stopa opodatkowania. Za to CIT jest o wiele niższy. Nominalna stopa podatkowa wynosi 12,5%, ale ponieważ jest wiele ulg, z których można skorzystać, to efektywna stopa wynosi średnio 1-2%, a niektóre firmy płacą wręcz 0% podatku. To m.in dlatego Irlandia jak magnes przyciąga światowe firmy. Niskie podatki, prosta struktura podatkowa, niskie koszty biurokracji, zachęty podatkowe i ulgi, wsparcie w postaci grantów, przychylność urzędników, głęboko zakorzeniony duch przedsiębiorczości, język angielski, a także łatwość eksportu na rynki UE to ogromne atuty tego kraju. Nie dziwię się, że wielu Polaków nie zdecydowało się wrócić do Polski pomimo widocznego kryzysu irlandzkiej gospodarki. Oprócz wyższych płac (minimum to ponad 8,65 euro za godzinę pracy), mniej haraczu pobiera tamtejszy ZUS. Dla przedsiębiorców składki na PRSI wynoszą 4% od zysków, ale nie mniej niż EUR 500. Universal Social Charge (USC) wynosi 2%, 4% lub 7% dal kwot powyżej EUR 16.016. Przy minimalnych zarobkach (8,65/h) i założeniu 39-godz czasu pracy, pracownik otrzymuje pensję w wysokości EUR 337 tygodniowo. Pracodawca płaci od tego 4,25% PRSI czyli EUR 14, czyli łączny koszt dla pracodawcy to EUR 351.61. Po uwzględnieniu podatków, pracownik otrzymuje „na rękę” aż EUR 326,68, a więc prawie 93% tego ile kosztuje on swojego pracodawcę. Sytuacja się nieco zmienia przy wyższych zarobkach.  Przy płacy w wysokości EUR 10/godzinę, PRSI skacze do 10,75%. Pracownik otrzymuje EUR 390 brutto i EUR 349,51 „na rękę”, przy koszcie dla pracodawcy EUR 431,93. Daniny pochłaniają już prawie 20% całego kosztu dla pracodawcy. Dlatego pracodawcy wolą zatrudniać większą liczbę osób, no na pół etatu. Bezrobocie w ten sposób maleje. Ciekawe też, że Tomek zna już założenia budżetowe na kolejny rok. Ponieważ Irlandia zobowiązała się – w zamian za pomoc finansową otrzymaną gdy wybuchł kryzys – do zmniejszania deficytu budżetowego, to kolejny budżet też będzie trudnym dla społeczeństwa. Rząd będzie musiał zaoszczędzić około 3 mld EURO poprzez zwiększenie przychodów z podatków o 1,1 mld i obniżenie wydatków o ponad 2,1 mld. Pomimo tego, dziura budżetowa wyniesie 14 mld. Szacuje się, że przez te działania, przeciętna irlandzka rodzina straci od 600 do 1.000 EURO w 2014 roku. Nie zostanie podniesiony CIT by nie odstraszać wielkich korporacji. Wiadomo, są równi i równiejsi:-) Nie zmienią się stawki VAT (tu jest jedyne podobieństwo do Polski jakie udało mi się odnotować). Najwyższa stawka dalej będzie wynosić 23% – niższe to 9 lub 13,5%). Wprowadzone za to będą opłaty za wodę (do tej pory była darmowa) i to będzie oznaczać wydatki rzędu EURO 300 – 500 na rodzinę rocznie. Dodatkowo obcięte zostaną wysokości wydatków socjalnych. Osoby zarabiające ponad EUR 26 tysięcy stracą dodatek dla dzieci (dziś wynosi EUR 130 miesięcznie). Emerytury zostaną obcięte o EUR 10 tygodniowo. Najwyższe emerytury wynoszą EUR 630/tydzień. Wszystkie informacje nt podatków w Irlandii znajdziesz na portalu podatki.ie. Pan Jacek Jędruszczak z Wydziału Promocji Handlu i Inwestycji Ambasady RP, opowiadał o strukturze wymiany handlowej pomiędzy Irlandią i Polską. Polski eksport do Irlandii, który w roku 2000 był wart niespełna 97 milionów EURO skoczył do rekordowych  532 mln w roku 2008. Teraz wynosi tylko ok EURO 481 mln. Kolejna ofiara kryzysu. Bardzo ucieszyła mnie prezentacja Artura Banaszkiewicza, który zachęcał przedstawicieli Polonii do zarejestrowania się i do wzięcia udziału w lokalnych wyborach samorządowych w przyszłym roku. Polacy stanowią 3-4% populacji Irlandii, a w obszarze polityki są prawie w ogóle niedostrzegalni. Jeśli mieszkasz w Irlandii, to zachęcam Cię do wejścia na stronę jestesusiebie.org gdzie można się zarejestrować na wybory. Jesteś u siebie. Masz głos !!! :-) Czuję, że tym razem, na tym spotkaniu, to ja się dużo więcej dowiedziałem niż samemu przekazałem wiedzy:-) choć jak zwykle moja prezentacja przeciągnęła się do późnych godzin. Potem jeszcze w nieco mniejszej grupie (na samym spotkaniu było ponad 80 osób, niektóre aż z Galway, Cork czy Belfastu. Gdy uczestnicy mówili, że pokonali ponad 200 km by wziąć udział w spotkaniu, to dopytywałem się czy tam gdzie mieszkają to jeszcze .. Irlandia. Podziwiam Irlandię za niesamowitą skuteczność w promocji samej siebie. Nawet z banalnej koniczynki oraz owieczki można – jak pokazują – zrobić sympatyczne symbole kraju. Niesmaczne piwo – Guinness smakował mi tylko bezpośrednio w browarze – podbiło cały świat. Cały świat maluje się na zielono z okazji Dnia Świętego Patryka. W sieci księgarń  Easons (tamtejszy Empik) są całe półki eksponujące irlandzkich pisarzy. Nie słyszałem o żadnym kraju, w którym Irlandczyków by nie darzono sympatią. Kocham cię, jak Irlandię! Jest kraj, daleki kraj, wrzosów i łąk. Morza skalisty brzeg, zamglony ląd… 