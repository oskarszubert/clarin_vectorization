Szampania-Ardenia to jeden z najbogatszych regionów Francji, a Avenue de Champagne w stolicy regionu – Epernay – to jedna z najładniejszych, najbardziej prestiżowych i najdroższych promenad w całej Francji. To przy niej mieszczą się piękne wille i dworki będące siedzibami takich ogólnoświatowych marek szampanów jak Besserat de Bellefon, Boizel, De Castellane, Esterlin, Lafonde, Mercier, Moet et Chandon, Perrier-Jouet, Pol Roger, Vranken. Mówi się, że jeśli by uwzględnić wartość milionów butelek szampana leżakujących na przestrzeni wielu kilometrów podziemnych tuneli i jaskiń, to Avenue de Champagne jest więcej warta niż sama Aleja Champs-Elysees w Paryżu. Oprócz zwiedzania jaskiń i degustowania szampana podczas niedawnego ślubu kolegi, Sławek zajrzał do jednego z lokalnych biur nieruchomości. Ceny apartamentów w 25-tysięcznym Epernay kształtują się na poziomie Euro 700-2000 za metr kwadratowy. Luksusowe apartamenty w najnowszych budynkach to koszt rzędu Euro 3000 za metr kw. (o cenach przy Avenue de Champagne nie było mowy, bo tam nie ma zwykłych apartamentowców czy mieszkań). W stosunku do górki cenowej sprzed 2 lat, ceny w Epernay spadły tylko o 15%.  Więc jeśli ktoś by chciał podszkolić swój francuski, zgłębić tajniki produkcji szampana czy po prostu się nimi codziennie delektować, to proponujemy przenosiny nie do Paryża – tam ceny mieszkań są 5-6 krotnie wyższe – a właśnie do odległego o około 150 km Epernay. W końcu – czy widok wieży Eiffla z okna jest najważniejszy?   Tagi: nieruchomości za granicą , pasja 