Tak byłem przejęty zeszłotygodniowym artykułem o sobie w Dzienniku Gazecie Prawnej (jestem jednak – jak się okazuje – dosyć próźnym człowiekiem:-), że zapomniałem podzielić się z Wami bardzo ciekawym artykułem, który ukazał się w tym samym wydaniu DGP z dnia 4-6 listopada 2011. W artykule zatytułowanym „Rekord na rynku nieruchomości. Teraz czas na spadki” Ewa Wesołowska i Janusz K. Kowalski przytaczają dane GUS-u, z których wynika że rok 2010 był rekordowym jeśli chodzi o handel nieruchomościami. W 2010 roku Polacy wydali na ok 76 700 mieszkań łącznie około PLN 14,5 mld. Średnia wartość kupionego mieszkania wyniosła PLN 188,6 tys złotych.  W porównaniu do 2009 roku, kiedy to właścicieli zmieniło 60,9 tysiąca mieszkań nastąpił wzrost liczby transakcji o prawie 16%. Należy zauważyć, że rok 2009 był rekordowo niski pod względem liczby mieszkań, które zmieniły właściciela, bo było to jedynie 60,9 tysięcy. Od roku (rekordowego!!) 2004 liczba sprzedanych mieszkań kształtowała się następująco w kolejnych latach (w tys. sztuk) – 81,5; 70,8; 67,9; 65,8, po to by znów podskoczyć w 2008 do 77,5, gwałtownie spaść do 60,9 w 2009, i wzrosnąć do 76,7 w 2010 roku. Średnia na przestrzeni tych 7 lat to 71,6 tys mieszkań rocznie, co daje prawie 200 mieszkań sprzedawanych dziennie (włącznie z sobotami, niedzielami i świętami) lub prawie 300 dziennie uwzględniając tylko dni robocze. Jednocześnie średnia wartość transakcji spadła 2010/2009 o 2,1%. Zakładając, że struktura sprzedawanych mieszkań nie uległą jakiejś zasadniczej zmianie na przestrzeni ostatnich 5-7 lat (zmiany w strukturze kupowanych mieszkań zajmują chyba więcej niż owe 5-7 lat i raczej mierzone są w pokoleniach), to możemy uznać, że spadek cen 2010/2009 wyniósł właśnie owe 2-3%, a nie 15-30%, o których często mówią tzw „eksperci rynkowi”. Średnie ceny transakcyjne w 2010 były o 2,1% niższe niż w 2009 roku, ale wyższe niż w poprzednich latach. Średnie wartości transakcji wynosiły (w tys. zł) – 2010 (188,6), w 2009 (192,7), w 2008 (163,6), w 2007 (111,4), w 2006 (78,2), w 2005 (74,5) i w 2004 (62,3). Wzrost w porównaniu do roku 2008 wyniósł zatem 15,3%, w porównaniu do roku 2007 – 69,3%, a w porównaniu do 2006 – aż o ponad 141%. Jeszcze wyższe wzrosty miały miejsce porównując do roku 2005 (ponad 153%) czy roku 2004 (aż 203% !!!). Czyli innymi słowy mówiąc: przyjmując rok 2004, czyli 6 lat temu, jako bazowy, ceny się podwoiły mniej więcej w roku 2007 i potroiły w roku 2009, po to żeby lekko (o 2,1%) spaść w roku 2010. Oczywiście to tylko statystyka i nie do końca wiemy czy porównujemy jabłka z jabłkami czy też może z czereśniami. Natomiast miałbym większe zaufanie do tych danych niż do danych podawanych przez inne instytucje z kilku powodów: (a) GUS nie ma żadnej motywacji, aby manipulować danymi; pośrednicy czy developerzy mogą mieć preferencje co do działań jakie podawane przez nich statystyki mają wywołać; (b) domyślam się, że GUS ma dostęp do rzeczywistych danych transakcyjnych z aktów notarialnych, a nie do danych z tabeli ofert na których często bazują wyliczenia „ekspertów”; (c) próbka 76,7 tysięcy transakcji (czy też nawet można powiedzieć nie „próbka”, ale całość rynku) to lepsza podstawa wyliczeń niż kilkadziesiąt mieszkań branych pod uwagę przez różne firmy analizujące rynek nieruchomości; i wreszcie (d) te dane są zbliżone do danych z mojej własnej osobistej empiryki – mieszkania, które kupowałem w Łodzi w lipcu 2006 były dwa razy droższe niż te które kupowałem przed 2005 rokiem, a teraz są jeszcze o połowę droższe niż były w 2006 roku.   Czy rzeczywiście „teraz czekają nas już tylko spadki”? jak sugerują w tytule artykułu jego autorzy? Według mnie zależy to od przyjętego horyzontu analizy. Jeśli mielibyśmy przewidywać co się wydarzy w roku 2011 czy 2012, to być może należy spodziewać się spadków. Tego nie wiem i nie potrafię przewidzieć. Ale jeśli mówimy o roku 2021 czy 2025, to przewiduję, że ceny mieszkań będą wówczas w Polsce wyższe niż dziś.  Niedawno na łamach tego bloga zaproponowałem, że mogę się założyć o skrzynkę dobrego francuskiego szampana z każdym, kto obstawi niższe ceny sprzedaży mieszkań w Polsce w roku 2025, ale nikt chętny się jeszcze nie zgłosił. Wciąż czekam:-) Powodzenia w budowaniu portfeli mieszkań na wynajem i w osiąganiu Fridomii !    Tagi: dobra okazja , długoterminowo , Fridomia , Inwestowanie , mieszkanie , Nieruchomości , rynek nieruchomości , trendy w nieruchomościach 