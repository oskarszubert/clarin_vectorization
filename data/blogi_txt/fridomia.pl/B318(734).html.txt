Powierzchnia SAR Hong Kongu wynosi nieco ponad 1.100 km kwadratowych, a zamieszkuje go ponad 7,7 miliona osób, co powoduje, że jest to jedno z najgęściej zaludnionych miejsc na świecie. Urbaniści z HK są chyba mistrzami świata w zagospodarowywaniu każdego wolnego skrawka ziemi, a nawet morza, bo przecież nowe lotnisko w HK powstało częściowo na odzyskanych z morza gruntach. Jest super nowoczesne, ale stare mi się bardziej podobało, dlatego, że samoloty podchodzące do lądowania dosłownie przelatywały pomiędzy budynkami mieszkalnymi. Bo HK jest malowniczo położony nad zatoką, a wokół zatoki rozciągają się góry. Wiele domów mieszkalnych to wąskie, ale bardzo wysokie drapacze chmur (ponad 30-40 pięter) często zlokalizowane na stromych wzniesieniach. Więc samolot zniżający się do lądowania w ostatniej fazie lotu przelatywał na wysokości pobliskich balkonów. Mieszkanie w tych budynkach musiało być niesamowitym przeżyciem. Przynajmniej na początku, bo przecież po jakimś czasie wszystko człowiekowi powszednieje:-( Gęste zaludnienie wraz z relatywnie wysokimi zarobkami (HK to przecież jedno z 3-4 najważniejszych centrów świata finansów, handlu, do niedawna również przemysłu) powodują dwa zjawiska. Po pierwsze, mieszkania są bardzo małe. W jednej z agencji nieruchomości, tylko 15% mieszkań w ofercie dostępnych mieszkań miało powierzchnię większą niż 500 stóp kwadratowych (około 46,5 m.kw). Największe miało jedynie 75 m.kw, większość od 32 do 42 m.kw, a najmniejsze jedynie 145 stóp kwadratowych (czyli około 13,5 m.kw). Maleństwa. Przy czym podaję tu wartości powierzchni netto. Powierzchnie brutto są średnio o 20-25% wyższe, ale obejmują – według wyjaśnień jednej z agentek nieruchomości – również udziały w częściach wspólnych. Przyznam, że po raz pierwszy spotkałem się z tym by powierzchnie netto były podawane i początkowo myślałem, że wszystkie mieszkania w ofertach mają skośne dachy:-). Podróże kształcą. Warto też zwrócić uwagę, że powierzchnie mieszkań są podawane w stopach kwadratowych, podczas gdy w reszcie Chin są podawane – tak jak w Polsce – w metrach kwadratowych. Siła przywiązania do tradycji jest w HK … brytyjska:-) Po drugie, ceny nieruchomości są pieruńsko wysokie. Średnio kształtują się w przedziale HKD 14.000 do 16.000 za … stopę kwadratową powierzchni, czyli od PLN 60 do 70 tysięcy za metr kwadratowy !!! Przy czym o wysokości ceny za metr kwadratowy nie tyle decyduje powierzchnia mieszkania (chyba dlatego, że i tak wszystkie są małe:-), ale wiek budynku !!! oraz rozkład mieszkania. We wszystkich ofertach (bez wyjątku) był podawany wiek budynku. To też dość unikalna charakterystyka. Zauważyłem, że mieszkania w nowych (np 2 do 5-letnich) budynkach są o około 33% droższe niż te w budynkach 15-18 letnich i 100% droższe od tych w budynkach 40-50 letnich. To z kolei chyba wynika z tego, że technologia budowania szybko sie w HK zmienia i że stare budynki są szybciej wyburzane niż w Polsce (panuje tam bardziej model amerykański). Druga rzecz, którą zauważyłem to to, że mieszkania w tzw „open plan” czyli bez wydzielania malutkich pomieszczeń są w modzie i przynoszą wyższe ceny w sprzedaży. Dodatkowo, według zapewnień jednego z agentów, ceny bardzo szybko rosną. Coraz więcej Chińczyków z Kontynentu kupuje w HK mieszkania na wynajem. Kupno mieszkania nie daje już automatycznego statusu „rezydenta HK” jak kiedyś. Cudzoziemcy nie otrzymają też kredytu hipotecznego od lokalnego banku. Przy kupnie płaci się 1% prowizji agentowi oraz 3% opłaty skarbowej. Ciekawostką jest to, że mieszkania tak szybko znikają z rynku, że wiele osób kupuje mieszkania bez ich wcześniejszego obejrzenia. Ceny rosną szybko – o około 20% w zeszłym roku. A jak wyglądają ceny najmu? Od HKD 16.000 do 25.000 za miesiąc, czyli od PLN 6.500 do PLN 10.000 miesięcznie. Najtańsze kosztowało HKD 12.000, a najdroższe HKD 57.000 (72-metrowe w tradycyjnym rozkładzie, bez open planu). Do tego należy dodać opłaty za administrację budynku (około dwa HKD za stopę kwadratową mieszkania/miesięcznie) oraz government fee około HKD 1800 do 2000 za kwartał. 