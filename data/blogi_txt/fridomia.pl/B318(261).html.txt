Przedwczoraj wieczorem (14.06.2011) zostałem zaproszony przez Kamila Cebulskiego – bardzo ciekawą postać, założyciela m.in. innowatorskiej szkoły biznesowej ASBIRO – do porozmawiania nt. wolności finansowej na antenie największego (podobno) radia internetowego, kontestacja.com. Słuchało nas około 300 osób, około tuzina w końcówce programu zadało pytania czy podzieliło się komentarzami oraz swoimi doświadczeniami. Kamil na początku rozmowy spowodował swoimi pytaniami,  to że wróciłem pamięcią aż do czasów studenckich i tego, że pierwszym moim marzeniem zawodowym była praca w … dyplomacji. Chodziło mi wtedy o to, aby dużo podróżować po świecie. Po skończeniu studiów zacząłem pracować w jednej z agend ONZ w Genewie. Szybko się jednak przekonałem do tego, że podróżować mogę też za własne pieniądze, a nie tylko czekać na wysłanie mnie gdzieś w delegację. O dalszych kolejach mojego życia zawodowego nie chcę tutaj się powtarzać – jeśli kogokolwiek to interesuje to więcej szczegółów tej blisko 1,5 godzinnej rozmowy znajdziecie na łamach kontestacja.com, pod linkiem: http://www.kontestacja.com/?p=episode episode=713. W dalszej części rozmowy przeszliśmy do „żelaznego programu” inwestowania w nieruchomości oraz budowania na tej podstawie wolności finansowej. Pewnym zaskoczeniem było dla mnie – jak i dla Kuby – to, że wśród słuchaczy, którzy się dodzwonili i wzięli udział w dyskusji padło wiele bardzo pesymistycznych głosów. Dotyczyły one tego, że Polsce grozi demograficzna zapaść (więc nie ma sensu inwestować w mieszkania na wynajem), oraz bardzo pesymistycznych prognoz dotyczących perspektyw rozwoju gospodarczego naszego kraju. Słuchacze malowali wizję Polski zapadającej się niemal w jakąś otchłań. Nie wiem czy wynika to z mojego hurraoptymizmu, ale mnie takie skrajnie pesymistyczne scenariusze nie przekonują. Ciekawe było to, że wśród słuchaczy „kontestacji” było kilku Fridomiaków, mimo  że zapomniałem zapowiedzieć tę rozmowę na łamach naszego bloga. Jak zawsze, to dla mnie bardzo miłe spotkać się z Wami. Po audycji nasunął mi się nowy pomysł. Może wartoby uruchomić w przyszłości np comiesięczne wirtualne spotkania Fridomiaków poprzez Skype’a czy w jakiejś innej technologii? Co o tym sądzicie?   Tagi: rozwój osobisty , wolność finansowa 