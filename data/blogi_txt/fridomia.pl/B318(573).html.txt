W Polsce banki jeszcze nie oferują kredytów hipotecznych specjalnie dostosowanych do segmentu inwestorów, oferując wszystkim swoim klientom kredyty de facto konsumenckie na zakup mieszkania, w którym kredytobiorca będzie mieszkał. Ponieważ wielu z Was podczas licznych naszych spotkań, drogą mailową i telefoniczną kontaktuje się ze mną w/s kredytów typu Buy-to-Let, występujących od lat na bardziej rozwiniętych rynkach zachodnich, to postanowiliśmy w gronie zarządu Stowarzyszenia Mieszkanicznik uczynić ten temat jednym z priorytetów naszych działań. W tym miesiącu miałem już rozmowy z 3 różnymi bankami i będziemy te rozmowy kontynuować. Podczas jednej z rozmów zadano mi jedno bardzo ciekawe pytanie. „Gdyby miał Pan pełną swobodę stworzenia takiego produktu w naszym banku, to jak by wyglądał, czym by się cechował taki idealny kredyt typu Buy-to-Let?” Oczywiście odpowiedziałem na to pytanie zgodnie z moją wizją. Natomiast ponieważ osobiście nie jestem zainteresowany zaciąganiem jakichkolwiek kredytów w celu dalszego rozbudowywania swojego portfela mieszkań na wynajem (osiągnąłem już swój poziom wolności finansowej), to chciałbym Wam zadać to samo pytanie. Nie chciałbym by banki stworzyły produkt pod moją wizję, tylko pod wizję Członków Stowarzyszenia Mieszkanicznik. Zatem jak według Was powinien wyglądać taki idealny kredyt buy- to-let? Co Wam się nie podoba w obecnej bankowej ofercie kredytów hipotecznych? Dlaczego obecna oferta nie spełnia Waszych potrzeb? Czekam na Wasze oczekiwania, które potem będziemy przekazywać jako Stowarzyszenie bankom.   Tagi: finansowanie , kredyt 