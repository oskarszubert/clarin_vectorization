Witaj Sławku, piszę do Ciebie, bo chciałem się pochwalić zrobieniem wczoraj pierwszego małego kroku w kierunku wolności finansowej. A z drugiej strony serdecznie Ci podziękować za Twój wkład w ukształtowanie procesu myślowego, który myślę, że w ostatecznym rozrachunku doprowadzi do jej osiągnięcia mnie i moją Małżonkę. Ale jak to mówią first things first – katalizatorem decyzji o rozpoczęciu inwestowania w nieruchomości na wynajem był Twój wykład w Krakowie w ramach Festiwalu Inteligencja Finansowa 2012, na którym miałem przyjemność być na początku grudnia zeszłego roku, czyli jakieś 3 miesiące temu. Muszę przyznać, że Twój sposób mówienia o nieruchomościach bardzo mnie zainspirował do pogłębienia swojej wiedzy i rozpoczęcia szukania odpowiedniej okazji. Od tego czasu obejrzeliśmy kilkanaście małych dwupokojowych mieszkań, bowiem nastawiamy się na wynajem dla studentów i wydaje nam się, że w Krakowie jest to jeden z ciekawszych segmentów ze względu na stały dopływ ludzi z mniejszych miast. Po znalezieniu odpowiedniego naszym zdaniem mieszkania przeprowadziliśmy negocjacje, a ponieważ mieszkanie, które nas zainteresowało było już na rynku dość długo, to sprzedająca nie była specjalnie uparta i w efekcie kupiliśmy chyba dość okazyjnie. Zwłaszcza, że mieszkanie jest w bardzo dobrym stanie i wymaga tylko lekkiego odświeżenia. Było to mieszkanie nie tylko z najniższą ceną ofertową, ale też w najlepszym stanie technicznym z tych, które w czasie tych kilku miesięcy obejrzeliśmy. Inne mieszkania były w stanie do jeśli nie generalnego, to przynajmniej dużego remontu, a do tego najczęściej 20-30 tysięcy droższe. Nie ukrywam, że przy negocjacjach pomogły również Twoje wskazówki z audycji w Kontestacji i z książki. Wczoraj podpisaliśmy umowę przedwstępną i jeśli wszystko pójdzie po naszej myśli, to za około miesiąc powinniśmy zostać właścicielami. Podsumowując, jeszcze raz serdecznie Ci dziękujemy i mamy nadzieję, że będziesz kontynuował swoje działania w zakresie promowania idei wolności finansowej i inwestowania w nieruchomości, bo robisz naprawdę świetną i bardzo potrzebną robotę. Pozdrawiamy serdecznie, Asia i Szymon PS. Jeśli chciałbyś opublikować ten list na blogu, to oczywiście nie ma problemu PS2. Oboje wybieramy się zarówno na Kongres Mieszkaniczników, jak i na szkolenie Harva Ekera, a w międzyczasie widziałem, że masz pojawić się w kwietniu w Krakowie, więc będzie dużo okazji do poznania się osobiście :) – Szymon 