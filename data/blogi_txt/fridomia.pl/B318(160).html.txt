Prezentacja, Łódź 07.12.2010  Tak jak wcześniej zapowiadałem, 7 grudnia 2010 roku odbyło się spotkanie z tymi klientami bankowości prywatnej  Banku PKO BP w Łodzi, którzy są potencjalnie zainteresowani budowaniem swojej wolności finansowej poprzez inwestowanie w nieruchomości. Wydarzenie miało miejsce w 3 Oddziale Banku PKO BP. Cieszę się, że do bardzo kameralnego grona uczestników dołączyło kilka osób, które dowiedziały się o spotkaniu nie od Banku, ale właśnie na łamach Fridomii. Nie licząc spotkań autorskich, które odbyły się w kilku miastach Polski rok temu gdy dopiero co ukazała się książka, była to dla mnie pierwsza okazja do spotkania się z czytelnikami książki oraz bloga, których nigdy przedtem nie miałem okazji poznać. Znamy się tylko z Fridomii. Tym bardziej było mi miło, że jedna z tych osób przyjechała z odległego o 50 km Bełchatowa, a dwie aż z Krakowa. Wracając do spotkania. Od czasu naszych pierwszych rozmów z PKO BP, Bank postanowił jeszcze bardziej uatrakcyjnić ofertę kredytowania. Teraz jest możliwe zarówno kredytowanie osób prawnych (czyli spółek celowych), ale również osób fizycznych. W pierwszym przypadku Bank może udzielić kredytowania w wysokości do 80% całkowitej wartości inwestycji na podstawie przygotowanego biznes planu przedsięwzięcia. W przypadku osób fizycznych Bank może udzielić kredytu do 80% wartości inwestycji bez analizowania osobistej zdolności finansowej kredytobiorcy, a tylko na podstawie biznes planu lub do 100% wartości inwestycji, ale wtedy brana jest pod uwagę zdolność kredytowa kredytobiorcy. Jeśli kredytobiorca posiada już jakieś nieruchomości pod wynajem, to Bank uwzględni uzyskiwane dochody z najmu do wyliczenia jego zdolności kredytowej. Ponadto Bank dostosował inne parametry kredytu do specyfiki tego typu działalności. No i przede wszystkim Bank proponuje bardzo promocyjne marże. Firma Mzuri z kolei zapewnia kompleksową obsługę zakupionych nieruchomości, co jest istotne zwłaszcza przy posiadaniu większych pakietów nieruchomości pod wynajem. Na razie tylko w Łodzi, Warszawie i w Radomiu, ale w najbliższych latach również w innych dużych polskich miastach. Idea przyświecająca firmie Mzuri, to zapewnianie szybkiej, profesjonalnej obsługi po niskim koszcie tak, aby właścicielowi nie opłacało się zajmować obsługą wynajmu we własnym zakresie. Cel ten jest osiągany dzięki dużemu doświadczeniu (lepsza orientacja rynkowa, bardziej umiejętna selekcja najemców, itp) oraz odpowiednio dużej skali działania zapewniającej ekonomię skali (standaryzacja procesów, dedykowani pracownicy, specjalizacja, automatyzacja i centralizacja pewnych czynności, itp).  Powierzenie obsługi zakupionych nieruchomości wyspecjalizowanej firmie obniża ryzyko dla Banku i stąd między innymi wynikają owe promocyjne marże i warunki kredytu. Ponieważ Mzuri całkowicie zdejmuje właścicielom kłopoty z głowy jeśli chodzi o zajmowanie się obsługą mieszkania, następuje pewne „odmiejscowienie” inwestycji i inwestorzy mogą brać pod uwagę również odległe względem ich miejsca zamieszkania lokalizacje. O ile te lokalizacje są interesujące. Taką niedowartościowaną z punktu widzenia wartości nieruchomości lokalizacją jest Łódź. Ceny są tam nie tylko niższe niż w większości dużych miast w Polsce, ale równe cenom w o wiele mniejszych miastach, np Zgierz czy Mińsk Mazowiecki i niewiele niższe niż np ceny w Augustowie. W nowobudowanych inwestycjach w ścisłym centrum Łodzi można kupić mieszkanie już od PLN 4600 za m.kw. A jest to cena wyjściowa, przy zakupie większej liczby mieszkań możnaby naturalnie uzyskać istotną obniżkę. Z drugiej strony Łódź wydaje się mieć ogromny potencjał rozwoju.  Na koniec omówiono przykłądowy biznes case takiego przedsięwzięcia przy przyjęciu dość konserwatywnych założeń – cena zakupu PLN 5000/m.kw; cena najmu PLN 1400/miesiąc (+ opłaty dla administracji oraz za media); 17% współczynnik pustostanu (obecnie osiągany przez firmę Mzuri w Łodzi wynosi średnio 8 – 10%); wysokim koszcie kredytu (czyli uwzględniając wysoką marżę Banku). Przy takich założeniach, biznes case daje minus 280 złotych miesięcznie przy założeniu obsługi własnej oraz minus 190 złotych miesięcznie (paradoksalnie!) przy założeniu obsługi przez Mzuri (dodatkowe koszty są rekompensowane głównie niższymi stratami w okresach krótszego pustostanu). Oczywiście przy nieco zmienionych założeniach jest możliwe osiągnięcie pozytywnego comiesięcznego cashflow. Natomiast prawdziwa wartość Fridomii nie leży w tym, że od razu od samego początku ma się pozytywny cash flow (przy żadnym założeniu nie będzie to kwota większa niż PLN 100 do 200, no chyba, że ktoś wogóle nie korzysta z kredytu bankowego). Wartość Fridomii rośnie w czasie i to zostało omówione w ostatniej części spotkania. Szczegóły w załączonej prezentacji – na początku tego wpisu. Czy ktoś z Fridomiaków ma wiedzę dotyczącą ofert innych banków w Polsce kredytów „skrojonych pod wynajem mieszkań”? Do niedawna większość banków słysząc, że ktoś jest zainteresowany kredytem na zakup mieszkania, od razu przypisywała go do szufladki „kredyty hipoteczne dla ludności” i nie do końca rozumiała, że można chcieć  kupić mieszkanie nie do zamieszkania ale do wynajęcia. Jeszcze jedno: dostałem kilka pytań odnośnie tego czy będą organizowane podobne spotkania w przyszłości. Nie wykluczamy ich oczywiście. Ale byłoby pomocne zorientowanie się ilu Fridomiaków byłoby zainteresowanych udziałem w takim spotkaniu w Łodzi np około 25 stycznia.   Tagi: długoterminowo , finansowanie , Fridomia , kredyt , strategia inwestowania 