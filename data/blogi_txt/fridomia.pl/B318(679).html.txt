Niestety mam dla Was 2 złe wiadomości. A właściwie, to jedną złą, a drugą … jeszcze gorszą. Nie, nie chodzi o koniec świata. Tego akurat się aż tak szybko nie spodziewam. Chodzi o to, że po pierwsze jest okropnie zimno. Nie wiem jak jest w innych częściach kraju, ale w Warszawie mamy coś około, brrrrrrr, -13 st. C Dramat! Co gorsze, świeci słońce i niebo jest bezchmurne. Dziwię się tym wszystkim, którzy się cieszą z „ładnej pogody”. Bo gdy już jestem w zimie w Europie, to wolę by niebo było zasnute chmurami i nie widać było ani jednego promyka słońca. Dlaczego? Nie dlatego, że tak jest dobrze, bo przecież jest depresyjnie ciemno i ponuro. Ale dlatego, że tak jest mniej źle, niż gdy świeci słońce. Świecące zimą słońce przy bezchmurnym niebie i minusowej temperaturze, oznacza, że następnego dnia będzie jeszcze mroźniej. Nie słuchałem prognoz pogody, ale na podstawie moich dotychczasowych obserwacji spodziewam się, że jutro osiągniemy jakieś -20 st.C. Ale to koniec złych wieści:-) Pojutrze wyjeżdżam w cieplejsze strony, to raz. W styczniu, lutym i marcu 2013 zaplanowałem sobie jeszcze kilka innych wyjazdów na południową półkulę, to dwa. A wreszcie, po trzecie, zima 2012/2013 to jedna z ostatnich moich zim w życiu. Od sezonu 2015/2016 będę co roku zimował przez pełne 5-6 miesięcy w tropikach. Nie wiem czy wspominałem już o tym na łamach bloga fridomia.pl, ale potrzeba wyjeżdżania z Polski na całą zimę (by uniknąć kontaktu ze śniegiem i mrozem), była najważniejszym przyczynkiem do określenia celu wolności finansowej. Mój ciąg myślowy był następujący: postanowiłem wyjeżdżać na pół roku z Polski – to z czego będę wtedy żył? – z mieszkań na wynajem – muszę zbudować odpowiednio duży ich portfel. Tak więc, jak widzicie,  zimowe mrozy i fridomia są dla mnie – wbrew pozorom – nierozwiązalnie połączone. Z newsów poza-pogodowych, to Marcin z Tychów podesłał nam linka (dzięki Marcin!) do ciekawego artykułu w wyborczej.biz dotyczącego ulg podatkowych mających na celu wystymulowanie budownictwa czynszowego. To dobry news! Ale nie do końca, bo szkoda, że dotyczy inicjatywy rządu Francji, a nie Polski. Oto link: http://wyborcza.biz/finanse/1,108340,12633511, Francuzi_zmianami_w_podatkach_chca_pobudzic_rynek.html 