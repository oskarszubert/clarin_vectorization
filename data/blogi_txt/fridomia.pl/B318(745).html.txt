Chiny są około 30 razy większe powierzchniowo od Polski. Znajduje się tam co najmniej 25 miast większych jeśli chodzi o liczbę ludności niż Warszawa. A i tak czytałem, że tylko 30% ludności żyje w miastach. Trudno więc opisać rynek nieruchomości w Chinach. Spodziewam się, że jest on ogromnie zróżnicowany. W Guangzhou, jakieś 1,5 godziny jazdy pociągiem od HongKongu, mieszkania są o wiele większe niż w tej byłej brytyjskiej kolonii. Wynika to pewnie z tego, że jeszcze niedawno Guangzhou czy graniczące z HK Shenzen, to były małe wioski rybackie i boom budowlany miał miejsce stosunkowo niedawno. Poza tym, w tych miastach problem ograniczeń z dostępnością gruntów nie jest tak wyostrzony jak w HK. Średnia wielkość mieszkań w jednej z dzielnic Guangzhou to 86 m.kw, przy czym najmniejsze miało 41 m.kw (czyli tyle ile w miarę duże mieszkanie w HK), a te największe nawet 138-165 m.kw. Średnia wartość to 2,5 miliona yuanów, czyli około PLN 1.250.000 a średnia cena za m.kw wynosi około 27.000 yuanów, czyli około PLN 13.500. W innej dzielnicy mieszkania były nawet większe (średnio 138 m.kw), ale w ofercie znalazła się mini-kawalerka wielkości 15 m.kw – przy cenie wynoszącej 1 mln yanów, cena za m.kw wyniosła ponad PLN 30.000 za m.kw. Natomiast średnie ceny m.kw dla wszystkich mieszkań w ofercie (z wyłączeniem tej mini-kawlerki) wyniosła nieco poniżej 27.000 yuanów. Tak czy inaczej wygląda na to, że ceny mieszkań w Guangzhou, choć nie tak wysokie jak w HK, już są wyższe niż w Warszawie. I póki co ciągle rosną. Czy bańka nieruchomości jest nadmiernie w Chinach napompowana? Trudno mi powiedzieć. Najem mieszkania to koszt rzędu 1600-200 yuanów dla mieszkań 2-pokojowych, około 3000 dla mieszkań 3-pokojowych (58 m.kw) oraz 5.500 do 7.500 yuanów dla mieszkań 90-110 metrowych. A więc rentowność najmu jest o wiele niższa niż w Warszawie czy w Łodzi. Ciekawostką jest to, że agencje nieruchomości są bardzo liczne – w każdej dzielnicy przynajmniej jedna. W każdej z nich pracuje po kilka lub więcej osób, mimo, że zwykle byłem jedynym zainteresowanym, wzbudzając ciekawość całego personelu. Jeszcze ciekawsze było to, że wygląda na to, że w większości przypadków właścicielem sprzedawanych mieszkań były jakieś władze państwowe lub lokalne. Mieszkania mają formę własności dzierżawy na 60 lat. I to liczonej nie od momentu zakupu, tylko od momentu wybudowania. Czyli trzeba zwracać szczególną uwagę na to ile lat dzierżawy jeszcze pozostało. Co się może wydarzyć po zakończeniu okresu dzierżawy nie byłem w sanie wyjaśnić. Jednak czasami okazuje się, że bariery językowe są nie do pokonania:-) 