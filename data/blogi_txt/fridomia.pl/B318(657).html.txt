Wszelkie „gwarancje zysku” to – według mnie – triki dla naiwniaków. Dlaczego tak uważam? Bo w biznesie jest tak, że zysk jest niczym innym jak nagrodą za gotowość do poniesienia ryzyka. Im większe ryzyko ponosi inwestor, tym większego  zysku może oczekiwać. Ryzyko ponosi inwestor kupując produkty (złoto, obligacje, ziemię, mieszkanie) lub usługi (lokaty bankowe, akcje giełdowe, jednostki funduszy inwestycyjnych, polisy ubezpieczeniowe, itp) dostarczane przez ich „producentów” czyli banki, skarb państwa, firmy, fundusze, itp. Gwarancja oznaczałaby, że podmiot jej udzielający bierze ryzyko na siebie. W biznesie nie może być tak, że fundusz, developer, czy inny dostawca usług czy produktów inwestycyjnych, bierze na siebie ryzyko (udzielając gwarancji zysku), a inwestor pozbawiony ryzyka cieszy się tylko „pewnym zyskiem”. Bo wtedy inwestor przestaje być … „inwestorem”. Jest wiele firm w Polsce, które wykorzystując słabą orientację w świecie reguł funkcjonowania biznesu, obiecują swoim klientom gruszki na wierzbie. Klienci dają się na to nabrać, bo opakowane jest to w bardzo atrakcyjny sposób – „Kliencie możesz żądać więcej!” „Od nas zawsze dostajesz podwójnie” i tego typu slogany reklamowe. Kojarzycie o co mi chodzi? Ludzie się tego osłuchają w TV i się do tego przyzwyczajają. Zdarzają się potencjalni klienci, którzy oczekują od Mzuri gwarancji przychodów z najmu. Twierdzą, że płacąc firmie Mzuri 11% prowizji mają prawo żądać gwarancji przychodów z najmu nawet kiedy mieszkanie stoi puste. Nie rozumieją, że 11% to pokrycie kosztów bieżącej obsługi ich mieszkania. Mzuri nie jest inwestorem, a tylko firmą profesjonalnie obsługującą ich mieszkania na wynajem. Natomiast jeśli chcieliby by Firma udzieliła im gwarancji (czytaj zdjęła z nich ryzyko inwestycyjne) to wtedy Mzuri mogłoby im zaproponować czynsz najmu na wysokości np PLN 700 czy PLN 800 za mieszkanie, którego średnia rynkowa cena najmu wynosi PLN 1,000. Różnica wynikałaby z dodatkowego ryzyka ponoszonego przez Mzuri. Czy wyobrażacie sobie fotografa, który dawałby gwarancje że młode pary, którym robi ślubne zdjęcia będą żyły ze sobą długo i szczęśliwie i doczekają się złotych godów, czwórki udanych dzieci i tuzina jeszcze bardziej udanych wnucząt? Trudno to sobie wyobrazić, choć nie wykluczam, że ktoś już wpadł na ten oryginalny pomysł i za sesję zdjęciową pobiera nie PLN 500, tylko PLN 15,000. Bo przecież daje „gwarancję zysku z małżeństwa”:-) Takie są odwieczne realia biznesu. Firmy, które oferują rynkowe zwroty i dorzucają jeszcze do tego gwarancję, albo wiedzą coś o biznesie czego mi nie udało się dotąd odkryć i zrozumieć. Albo totalnie ściemniają. Śmiem nieskromnie twierdzić, że raczej to drugie. W Anglii funkcjonuje powszechnie powiedzenie „buyers beware!”, czyli kliencie bądź ostrożny. Nie zawsze „promocja” jest promocją. Nie zawsze „zero oprocentowania” oznacza brak kosztów. Nie zawsze „gwarancja” jest gwarancją. Wiesz w jaki sposób sprzedawca apartamentów wakacyjnych może Ci udzielić 8% zwrotu z inwestycji przez 5 lat? Bardzo prosto. Wystarczy, że apartament, który jest rynkowo wart PLN 100,000, sprzeda Ci za … PLN 166,666. Wtedy otrzymasz gwarantowane 8% (czyli  PLN 13,333 rocznie) przez 5 lat. W sumie, podchodząc do sprawy od strony arytmetyki, czy mojego „ulubionego” Excela, to developer wywiąże się ze złożonej Ci gwarancji i w ciągu 5 lat odda Ci PLN 66,666. Tylko, że Ty mu najpierw dałaś dokładnie tę kwotę już na etapie kupowania mieszkania. Prawda? Czy byłabyś aż tak naiwna? Z pewnością nie. Zwłaszcza – mam nadzieję – po przeczytaniu tego wpisu:-) Ale wiem, że wiele osób, tysiące jeśli nie miliony, łapie się na ten trik  mamieni „gwarancją zysku”. „Gwarancja” daje poczucie bezpieczeństwa. Daje poczucie komfortu. Może nie zarobię na maksa, ale przynajmniej tyle mam „gwarantowane”.Rozumują tak: „wprawdzie mieszkanie jest droższe niż w mojej rodzinnej miejscowości, ale takie widać są tam nad morzem ceny,  a poza tym nie mogę stracić na tej inwestycji, bo mam przecież gwarancję”. W dzisiejszej niepewnej rzeczywistości, gdy internet daje nam nieograniczone możliwości wyboru, gdy firm konkurujących o Twoje ciężko zapracowane oszczędności są tysiące, gdy te instrumenty inwestycyjne stają się coraz bardziej wyrafinowane i coraz mniej zrozumiałe dla przeciętnego Kowalskiego, „gwarancja” brzmi jak bezpieczna przystań. „Ufff! Problem z głowy”. „Buyers beware!” „Gwarancja zysku” to najprawdopodobniej mniejszy lub większy lub nawet – jak w przypadku Amber Gold – gigantyczny przekręt. Co o tym sądzicie? Czy znacie może przykłady uczciwych „gwarancji zysku”? 