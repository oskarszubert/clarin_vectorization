Byłem już w kilkunastu stanach USA – m.in w Nowym Jorku, New Jersey, Massachussets, Connecticut, Illinois, Kalifornii, Newadzie, Arizonie, Nowym Meksyku, Utah, Colorado, na Florydzie, w Luizjanie, Mississippi, Alabamie, Tennessee, Teksasie, Waszyngotnie, Oregonie, Północnej Karolinie czy na Hawajach. Moi bliscy znajomi doskonale wiedzą, że moimi ulubionymi stanami są jednak … Uzbekistan, Kazachstan, Kirgistan, Turkmenistan, Tadźykistan, Pakistan czy nawet Afganistan.  Gdybym dzisiaj był zmuszony wybrać czy wolę mieszkać w Missouri, w Kalifornii czy w Uzbekistanie zdecydowanie wybrałbym ten ostatni. A czy chciałbym mieszkać w Richistanie? A gdzie to w ogóle jest? Na jakim kontynencie? Czy też gdzieś w Azji Środkowej? Otóż nie! Ten kraj „odkrył” niedawno pewien dziennikarz Wall Street Journal, Robert Frank. W 2003 zdumiały go dane z których wynikało, że liczba milionerów w USA podwoiła się pomiędzy 1995 a 2003 rokiem (z 4 do 8 milionów osób) pomimo tego, że USA właśnie wychodziły z dołka giełdowego po pęknięciu bańki dotcomowej. To więcej niż liczba wszystkich mieszkańców Szwecji czy Austrii !!! Jednocześnie R. Frank zdał sobie sprawę, że bardzo mało jest wiadomo o tych 8 milionach milionerów. Kim są? Skąd się wzięły ich fortuny? Jak żyją i jak fortuny zmieniły ich życie? Jaki wpływ mają na życie pozostałych obywateli USA? Pan Frank dostał zgodę redakcji WSJ by zgłębiać wyłącznie ten temat w swojej pracy dziennikarskiej. Książka „Richistan” jest efektem jego wieloletnich dociekań i analiz życia amerykańskich krezusów. Kilkanaście ciekawostek z tej bardzo ciekawej i miejscami humorystycznej książki: 1. W 2004 roku 1% najbogatszych Amerykanów posiadał majątek wart $1,3 tryliona, czyli więcej niż całe PKB takich krajów jak Francja, Włochy czy Kanada. Jednocześnie ten 1% kontrolował więcej niż 1/3 całości bogactwa USA. Posiada majątek większy niż dolne 90% amerykańskiego społeczeństwa.   To niewyobrażalne rozwarstwienie sprawia wrażenie, że ten 1% żyje w jakimś innym, odrębnym kraju. W jakimś bajkowym Richistanie. Szacuje się, że w Indiach w 2005 roku było około 83.000 dolarowych milionerów, czyli tylu co w Północnej Karolinie. 2. Ciekawe są porównania nowuryszy z przedstawicielami tzw „Starych Pieniędzy”. Przed rokiem 1980, większość bogaczy chodziła do tych samych elitarnych szkół, kierowała się podobnymi wartościami – szacunek do pracy, trzymanie się na uboczu, nie afiszowanie się swoimi fortunami, służba publiczna, dobroczynność, wyszukane sposoby spędzania wolnego czasu. Częste były pomiędzy nimi mariaże. Większość rodziła się „w pieniądze”, więc bardzo ważne było dobre urodzenie. To była raczej „wioska bogatych”, aniżeli duży kraj. Dziś mamy do czynienia z nieporównywalnie większą grupą, wywodzącą się głównie z klasy średniej lub wyższej średniej, bardziej zróżnicowaną jeśli chodzi o pochodzenie. Mającą różne nawyki i kierującą się odmiennymi wartościami czy preferencjami politycznymi. Spadła też średnia wieku – nierzadko możemy dziś spotkać w tej grupie dwudziestoparolatków, którzy całe życie mają jeszcze przed sobą.To często założyciele firm, które po odniesieniu sukcesu rynkowego drogo sprzedali. Niewielka część to tzw „salaried rich”, czyli szefowie największych spółek otrzymujący multimilionowe wynagrodzenia (np były szef ExxonMobil otrzymał w 2005 roku wynagrodzenie w wysokości $69,7 mln oraz odprawę emerytalną w kwocie $98 mln !! (przypomniała mi się nasza żarliwa dyskusja na łamach fridomii o ponoć mizernych marżach koncernów paliwowych:-). Tylko 10% Richistańczyków odziedziczyło swoje fortuny. Wielu nie lubi być nazywanymi krezusami. Nadal czują, że przynależą do średniej klasy. 3. Co to znaczy „być bogatym”? Aby się dostać do elitarnego grona 1% w USA, należy posiadać majątek (net worth) wart co najmniej $ 6 mln. Żeby znaleźć się na liście Forbes 400, trzeba mieć majątek wart co najmniej miliard (w 1995 wystarczyło $418mln). Milion dolców – kiedyś marzenie wielu – dziś ledwo wystarczy na kupno dwupokojowego mieszkania na Manhattanie. 4. Ciekawostką jest też to, że wszyscy krezusi odpowiadali, że aby się poczuć naprawdę bezpiecznie finansowo potrzebują dwa razy tyle ile obecnie mają. Bez względu na majętność danej osoby wszyscy odpowiadali … tak samo. I tu jest jeden z problemów – nie ważne ile już masz, zawsze chcesz mieć 2 razy więcej.  A gdy po roku czy pięciu latach podwoisz swój majątek, to czy da Ci to poczucie bezpieczeństwa? Tak, dobrze zgadłaś – wtedy też rozmówca będzie chciał mieć … dwa razy więcej niż ma obecnie, aby poczuć się w pełni zabezpieczonym:-) 5. Skąd ta presja by cały czas pożądać dwa razy więcej? M.in stąd, że inflacja w koszyku dóbr luksusowych jest wyższa niż średnia krajowa. Dlaczego? Bogaci budują sobie coraz większe rezydencje Rekordzista, niejaki Tim Blixseth, posiada rezydencję o powierzchni 3.500 m.kw (!!!0 nie licząc dodatkowych 12 domów gościnnych, w pełni wyposażone spa, 2 baseny, amfiteatr, itp, a w otaczającym rezydencję 240-akrowym ogrodzie jest m.in pełnowymiarowe pole golfowe (19, a nie zwyczajowe 18 dołków), fontanny, rzeczki, wodospady i ponad milion egzotycznych kwiatów, co tym bardziej budzi podziw bo dom leży na pustynnych terenach niedaleko Palm Springs. Tim z żoną zatrudniają … 105 osób służby domowej. Ta rezydencja to sporej wielkości hotel:-).  W rezydencjach Richostańczyków jest wiele pokoi i setki czy tysiące metrów bieżących ścian do udekorowania. A liczba dzieł Picassa, Miró czy de Koonings’a przecież nie rośnie, wręcz może nawet ich ubywa. Więc nic dziwnego, że ceny galopują. Niektórzy zresztą zaczęli w malarstwie widzieć nie tylko ozdobę rezydencji, jachtu czy biura, ale jako element dywersyfikacji inwestycji. 6. Innym źródłem presji jest to, że Richistan nie jest egalitarny. W kraju tym żyją 4 podklasy społeczne. Niski Richistan – wartość aktywów netto od $1 do 10 mln; to często „salaried rich”, średnia wartość ich rezydencji to $810 tysięcy). Aby dotrzymać kroku wyższym sferom, wydają coraz więcej, zadłużają się (ok. 20% wydaje więcej niż zarabia). Średni Richistan to aktywa rzędu $10 do 50 mln. Wyższy Richistan to aktywa $100 mln plus, w tym rezydencja warta średnio $16,2 mln. Ci już wiedzą, że nie są w stanie wydać w ciągu swego życia całego swojego majątku i zaczynają kupować nie akcje czy fundusze, ale całe lasy, szyby naftowe, biurowce. I wreszczcie elitarny Billionaireville. Richistańczycy mają konkurencję we krwi i nie mogą spocząć na laurach, tak jak to potrafili przedstawiciele „Starych Pieniędzy”. Wciąż chcą się piąć w górę drabinki bogactwa. Ten ciągły wyścig doprowadza do nadmiernego lewarowania się i przy jednym błędnym ruchu – może dojść do bankructwa. Stąd ciągła obawa o utratę wszystkiego. 7. Nuworyszy stresuje też fakt, że nadal istnieją pewne enklawy, do których dostęp mają tylko dobrze urodzeni przedstawiciele „Starych Pieniędzy”. Przykładem, który podaje autor jest Bal Czerwonego Krzyża w Palm Beach. Więc Richistańczycy zakładają konkurencyjne kluby, np Nantucket Golf Club, gdzie członkostwo kosztuje $400.000. Nuworysze do dobroczynności często podchodzą jak do kolejnej konkurencji, w której mogę wykazać swoją wyższość. 8. Najbogatsze 1/2% Amerykanów wydaje rocznie $650 miliardów rocznie, czyli tyle co wszyscy Włosi. To poprzez wysokość wydatków ustalana jest hierarchia społeczna, więc wydaje się na potęgę. Ale pokazywanie pełni swoich możliwości finansowych staje się dla Richistańczyków coraz trudniejsze. Już nie wystarczy najdłuższy, 500-stopowy jacht z 80 pokojami na kilku piętrach pokładów i z pełnowymiarowym basenem. Za tymi mega-jachtami często płyną tzw. „shadow boats”, czyli coś jakby pływające garaże ze wszystkimi zabawkami (samochodami, mniejszymi łódkami, itp). Te jachty są teraz tak duże i tak komfortowe, że niektórzy właściciele zaczęli narzekać, że gdy stoją na pokładzie swojego jachtu, to czują że są „zbyt daleko od wody”. Żeby móc zacumować przy najlepszej miejscówce w St Barth w okolicach Świąt Bożego Narodzenia trzeba dokonać rezerwacji z kilkumiesięcznym wyprzedzeniem. Miejsce postojowe w Bahia Mar Marinie w Ft.Lauderdale kosztuje $7 za każdą stopę nabrzeża (w 1995 był to koszt tylko $1). 9. Sorry, doczytałem że jednak największa rezydencja w USA to 225-pokojowy Biltmore Estate w Północnej Karolinie. Całe 175.000 stóp kwadratowych, czyli ok. 20.000 m.kw. Inaczej mówiąc jest wielkości dwóch dużych hipermarketów!! 10. Zbiór zabawek Richistańczyka nie byłby kompletny bez prywatnego odrzutowca. Co najmniej jednego jeśli nie kilku. Najdroższy model samolotu Gulfstream (G4) kosztował w 1995 roku $27 mln. Dziś najdroższy jest model G550, który kosztuje $47 mln. Ale nawet to niektórym nie wystarcza do oznakowania swojej pozycji na drabince konkurencji. Jeden z kupujących zażyczył sobie by sedesy w jego G550 zostały obite skórą .. aligatora (dwie skóry kosztowały po $8.000 każda) . Pozłacane klamki, porcelana od Versace, sztućce Christofle oraz kryształy Lalique dopełniły dekoracji wnętrza jego samolotu. Po drewno do samolotu, właściciel zabrał dekoratora do jakiegoś wyszukanego dostawcy w Indianie. Sam przelot kosztował $30.000, nie licząc samego drewna. Na tym tle wydatek na najbardziej wyszukany zegarek marki Franck Muller (czy ktoś z Was Fridomiaczki i Fridomiacy w ogóle słyszał o takiej marce zegarków?!) rzędu $600.000 to pikuś. Podobnie jak roczny rachunek za masaże w wysokości $80.000. Richistańczycy wydają na potęgę. 11. Jednym z efektów wyścigu w wydawaniu jest to, że część wydawanych pieniędzy przecieka do nizin społecznych. Jak się koniowi da bardzo dużo owsa, to koń część tego owsa odda ptakom bez przetrawienia. Jednego z dealerów Ferrari zaskoczył jeden z jego klientów, układacz cegieł na budowie odziany w upaćkane błotem i cementem kalosze, który kupił Ferrari za $225,000. Okazało się, że w miasteczku tylu menadżerów hedge funds buduje mury i ścianki, że i specjalistę od układania cegieł było stać na kupno Ferrari. Powstają też zupełnie nowe gałęzie przemysłu i nowe zawody. Np szkoły kształcące kamerdynerów. Starkley International Institute for Household Management nadaje swoim absolwentom tytuły CHM – Certified Household Manager, pozwalające liczyć na zarobki rzędu $80.000 do $120.000 rocznie. 12. Jednak efekt tej gonitwy w wydawaniu pieniędzy na pokaz jest dla nizin wyniszczający. Podejmując próby kupienia sobie choćby namiastki luksusu otaczającego Richistańczyków, niziny zadłużają się po uszy oraz popadają w depresję, bo wiadomo, że jednym z czynników poczucia szczęścia jest jak wypadamy na tle innych. A porównania do swoich sąsiadów z Richistanu są dołujące. 13. Czy choć sami Richistańczycy są szczęśliwi? Tylko połowa twierdzi, że fortuna dała im szczęście. Z drugiej strony, 10% przyznaje, że ogromna fortuna stworzyła więcej problemów niż rozwiązała. Rodzinne kłótnie o pieniądze, nadmiar wyborów, ciągły strach o utratę wszystkiego, wysoki stopień skomplikowania życia (wiele domów do utrzymania, wiele rachunków do płacenia (niektórzy mają po 200 dostawców usług do domu – specjalne pożywki dla kwiatów, konserwatorzy dzieł sztuki, doradcy jubilerscy, czy inne wydumane produkty i usługi). Richistańczycy zaczynają nawet tworzyć grupy wsparcia (np Tiger 21, CCC Alliance w Bostonie, czy $M3 w Kalifornii). To kolejna nowa nisza rynkowa. 14. Strach przed tym, że ich pociechy zostaną zepsute przez pieniądze, albo że szybko roztrwonią rodzinny majątek wywołał powstanie kolejnej niszy – szkół, w których pociechy mają się nauczyć jak zarządzać tymi ogromnymi fortunami, które mają odziedziczyć, jak podpisywać przedmałżeńskie umowy majątkowe, jak odziedziczonych fortun nie przehulać. Szacuje się, że do roku 2052 w ręce dzieci Richistańczyków przejdzie majątek wart $15 trylionów. Więc jest o co się bać. 15. Jest też trochę nadziei. Może sami Richistańczycy zaczną na większą skalę działać na rzecz zmniejszania rowu jaki oddziela ich od reszty społeczeństwa. Część Billionerville’czyków zaczyna bardzo systematycznie podchodzić do filantropii, przekształcając ją w inwestowanie społeczne, które może potencjalnie przynieść więcej dobra społeczeństwu niż programy socjalne dostarczane przez rządy z jednej strony, a tradycyjne programy pomocowe organizacji poza- rządowych z drugiej. Książka Roberta Franka jest naprawdę fascynująca.  A przy okazji napisana trochę w humorystyczny, miejscami wręcz karykaturalny sposób. Nic dziwnego, że stała się bestsellerem na liście konkurencyjnego (do redakcji autora książki) New York Times. Gorąco polecam. Czy chciałbym się stać obywatelem Richistanu? Zdecydowanie nie, dziękuję! Naprawdę w zupełności wystarcza mi bycie obywatelem … Fridomiastanu!!! Robert Frank, „Richistan. A Journey through the American Wealth Boom and the Lives of the New Rich”, Three Rivers Press, Nowy York, 2007   Tagi: bogactwo , ograniczenie konsumpcji , oszczędzanie , rozwój osobisty , wolność , wolność finansowa 