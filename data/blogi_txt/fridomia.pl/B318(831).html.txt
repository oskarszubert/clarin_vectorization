Będę w przyszłym miesiącu w Brazylii przy okazji Pucharu Konfederacji i pomyślałem, że moglibyśmy się spotkać z mieszkającymi w Rio de Janeiro Polkami i Polakami zainteresowanymi wolnością finansową i/lub dobrymi praktykami najmu mieszkań w Polsce. Proponuję spotkanie w sobotę 15 czerwca o godz 16:00 albo w Barze Luiz (Rua de Carioca 39) albo w Confeitaria Colombo (Rua Goncalves Dias 34). W tym ostatnim byłem relatywnie niedawno i byłem urzeczony bogatym, staroświeckim wystrojem tej kawiarni oraz ich specjalnością – pastel de nata. Oczywiście jeśli ktoś miałby jakieś lepsze sugestie, to też są one mile widziane. W końcu to nie ja jestem Cariocą:-) Chętnie bym zajrzał do jakiejś dobrej churrascerii albo grelhaderii. Jeśli będą chętni, to możemy też się spotkać w poniedziałek, 17 czerwca w Belo Horizonte w okolicach godz 19:00. W Belo Horizonte jeszcze nie byłem, więc czekam na ewentualne sugestie co do miejsca spotkania. Spotkania Fridomiaków są darmowe (każdy płaci tylko za zamówionego przez siebie drinka lub jedzenie), bez sztywnej agendy, w luźnej, radosnej, można powiedzieć, że w nieco „brazylijskiej” atmosferze. Rozmawiamy o wolności finansowej, o tym czym się różni od bogactwa, o tym jak rozpocząć inwestowanie w nieruchomości na wynajem, oraz ewentualnie również o dobrych praktykach radzenia sobie z najemcami oraz z najmem w Polsce. Wiadomo, że czasami najem sprawia kłopoty właścicielom mieszkań. Bardzo chętnie też dowiem się od was jak wygląda rynek najmu w Brazylii, bo chcemy w Polsce wprowadzać nowe standardy, które sprawdziły się w krajach o dłuższych tradycjach najmu. Proszę tylko o komentarz pod niniejszym wpisem potwierdzającym chęć uczestniczenia w spotkaniu tak bym wiedział ilu osób możemy się ewentualnie spodziewać na spotkaniu. Przy okazji przypominam też o spotkaniu we wtorek 9 lipca w Nowym Yorku na Times Square o godz 18:30. Szczegóły obok z prawej strony bloga Do zobaczenia wkrótce ! 