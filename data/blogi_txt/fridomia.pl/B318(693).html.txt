W twoim umyśle istnieją dwa obszary: sfera świadoma, kontrolowana rozumem, oraz sfera podświadoma, niedostępna prawom logiki. Proces myślenia odbywa się w świadomości. Myśląc dokonujesz wyboru. Podświadomość działa poza schematami logicznego myślenia. Steruje – poza twoją wolą – biciem twojego serca, trawieniem, krążeniem krwi i oddechem. Warstwy podświadome są siedliskiem uczuć i stanowią sferę twórczą. To ona mówi do ciebie głosem intuicji, impulsu, przeczucia, instynktownej potrzeby i twórczej idei. Nagłe olśnienia i wielkie wizje wyłaniają się zawsze z podświadomości. To z czego nie zdawałem sobie sprawy, przed przeczytaniem książki „Potęga podświadomości” Joseph’a Murphy’ego , to to, że podświadomość zaczyna natychmiast i bez jakichkolwiek zastrzeżeń urzeczywistniać wszelkie otrzymane od świadomości instrukcje. Gdy tylko przekaże się podświadomości jakieś wyobrażenie, ona niezwłocznie je urzeczywistnia. Przy pomocy skojarzeń myślowych wykorzystuje całą wiedzę i doświadczenie, jakie do tej pory zgromadziłeś. Aby osiągnąć dany cel, twoja podświadomość wchodzi w przymierze ze wszystkimi siłami i prawami natury. Najczęściej podświadomość działa w twoim interesie, zaprogramowana na podtrzymanie życia, zdrowia i harmonii. Ale może też działać przeciwko tobie. Oto przykład jaki podaje Joseph Murphy. Jego znajomy, członek zarządu dużej korporacji, przez jakieś trzy lata żył w ciągłym strachu przed zwolnieniem. Ustawicznie myślał o ewentualnych niepowodzeniach. Niezwykle żywa wyobraźnia doprowadziła go do tego, że ze strachu przed utratą posady popadł w niepewność i nerwowość. W końcu poproszono go rzeczywiście o opuszczenie stanowiska. Ściśle biorąc jednak, to on wymówił sobie posadę. Jego ciągłe negatywne wyobrażenia wywołały reakcję podświadomości. Wyłącznie dlatego zaczął popełniać błędy i podejmować błędne decyzje. Efektem tych błędów było otrzymane zwolnienie. W książce są setki bardzo przekonujących przykładów pozytywnej mocy podświadomości. Często wystarczy tylko (1) się odprężyć (czyli uwolnić od błędnych przekonań i poglądów, od ślepych przesądów i bezzasadnych lęków), (2) powierzyć swojej podświadomości zadanie znalezienia rozwiązania na jakiś problem stojący przed tobą i (3) szczerze i głęboko zaufać, że podświadomość podsunie najlepsze rozwiązanie. Wiara czyni cuda. Życzę wam byście nauczyli się w pełni korzystać z umysłu, który został wam dany. Zwłaszcza ze sfery podświadomości, która jest o wiele potężniejszym narzędziem niż nasze umysły świadome. Od dziś staraj się natchnąć twoją podświadomość myślą o spokoju, szczęściu, zdrowiu i dobrobycie. Rzucając systematycznie w podświadomość takie ziarno, zbierzesz piękny plon. Joseph Murphy, „Potęga podświadomości”, Świat Książki, Warszawa, 2007 