Oto ciekawy temat opisany przez Roberta (dzięki Robert!). Witam, jako stały czytelnik Pana książek i bloga podsyłam ciekawy temat z życia wzięty. Chodzi o abonament RTV w wynajmowanym mieszkaniu. Byłem niedawno świadkiem na poczcie, jak jedna pani próbowała reklamować wezwanie do zapłaty bodajże na 1500 zł które dostała od KRRiTV tytułem zaległego abonamentu RTV za kilka lat wstecz. Czytałem też w gazecie że poczta wzięła się teraz ostro do roboty i ściga ludzi za niepłacenie abonamentu. Na pierwszy ogień idą ludzie którzy kiedyś zarejestrowali odbiornik a przestali płacić abonament. Tych złapać najłatwiej. Ta kobieta na poczcie próbowała tłumaczyć, że mieszkanie wynajmowała, że już dawno tam nie mieszka, no ale oczywiście nie dopatrzyła obowiązku i nie wyrejestrowała odbiornika. Słabo widzę teraz możliwość obrony, skoro formalnie nie wyrejestrowała odbiornika. Wracając do naszego tematu mieszkań na wynajem – to jest jeszcze jeden argument za tym, żeby właściciel mieszkania nie podpisywał żadnych umów z kablówkami, niech to bierze na siebie najemca. Jeśli bowiem właściciel podpisze umowę z kablówką na siebie i oczywiście nie zgłosi odbiornika na poczcie (bo to są całkiem spore koszty), to tylko patrzeć jak poczta albo KRRiTV poprosi operatorów kablówek o listę ich klientów przez kilka lat wstecz. I zacznie się wzywanie do zapłaty zaległego abonamentu RTV, wzywany będzie oczywiście właściciel mieszkania, a nie najemca. Lepiej więc zostawić kwestie kablówek, Internetu itd. w wyłącznej gestii najemcy. Pozdrawiam, Robert My tak właśnie w Mzuri robimy. A Ty jak rozwiązujesz kwestie RTV w twoich mieszkaniach na wynajem? 