Oto debiutancki wpis gościnny Grzegorza Grabowskiego na łamach fridomii. Dzięki GG i zapraszam częściej. Was też zapraszam, bo dzięki Waszym wpisom fridomia będzie pożyteczniejszym miejscem dla nas wszystkich. Myślę, że żadnemu z czytelników bloga Fridomia.pl nie jest obcy termin dochodu pasywnego (w końcu to on jest podstawą wolności finansowej, o której wielokrotnie tutaj była mowa). Chciałbym w poniższym tekście rozprawić się z faktem częstego, moim zdaniem, nadużywania tego terminu. O dochodzie pasywnym często mówią:  Ludzie inwestujący aktywnie pieniądze na giełdzie Ludzie posiadający własne strony internetowe, zarabiający na wyświetlanych na nich reklamach i marketingu afiliacyjnym (czyli prowizjach od sprzedaży produktów, które ktoś kupił z polecenia lub za pośrednictwem ich strony) Autorzy różnego rodzaju utworów np. książek, ebooków, muzyki, zdjęć, filmów itd. Osoby działające w marketingu sieciowym (tzw. MLM) Osoby posiadające pewne kwoty na lokatach bankowych Przedsiębiorcy uzyskujący dochody z biznesu, którego są właścicielami (który najczęściej wcześniej ogromnym nakładem pracy rozkręcili) Właściciele nieruchomości na wynajem  Dlaczego w przypadku większości osób z powyższej listy nie możemy mówić o prawdziwie pasywnym dochodzie? Inwestowanie na giełdzie tylko z pozoru wygląda na mało pracochłonne – tak naprawdę, żeby to robić i osiągać dobre wyniki, trzeba poświęcić sporo czasu, nie mówiąc już o koszcie psychicznym związanym z podejmowaniem ryzyka inwestowania własnych pieniędzy. Marketing afiliacyjny i przychody z reklam umieszczanych na posiadanych stronach internetowych, jeśli uda się nam już takowe osiągnąć, wymagają ciągłej pracy. Internet ciągle się zmienia, Google modyfikuje swoje algorytmy, konkurencja nie śpi, tak więc nie da się stworzyć strony, wypromować jej i wypozycjonować, a potem tylko liczyć dolary wpływające na konto. Jeśli nie będziemy jej rozwijać, dbać o pozycję w wyszukiwarce, podtrzymywać kontaktu z czytelnikami, wpływy z reklam i prowizji z czasem zanikną. Może nie od razu, ale zanikną. Z kolei autorzy książek, ebooków, muzyki, zdjęć, filmów, którzy liczą na stałe wpływy z praw autorskich, o ile nie napiszą drugiego Harrego Pottera, mogą zapomnieć o wpływach, jeśli nie zaangażują się w promocję i sprzedaż swojego utworu. Powiedzmy sobie szczerze, że bardzo niewielka część z nas ma szansę być drugą J.K. Rowling. Każdy z nas może natomiast napisać ebooka, ale z własnego doświadczenia (zdobytego przy pisaniu ebooka „Podatek od najmu i rozliczenia z najemcami – poradnik w 100% praktyczny”) wiem, że jego napisanie, aczkolwiek to ciężka praca, to dopiero początek. Potem trzeba uruchomić sprzedaż np. poprzez współpracę z którąś z księgarni internetowych, wypromować, a potem jeszcze na bieżąco reagować na problemy klientów np. z płatnościami, ściągnięciem pliku itd. Praca, przynajmniej dla mnie, przyjemna, aczkolwiek czasochłonna. Marketing sieciowy, czyli tzw. MLM, wbrew temu, co mówią niektórzy z jego propagatorów, także wymaga sporo czasu i pracy. Stworzona sieć, generująca dla nas dochody, jeśli nie jest doglądana, z czasem przestanie te dochody przynosić. Trzymanie pieniędzy na lokatach bankowych, nawet jeśli będziemy wybierać te o najwyższym oprocentowaniu, trudno w ogóle nazwać dochodem, bo rzadko kiedy przynoszą tyle, żeby zrównoważyć utratę wartości kapitału wynikającą z inflacji. W przypadku przedsiębiorców nie możemy mówić o dochodzie pasywnym, dopóki przedsiębiorca sam angażuje się we własny biznes. A przestać angażować się może dopiero wtedy, kiedy ten biznes będzie na tyle duży, żeby utrzymać zespół zatrudnionych menadżerów, którzy będą mu biznes prowadzić za niego. Przy czym nie może to być jeden menadżer, bo ten zawsze będzie wymagał udziału właściciela. Ponownie, szansa, że zbudujemy biznes duży na tyle, żeby utrzymać profesjonalny zarząd (a najlepiej jeszcze radę nadzorczą), jest dosyć niewielka. Bliskie czytelnikom tego bloga wynajmowanie mieszkań też nie jest całkowicie pasywne. Wymagają one doglądania, szukania najemców, remontów, rozliczania mediów, rozliczania podatków. Dochód z wynajmu staje się prawdziwie pasywny dopiero, gdy oddamy te mieszkania takiej firmie jak Mzuri, która wszystkim zajmie się za nas. Nam pozostanie zapewne jedynie rozliczanie podatków. Podsumowując, w większości przypadków nie powinniśmy mówić o pasywnym dochodzie, ponieważ w każdym z nich stałe uzyskiwanie tego dochodu wymaga mniejszego lub większego nakładu pracy, często wręcz większego niż klasyczna praca na etat. Oczywiście, w kilku przypadkach ta praca jest bardzo efektywna tj. stosunek poświęconego czasu do uzyskiwanych dochodów jest naprawdę atrakcyjny. Czy to, że powyższe sposoby zarabiania trudno nazwać pasywnymi, oznacza, że nie powinniśmy tego robić? Absolutnie nie! Jak najbardziej powinniśmy rozwijać własne strony internetowe, pisać ebooki, inwestować w nieruchomości, tworzyć nowe przedsiębiorstwa. Osobiście jestem zwolennikiem przedsiębiorczości. Przykładem niezagospodarowanej niszy, w której, moim zdaniem, można jeszcze wiele zdziałać, są różnego rodzaju usługi dla mieszkaniczników. Mogę tu przytoczyć: wyszukiwanie okazji inwestycyjnych, firmy zarządzające mieszkaniami (patrz: Mzuri), rejestry najemców (powstaje ich obecnie kilka), sprawdzanie najemców, ściąganie należności, eksmisje, firmy remontowe i tzw. złote rączki, doradztwo podatkowe, finansowe, kredytowe (ukierunkowane na mieszkaniczników) itd. Sam mam wiele innych pomysłów – gdyby ktoś był zainteresowany, zapraszam do dyskusji – chętnie podzielę się swoimi przemyśleniami. Powstawanie i promowanie takich biznesów jest zresztą jednym z podstawowych celów Stowarzyszenia Mieszkanicznik. W ten czy inny sposób powinniśmy budować nasze dochody, tak, aby zarabiać więcej niż wydajemy (pamiętacie – to podstawowy warunek uzyskania wolności finansowej). Uzyskane nadwyżki zaś powinniśmy inwestować w aktywa generujące prawdziwie pasywne dochody np. mieszkania na wynajem zarządzane przez wyspecjalizowaną w tym firmę. Zapraszam gorąco do dyskusji – w szczególności, jakie inne źródła prawdziwie pasywnego dochodu znacie? Grzegorz Grabowski  Autor jest mieszkanicznikiem, autorem bloga www.wynajmistrz.pl/blog, a także autorem ebooka „Podatek od najmu i rozliczenia z najemcami – poradnik w 100% praktyczny”.   Tagi: Fridomia , Inwestowanie , pasywny dochód , strategia inwestowania , wolność finansowa 