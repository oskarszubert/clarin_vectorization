Jakiś czas temu opracowałem własną teorię. Teorię Czterech Pór Życia. (Uwaga: to będzie kolejny bardzo długi – niestety – wpis. Chcę się pochwalić jedyną moją autorską teorią. Wymyśloną już ładne kilkanaście lat temu). Otóż… … człowiek żyje średnio 72 lata. Chyba w rzeczywistości w Polsce nieco dłużej, ale liczba 72 dobrze się dzieli. Na 4 równe ćwiartki po 18 lat każda. Pierwsza pora życia to dzieciństwo, gdzie człowiek nie jest zdolny sam przetrwać, ani fizycznie, ani materialnie, ani duchowo, ani finansowo. Wszystkie decyzje są podejmowane za dziecko, które nie potrafi odróżnić dobrego od złego. Nie potrafiłoby przeżyć bez pomocy rodziców czy innych dorosłych. Dziecko nie ma problemów finansowych – 5 złotych na lody zapewnia pełnię szczęścia. Ale nie ma też zdrowia – organizm jest jeszcze słabiutki i każda choroba zwala z nóg. Nie ma też czasu – jest tak zajęte poznawaniem świata, że wciąż biega i biega. Aż do wyczerpania baterii i wtedy może zasnąć w pół zdania i w pół kroku. W wieku mniej więcej 18 lat, młody człowiek wkracza do Drugiej Pory Życia. Może już samodzielnie zacząć podejmować decyzje, bo chyba już wie czym się różni dobro od czegoś złego. Druga Pora Życia to okres najsilniejszego organizmu, który wreszcie przestał rosnąć jak szalony. Końskie zdrowie. Młody człowiek nie ma za dużo pieniędzy bo najpierw dostaje kieszonkowe lub stypendium na studiach, a potem zaczyna pracę od najniższych, najmniej płatnych stanowisk. Potrzeby też nie są na szczęście bardzo duże. Byle jakiś ciuch, wystarczą wakacje pod namiotem, no może jakiś gadżet by zaimponować znajomym. Pieniędzy nie ma za dużo, ale za to wolnego czasu w brud. Nikt już mu tego czasu na siłę nie organizuje, może robić to na co ma ochotę. W pracy płaca jest słaba, ale obowiązków też niewiele więc można się urwać z pracy wcześnie i wyskoczyć gdzieś na miasto. Jak zaświta by pójść do kina, to się idzie do kina. I już.   Druga Pora jest super. Chyba zdecydowanie najfajniejsza w życiu. Mimo to, wiele osób decyduje się ją sobie dramatycznie skrócić. Żenią się  czy wychodzą za mąż (ciekawe jak to powiedzieć względem małżeństw homoseksualnych, takich jak to dzisiejsze w Montpelier, we Francji – pierwsze legalne) już w wieku 20 czy 25 lat. Wraz ze śłubem i pojawieniem się dzieci, młodzi ludzie wchodzą w swoją Trzecią Porę Życia. Zdecydowanie najsłabszą. Dlaczego? Bo w Trzeciej Porze totalnie znika wolny czas za sprawą z jednej strony większej odpowiedzialności w pracy, a z drugiej za sprawą dzieci wymagających twojej atencji. Bez ciebie by przecież nie były w stanie przetrwać. Nie możesz sobie wyskoczyć do kina kiedy tylko zechcesz, bo trzeba najpierw załatwić opiekę dla dzieci. Wakacji też nie mozesz sobie zrobić kiedy tak naprawdę ich potrzebujesz, tylko w czasie przerw szkolnych. Po pracy pędzisz do domu pomóc odrabiać lekcje, a może po to by dziecko zaprowadzić na jakieś dodatkowe zajęcia pozaszkolne. Czasami zdarza się, że pomocy wymagają też Twoi rodzice. Szpitale, leki, zakupy, wsparcie. Harówka przez 24 godziny na dobę. Stres w pracy i w domu. Od tego zaczyna siadać ci zdrowie. Wprawdzie adrenalina powoduje, że może nie od razu to czujesz, ale zmiany są głębokie. Twoje potrzeby materialne też istotnie rosną. Bo mając rodzinę trzeba zadbać o większe mieszkanie, większy samochód (lub nawet dwa). Szkoła kosztuje. Ubrania, korepetycje, wyjazdy szkolne, komputer, zabawki, itp też. I to niemało. Na szczęście więcej zarabiasz niż na początku twojej drogi zawodowej, ale i tak bez kredytu trudno jest się obejść. Trzecia Pora Życia jest zdecydowania najsłabsza ze wszystkich. I zwykle najdłużej trwa. Bo zakończy się dopiero gdy Twoje dziecko wejdzie w Drugą Porę, więc potrwa co najmniej 18 lat. Ale jeśli masz dwoje dzieci i różnica wieku między nimi to 7 lat, to tak naprawdę Twoja Druga Pora będzie trwać co najmniej 25 lat.    Dopiero jak Twoje dzieci przejdą do swoich Drugich Pór, to Ty będziesz mogła przejść do Pory Czwartej, dużo fajniejszej niż Trzecia. Ale nie wiedzieć czemu ludzie się boją Czwartej Pory i często nie chętnie pozwalają swoim dzieciom na usamodzielnienie się. Nie wiedzieć czemu chcieliby zamrozić status quo i pozostać dłużej w Trzeciej Porze. Nie mają pomysłu na siebie w Czwartej Porze. A przecież Czwarta Pora Życia potencjalnie może być drugą najfajniejszą Porą Życia po Drugiej. Nagle człowiek ma znów dużo wolnego czasu. Dużo wolności. Ale też dużo mądrości życiowej. Wprawdzie jeśli człowiek się do tego dobrze nie przygotował i nie zbudował sobie wolnośći finansowej, to spadają wtedy zarobki, ale jeszcze bardziej spadają potrzeby. Dzieci są już „na swoim”, nowych ubrań nie trzeba sobie kupować aż tak często, na wakacje można jeździć poza szczytem gdy jest taniej. Nie potrzebne są już dwa samochody czy bardzo duże mieszkanie. Może też zacząć szwankować zdrowie, ale chyba najczęstszym powodem chorób jest poczucie tego, że się nie jest potrzebnym. Choroby mogą wynikać też z tego, że się przebywa wśród osób narzekających na zdrowie i człowiek się staje zbyt zapatrzony na swoje wnętrzności. A wiadomo, że to na czym koncentrujemy naszą uwagę (no choroby), to to rośnie. 29 maja 2009 roku przeszedłem na wcześniejszą emeryturę. Wkroczyłem do Czwartej Pory Życia. Wolność finansową osiągnąłem 4 lata wcześniej niż się spodziewałem, niż początkowo planowałem. Bo planowałem przejść na emeryturę w czerwcu 2013 roku, czyli dopiero … za kilka dni. Udało się dużo wcześniej. Od 1461 dni lub od 209 tygodni jestem już w pełni wolny. I cieszę się wolnością jaką daje mi Czwarta Pora Życia. Teraz wypełniam sobie wolny czas w następujący sposób: 1.pisanie książek (3 już wydane; jedna w korekcie przed wydaniem; 2 mocno zaawansowane, ale jeszcze sporo pracy mnie czeka przed ich wydaniem); – razem ok 22 tygodni 2. pisanie artykułów nt wolności finansowej oraz nt dobrych praktyk najmu do prasy (chyba już kilkaset), – razem około  4 tygodnie 3. prowadzenie bloga fridomia (ten wpis jest już 861-szym!!!) – razem około 10 tygodni 4. 1-2 dni w miesiącu poświęcam firmie Mzuri, która jest największą wynajmialnią mieszkań w Polsce – razem około 10 tygodni  5. Jestem pomysłodawcą, inicjatorem i współzałożycielem Stowarzyszenia Właścicieli Nieruchomości na Wynajem „Mieszkanicznik”. Misją Stowarzyszenia jest cywilizowanie polskiego rynku najmu detalicznego – razem około 12 tygodni 6. Odwiedziłem kilkadziesiąt krajów – razem około 50-60 tygodni 7. Spędziłem 15 tygodni na nauce języka rosyjskiego, 12 na nauce języka swahili oraz w ciągu pierwszych pięciu miesięcy tego roku, 6 tygodni na naukę hiszpańskiego – razem 33 tygodnie 8. Co roku jeżdżę na 2 tygodnie do sanatorium. W ostatnich 4 latach byłem w sanatoriach na Litwie, Słowacji, Ukrainie oraz w Gruzji – razem 8 tygodni 9. Pracowałem jako rachmistrz spisowy oraz wolontariusz w czasie Euro 2012 – razem 4 tygodnie 10. Odbyłem kilkadziesiąt prezentacji w całej Polsce (uczelnie, kluby inwestycyjne, festiwale dla kobiet, inne imprezy) – razem około 12 tygodni 11. Uczestniczyłem w kilku szkoleniach – około 3 tygodni 11 Być może część z powyższych aktywności nie doszacowałem czasowo. Niemniej, wygląda na to, że pozostałe 30 tygodni przebimbałem. Nawet nie wiem na co:-) A to przecież aż 14% całego mojego życia. Muszę jeszcze popracować nad wzrostem efektywności mojego życia:-) Tematami związanymi z cywilizowaniem polskiego rynku najmu detalicznego zamierzam się zajmować jeszcze przez 2,5 roku, do osiągnięcia 50-tki. W tym czasie zamierzam napisać jeszcze kilka książek, wygłosić możliwie jak najwięcej prezentacji na temat wolności finansowej, napisać wiele artykułów i popularyzować dobre praktyki najmu. Może napiszę też książkę o podróżach, choć tu mam pewne opory. Wiem że powstało już mnóstwo bardzo dobrych książek o podróżach i wiem, że moja niczego nowego nie wniesie do tego tematu. To będzie jakaś kolejna tam pozycja na regałach księgarń:-) Wydaje mi się, że mam o wiele ważniejsze rzeczy do przekazania w obszarze świadomej konsumpcji, inwestowania w nieruchomości na wynajem, dobrych praktyk najmu oraz życia post-korporacyjnego. No ale zobaczymy, może się pokuszę o dokończenie książki o podróżowaniu, którą już jakiś czas temu w połowie napisałem. Od listopada 2015 roku nie będę się więcej zajmował nieruchomościami. Może zastąpię cywilizowanie polskiego rynku najmu jakąś działalnością charytatywną w Kenii. Natomiast dalej będę podróżował i uczył się języków obcych, co roku innego. Dalej będę odwiedzał co roku jakieś sanatorium. Każdą zimę będę spędzał w ciepłych krajach, tak jak ptaki wędrowne. A wiosną i latem będę wykonywał kolejny zawód z mojej listy „zawodów emeryta”. Mam przeczucie, że moje trzy pierwsze Pory Życia – choć całkiem nie najgorsze – zupełnie zbledną przy Czwartej. Cztery ostatnie lata należały do zdecydowanie najciekawszych w moim życiu. A wiem, jestem przekonany, że kolejne lata będą jeszcze ciekawsze. Oby trwały jak najdłużej. I Wam Drogie Fridomiaczki i Drodzy Fridomiacy tego życzę. Nie skracajcie sobie swoich Drugich Pór Życia. Nie warto. A w Trzecich Porach nie zapominajcie by pomimo trudności jednak kontynuować budowanie swojej wolności finansowej. Przyda ona się Wam do tego byście mieli wspaniałe życia w Czwartej Porze. Porze, która nie będzie schyłkiem życia, wypełnionego chorobami i zmartwieniami, tylko porą pełną optymizmu, radości, rozkwitu i rozwoju osobistego. Porą wolności i nieograniczonych możliwości. Trzymam mocno kciuki za nas wszystkich. 