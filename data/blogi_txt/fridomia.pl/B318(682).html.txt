Często słyszy się stwierdzenia typu: „ten rok był bardzo słaby. Oby przyszły był lepszy”, albo „mam nadzieję, że Nowy Rok będzie nie gorszy”. Mam nadzieję, że Wasz Rok 2012 był udany i  życzę Wam by 2013 był o wiele lepszy. Czy będzie? To już w dużej mierze zależy od … Was samych. Jeśli postanowicie, że ma być lepszy, jeśli w pełni wiary wyobrazicie sobie te sukcesy, które chcielibyście w 2013 Roku osiągnąć, jeśli będziecie konsekwentni w dążeniu do realizacji swoich postanowień, to Rok 2013 nie będzie mieć wyboru. Będzie właśnie taki jak sobie zaplanujecie:-). Gwarantuję Wam bowiem że żaden „Rok”, nawet ten, który się dziś rozpoczyna, niczego dla Was nie zrobi, niczego za Was nie załatwi, w niczym Wam nie przeszkodzi jeśli chodzi o drogę do sukcesów czy szczęścia. O to musicie zadbać sami:-) Ja sam bardzo w to wierzę. Od wielu, wielu lat, z początkiem każdego roku, robiłem sobie podsumowanie mijającego roku i wyznaczałem sobie cele na kolejny. Po to by znów na koniec roku ocenić realizację celów ustalonych 12 miesięcy wcześniej i zaplanować sobie cele na kolejne 12 miesięcy. Nie zawsze udawało mi się wszystkie z zaplanowanych celów osiągnąć, ale bardzo często te najważniejsze cele udawało mi się osiągnąć „z nawiązką”. Dzięki tej systematyczności, potrafię powiedzieć, który rok – z ostatnich 15-20 lat – był dla mnie dobry, bardzo dobry lub tylko średni. Oto link do artykułu autorstwa red Joanny Barczykowskiej, który ukazał się w sylwestrowym wydaniu Dziennika Łódzkiego. Znajdziecie w nim m.in. opis efektu mojego postanowienia noworocznego z dnia 1 stycznia 2000. http://www.dzienniklodzki.pl/artykul/730251,zwiedzil-caly-swiat- bo-takie-mial-postanowienie-noworoczne,1,6,id,t,sm,sg.html #galeria-material A jaki był mój 2012 rok? Nie wiem, chyba w kratkę. Nie wiem, bo akurat – pierwszy raz od wielu lat – nie postawiłem sobie nań celów 12 miesięcy temu. Nawet nie pamiętam dobrze dlaczego. Chyba tylko dlatego, że szybko minęły mi pierwsze dni roku, a potem czułem, że za późno już na planowanie. Chyba w kratkę, bo patrząc wstecz z niektórych rzeczy jestem bardzo zadowolony, a z niektórych efektów moich działań mniej. Ale trudno jest mi ocenić rok, skoro nawet nie postawiłem sobie nań żadnych celów. W tym roku, postanowiłem zaplanować swój Rok 2013 już dzisiaj. Wierzę, że jakość roku zależy od jakości planowania. Chodzi mi o taką prostą relację: po to by mieć szczęśliwe życie, trzeba mieć szczęśliwe lata, rok poroku. A żeby być zadowolonym z danego roku, musi się nań składać wiele udanych dni. Najlepiej 365 lub 366 udanych dni. A żeby dni były udane, to dobrze je sobie dobrze zaplanować. By dodatkowo się zmobilizować do działania w kierunku realizacji moich noworocznych postanowień oraz celów na Rok 2013, postanowiłem częścią z nich się z Wami podzielić. Oto moje osobiste cele w obszarach fridomia, Stowarzyszenie Mieszkanicznik, podróże i języki obce oraz Mzuri. Ta kolejność odzwierciedla ilość czasu, które przeznaczam na poszczególne obszary mojego życia publicznego (czyli nie prywatnego:-) FRIDOMIA 1. Planuję napisać 300 kolejnych wpisów na bloga – najciekawszych, najbardziej Wam przydatnych i inspirujących na jakie mnie stać. Czyli średnio prawie 6 wpisów tygodniowo. Ten wpis jest wpisem nr 704 od momentu powstania blogu, więc w tym roku powinno nam „stuknąć millenium”:-) 2. Liczę też na większe zaangażowanie z Waszej strony – na komentarze do wpisów, na podsyłanie linków do ciekawych artykułów, na dzielenie się Waszymi doświadczeniami i wiedzą, na relacje z zagranicznych rynków nieruchomości, itp. Ktoś powiedział, że jakość bloga zależy bardziej od Czytelników niż od jego autora. Myślę, że jest w tym wiele prawdy. Więc jeśli chcecie znajdować ciekawe informacje na łamach fridomii, to bierzcie się proszę za pióra lub raczej siadajcie do klawiatury lub swoich smartowych komórek 3. Chciałbym w tym Roku pomóc kilku osobom w osiągnięciu wolności finansowej. Nie wiem dokładnie jak, bo nigdy tego wcześniej nie robiłem. Myślę, że może indywidualną radą, otuchą, zachętą? 4. Będę dalej popularyzował ideę wolności finansowej w mediach, na uczelniach i wszędzie tam gdzie zostanę zaproszony 5. Planuję przeczytać w tym Roku minimum 52 książki (czyli min 1/tygodniowo) i najlepsze zrecenzować na łamach fridomia.pl. Więc 10% wpisów (zakładając, że 60% z przeczytanych książek będzie wartych recenzji) już mam gotowych:-) Wystarczy tylko zrealizować to postanowienie:-) STOWARZYSZENIE MIESZKANICZNIK 1. Planuję pomóc w organizacji dwóch kolejnych Kongresów Ogólnopolskich w marcu oraz w październiku. Oby jak najbardziej dla Was przydatnych i inspirujących 2. O ile ogromnie mnie cieszy, że powstało już około 10 oddziałów Stowarzyszenia w Polsce oraz jeden w Londynie, to liczę na to, że (a) oddziałów powstanie więcej (b) te, które istnieją zaczną się regularnie co miesiąc spotykać, (c) tam gdzie spotkania się już odbywają, zwiększy się frekwencja 3. Będę dalej popularyzował ideę dobrych praktyk najmu w mediach, na spotkaniach pośredników i wszędzie tam gdzie zostanę zaproszony 4. Planujemy w gronie zarządu Stowarzyszenia przeprowadzenie zakrojonej na szeroką skalę kampanii społecznej wokół naszej inicjatywy Kodeksu Etyki Mieszkanicznika… 5. … a także kontynuację rozmów z bankami nt BTL 6. Planuję napisać i wydać kolejne 3 książki . Jedna jest już na ukończeniu (poradnik kredytowy). Mam nadzieję, że zadebiutujemy z nią przed kolejnym Kongresem. Druga jest napisana w 30-40% (moja strategia inwestowania). Trzecia tylko w około 10% (poradnik dla najemców), ale planuję jej wydanie w sierpniu/wrześniu. PODRÓŻE I JĘZYKI Roku 2012 nie zaliczam do udanych z punktu widzenia podróży. Nie uczyłem się też żadnego języka. Sporo jeździłem po Polsce i Anglii, ale mało podróżowałem po świecie. Byłem wprawdzie m.in. na kilku wyspach na Karaibach (St.Martin, St.Barts, Saba, St.Eustatius oraz Anguilla), w Brazylii,  na Krymie czy na Wyspach Kanaryjskich, ale i tak rok 2012 był moim najbardziej stacjonarnym od 17-18 lat. Zdarzyło mi się kilka dziwnych rzeczy (m.in NIE dostałem wizy do Gabonu na Mistrzostwa Afryki w piłce nożnej; zagapiłem się przy kupnie biletów na podróż kolejową z Władywostoku do St.Petersburga i nie zauważyłem, że czasy odjazdów pociągów są podawane zgodnie z czasem moskiewskim, a nie lokalnym; praca jako steward podczas EURO 2012 spowodowała, że odpuściłem sobie podróż koleją transkanadyjską). Ale zamierzam to sobie odbić w tym roku 1. Nauka języków. Na krótkiej liście na ten Rok miałem kilku kandydatów: chiński, wietnamski, rumuński, słowacki czy kikuyu (mój język plemienny, którym kiedyś płynnie posługiwałem się jako dziecko), ale ostatecznie zwyciężył w tym roku język hiszpański. Dlaczego? Z kilku powodów – (a) tak zadecydowała moja córka, gdy podzieliłem się z nią moimi dylematami; (b) będąc ostatnio na Kanarach zorientowałem się, że mój espańol strasznie zardzewiał, (c) bo to praktyczny wybór – jest to język bardzo popularny, (d) już go nieco znam, więc mniej się będę musiał wysilać, (e) ucząc się hiszpańskiego będę miał pretekst do odwiedzenia większej liczby krajów w tym roku – wietnamskiego, rumuńskiego czy kikuyu ciężko byłoby mi się uczyć w kraju innym niż rodzimy dla danego języka – a hiszpańskiego mogę się uczyć w Hiszpanii lub … w kilkunastu krajach Ameryki Łacińskiej 2. Podróże – oprócz mistrzostw Afryki (tym razem w RPA w styczniu), oraz wypadu do Chin i KongKongu w lutym (gdy kupowałem bilety, to myślałem, że mój wybór padnie na język chiński:-), oraz podróży koleją trans-syberyjską, to nic jeszcze nie zaplanowałem 3. Ucząc się języka, wyjeżdżam co 1-2 miesiące na 1-2 tygodnie do danego kraju, by w 100% zanurzyć się w jego języku, brzmieniu, kulturze, smakach. Wydaje mi się, że tak się szybciej nauczę niż chodząc na jakieś kursy językowe w Warszawie. I przy okazji przyjemniej spędzę czas, w cieplejszym klimacie. W związku z wyborem języka hiszpańskiego, nie muszę się ograniczać tylko do Kastylii – planuję zatem w 2013 Roku ponownie odwiedzić m.in Kolumbię, Argentynę, Gwatemalę, Peru lub Boliwię, Kubę lub Dominikanę, Meksyk lub Florydę, no i może Barcelonę lub Ibizę czy Madryt lub Saragosę. MZURI Wraz z moimi wspólnikami planujemy silne przyśpieszenie rozwoju Mzuri w 2013 Roku. Do tej pory skupialiśmy się na doskonaleniu naszych procesów i procedur. Teraz jesteśmy gotowi do fazy szybkiego wzrostu liczby mieszkań, domów czy lokali użytkowych na wynajem, którymi firma będzie zarządzać 1. otworzymy biura w 11 nowych miastach: w Krakowie (otwarcie luty) i w Poznaniu (marzec) już kończymy etap rekrutacji. Oprócz tego planujemy też zacząć działać w Białymstoku, Bydgoszczy, Częstochowie, Kielcach, Lublinie, Olsztynie, Toruniu, Rzeszowie i w Szczecinie. O kolejności otwierania tych biur zadecydujemy m.in na podstawie liczby osób chętnych do powierzenia nam swoich mieszkań w zarządzanie. (Nie jest to oczywiście częścią moich postanowień noworocznych:-), ale tak przy okazji: osoby zainteresowane powierzeniem swojego mieszkania na wynajem w w/w miastach firmie Mzuri proszę o zgłoszenie swojej potrzeby na maila info@mzuri.pl) 2. pozyskamy 15-20 nowych współpracowników (taki maluteńki wkład Mzuri w zwalczanie bezrobocia w Polsce:-) 3. pozyskamy setki nowych mieszkań, domów i lokali do zarządzania i tym samym setki zadowolonych z naszych usług Klientów 4. osiągniemy jeszcze wyższy stopień centralizacji i automatyzacji procesów, co zwiększy jakość  i efektywność obsługi najmu 5. pomimo tych ambitnych planów, zamierzam ZREDUKOWAĆ moje – i tak już dość nieduże – zaangażowanie w bieżące operacje firmy Mzuri. Jak to będzie możliwe? Mamy w Mzuri fantastyczny zespół młodych, myślących i bardzo zaangażowanych współpracowników. Autentycznie. Dodatkowo, kilka tygodni temu dołączył do nas Piotr Biernacki. Piotra, który po skończeniu MBA w London Business School przez 6 lat pracował w jednej z wiodących firm doradczych (Roland Berger), na tyle zainspirował model działania Mzuri, że zdecydował się – wnosząc do spółki nowy kapitał – zostać naszym wspólnikiem i wiceprezesem Spółki. Jego umiejętności konsultingowe (rzetelność, pracowitość, systematyczność, kreatywność w rozwiązywaniu problemów, nastawienie na efekt, itp) wniosą do Mzuri, to czego Spółce tak bardzo dotąd brakowało. A mnie jeszcze bardziej uwolni. Ograniczę swój wkład czasowy do pomocy w rekrutacji, do rozpatrywania ewentualnych skarg Klientów oraz do pomocy w doprecyzowaniu wewnętrznych procedur Mzuri, tak by wyeliminowywać przyczyny skarg. Rok 2013 będzie dla mnie – jestem pełen determinacji by tak się właśnie stało – fantastycznym Rokiem:-) Wam – każdej Fridomiaczce i każdemu Mieszkanicznikowi z osobna – też życzę takiego fantastycznego Roku 2013. Z całą moją życzliwością. Życzę Wam 365 dni zdrowia, obfitości, radości, energii, pozytywnych myśli, optymizmu, wiary w siebie i w swoje możliwości, sukcesów i dobrego humoru. 