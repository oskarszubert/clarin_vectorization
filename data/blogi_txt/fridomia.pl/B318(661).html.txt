Nawiązując do niedawnej dyskusji na łamach bloga fridomia.pl gdzie doradzaliśmy Marcie ze Śląska jak ma sfinansować zakup mieszkania na wynajem, dziś chciałbym przytoczyć artykuł, który pojawił się w GW w minioną środę, 28 listopada 2012 – „Używaną polisę tanio sprzedam”. Artykuł ten stanowi kolejny argument za tym, by biorąc kredyt hipoteczny z daleka trzymać się od wszelkich powiązanych z nim produktów inwestycyjnych. Co wynika z tego artykułu? Okazuje się, że w internecie pojawia się sporo ogłoszeń od właścicieli chcących sprzedać swoje polisy systematycznego oszczędzania. Właściciele są gotowi polisę, na której z mozołem uzbierali PLN 50 tysięcy sprzedać za PLN 40 tysięcy lub zamienić ją na używany samochód. Są skłonni zaakceptować duże straty byle tylko wycofać się z nieudanego interesu. Dlaczego? Bo gdy muszą zaprzestać systematycznych wpłat (np z powodu utraty pracy, czy choroby) to wpadają w sidła opłaty likwidacyjnej (sięgającej 80 lub nawet 99% zgromadzonych środków) i mogą utracić wszystko. Część desperatów padła ofiarą nieetycznej sprzedaży polis inwestycyjnych. Agent dostaje prowizję – płatną od razu – stanowiącą równowartość nawet całej zakontraktowanej składki klienta za pierwszy rok. Motywację by wcisnąć nam taką polisę ma zatem wysoką. Z drugiej strony, ubezpieczyciel odbija sobie wysokie koszty pozyskania klienta zakładając mu swoiste kajdanki na ręce i stąd te wysokie kary za przedwczesne zerwanie umowy. Brzmi to dla mnie wręcz patologicznie… Inni są sami sobie winni, bo nie czytają umów. Wchodzą w produkty, których funkcjonowania nie rozumieją. Zawierzają obcej osobie ubranej w elegancki garnitur i krawat. Chęć zysku lub strach przed przyszłością powodują u nich zamiast mobilizacji, to całkowite wyłączenie samodzielnego myślenia. Dziękuję redaktorom Annie Popiołek oraz Maciejowi Samcik (autorom artykułu) za detektywistyczną pracę mającą na celu włączenie naszego myślenia. Przyznam, że ja też kiedyś dawno temu (w połowie lat 90-tych) padłem ofiarą własnej  głupoty. Pod wpływem znajomych, a może przeczytanych artykułów, tudzież zasłyszanych frazesów o tym, że jako odpowiedzialna głowa rodziny powinienem „zadbać o ich finansową przyszłość” dałem się namówić na jakiś produkt ubezpieczeniowo-inwestycyjny. Przez jakiś czas (kilka lat) systematycznie budowałem swój trzeci czy czwarty (już nie pamiętam dokładnie który) filar. Po 3-4 latach systematycznego oszczędzania, zainteresowałem się wartością moich jednostek inwestycyjnych i gdy po przeliczeniu okazało się, że ich wartość jest mniejsza niż suma wpłacanych przeze mnie kwartalnych kwot, to się zirytowałem. Mój „opiekun” jeszcze próbował mi wyjaśnić, że wynika to z tego że oprócz inwestowania, kupowałem też ubezpieczenie na życie (którego nawet nie byłem świadom). Gdy zasugerował, że trochę w tym mojej winy, bo uporczywie nie waloryzowałem co roku swoich nowych wpłat, to się rozsierdziłem i natychmiast zlikwidowałem polisę ku rozpaczy mojego opiekuna – czuję, że wtedy system rozliczeń z agentami polegał na tym, że dostawali prowizję również od moich „waloryzacji”:-) Postanowiłem wszystkie swoje oszczędności lokować w kolejne mieszkania na wynajem. To – wierzyłem i okazało się, że miałem rację – zapewni finansowe bezpieczeństwo moje i mojej rodziny. Kupując mieszkania na wynajem nie musiałem finansować wysokich prowizji agentów, drogich biur, sekretarek oraz pensji zespołu doradców dobrze opłacanych członków zarządu i rad nadzorczych spółek ubezpieczeniowych. Ani finansować ich kosztownych telewizyjnych kampanii reklamowych. Ani ich wydatków na „corporate social irresponsibility”. Myślę, że o wiele bardziej „responsible” byłoby zaniżenie kosztów swojej działalności, tak by nie skubać ponad umiar kwot oszczędności swoich klientów:-) 