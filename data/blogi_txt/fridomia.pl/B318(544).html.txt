W sobotnio-niedzielnym wydaniu (2-3 czerwca) dziennika „Rzeczpospolita” ukazał się artykuł red Przemysława Wojtasika pt „Wynajmujący coraz bardziej lubią ryczałt”. Z danych Ministerstwa Finansów wynika, że od dwóch lat znacznie przybywa podatników, którzy przychody z najmu rozliczają ryczałtem. O ile w 2007 było to tylko 134 tysiące mieszkaniczników, o tyle w 2011 było to już ponad dwukrotnie więcej (291 tyś podatników). Tylko w ostatnim roku liczba ta wzrosła o blisko 20%, a w porównaniu do 2009 roku wzrost był ponad 52%-owy. Jest to niewątpliwie wynikiem zlikwidowania od 1 stycznia 2010 roku drugiej 20%-owej stawki ryczałtu. Teraz – niezależnie od wysokości przychodów z najmu – obowiązuje tylko jedna 8,5%-owa stawka. Z drugiej strony, spodziewam się, że wzrost jest nie tylko efektem wychodzenia ze szarej strefy czy przechodzenia na ryczałt mieszkaniczników, którzy do tej pory rozliczali podatki na innych zasadach. Wydaje mi się, że nastąpił też wzrost samej liczby osób inwestujących w mieszkania na wynajem. Ja takich osób na łamach Fridomii poznałem dziesiątki jeśli nie setki. To co przyczyniło się do wzrostu popularności tej formy inwestowania to (A) kryzys rynków finansowych, który spowodował straty dla wielu inwestorów (znam osoby, których 40-60% wartości inwestycji „wyparowało” w czasie kryzysu),  (B) kryzys zaufania do idei bezpiecznej kariery w korporacjach oraz (C) kryzys zaufania do powszechnego systemu emerytalnego (wiele osób wie że może liczyć tylko na siebie) co skłania do budowania własnej fridomii. Inna liczba, która zwróciła moją uwagę w artykule, to wysokość przychodów z najmu podatników rozliczających swoje podatki w formie ryczałtu. W 2011 roku przychody z najmu tej grupy podatników wyniosły prawie PLN 5 mld. Są to liczby bardzo zbieżne z tymi, które ja podawałem w prezentacji podczas kongresów otwarcia Stowarzyszenia Mieszkanicznik. Moje szacunki to: liczba wszystkich mieszkaniczników w Polsce to 600,000, a łączna wysokość ich przychodów z najmu to PLN 9,1 mld. Jeśli do liczby podatników rozliczających dochody z najmu w formie ryczałtu, dodamy liczbę oraz dochody podatników rozliczających się na zasadach ogólnych + tych rozliczających się na zasadach działalności gospodarczej + tych pozostających nadal w szarej strefie + tych posiadających mieszkania, ale bojących się je wynająć, to sądzę, że wyjdziemy właśnie na owe PLN 9-10 miliardów rocznie. A więc bardzo, bardzo dużo. Z takim poziomem obrotów – gdybyśmy byli korporacją – zajęlibyśmy 14-16 miejsce na liście największych firm w Polsce!!! Chciałbym by za rok, autor w tytule artykułu zastąpił słowo „Wynajmujący” słowem „Mieszkanicznicy” i by w artykule zacytował kogoś ze Stowarzyszenia Mieszkanicznik, a nie tylko doradcę podatkowego, tak jak w tym roku. Mam nadzieję, że przyłączycie się aktywnie do działań na rzecz popularyzacji naszego Stowarzyszenia. Tagi: PIT 28 , podatki , rynek najmu , Wynajem 