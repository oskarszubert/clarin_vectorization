W odpowiedzi na zapytanie Maxa z dnia 7 czerwca w Księdze Gości: Panie Max-ie, gratuluję postępów w budowaniu swojej wolności finansowej i skuteczności w znajdowaniu okazji rynkowych. Systematyczności w monitorowaniu rynku zwykle popłaca. Prawdziwe okazje rynkowe mają to do siebie, że bardzo szybko znikają z rynku, bo przecież inni kupujący (inwestorzy czy konsumenci) też widzą, że mieszkanie jest oferowane za cenę poniżej średniej wartości rynkowej. Trzeba zwykle szybko działać, czyli – po sprawdzeniu prawidłowości dokumentów poświadczających własność oraz stanu technicznego mieszkania – podpisać ze sprzedającym umowę przedwstępną i wpłacić mu kwotę 10% zadatku. W zależności od potrzeb gotówkowych sprzedającego (niestety często „okazja” wynika z tego, że sprzedający woli dostać mniejszą kwotę gotówki szybko, niż czekać ze sprzedażą, aby uzyskać pełną wartość rynkową swojego mieszkania), możesz postarać się uzgodnić z nim jak najodleglejszy czasowo termin końcowej umowy kupna w formie aktu notarialnego, tak abyś w tym czasie zdążył znaleźć kupca gotowego do zakupu mieszkania za wyższą kwotę. Jeśli się to uda, to wtedy zamiast Ciebie, do aktu notarialnego przystąpi znaleziony przez Ciebie inwestor i on kupi tę „okazję rynkową” za cenę uzgodnioną ze sprzedającym mieszkanie, a Tobie zapłaci różnicę w cenie, którą z nim uzgodniłeś (najlepiej przed samym aktem notarialnym). Z drugiej strony, jeśli nie udałoby Ci się znaleźć inwestora gotowego zapłacić wyższą cenę w wymaganym umową przedwstępną terminie, to albo sam kupisz to mieszkanie, albo przepadnie Ci kwota zadatku, który dałeś sprzedającemu. Rozwiązaniem mogłoby być nie przekazanie żadnego zadatku, ale po pierwsze sprzedający może wtedy bezkarnie sprzedać w tzw międzyczasie mieszkanie komuś kto szybciej się zdecyduje lub więcej pieniędzy mu zaoferuje, a po drugie, byłoby to nieucziwe działanie wobec sprzedającego (on pilnie potrzebuje pieniędzy, a Ty chcąc zarobić na tej okazji zwodzisz go). Oczywiście zakupienie takiego mieszkania przez Ciebie to żadna strata (w końcu znalazłeś doskonałą okazję rynkową), ale na to oczywiście musisz być przygotowany gotówkowo (lub kredytowo). Czy istnieją jakieś inne magiczne sposoby prezentowane w książkach (najczęściej amerykańskich) na zarobienie na odsprzedaży praw do zakupu okazji? Nie wiem, ale liczę na to, że może ktoś z Fridomiaków uzupełni w tym aspekcie naszą wiedzę i podzieli się swoimi doświadczeniami… W podobnym temacie od około tygodnia prowadzę korespondencję mailową z Fridomiakiem, który jest na początku drogi i na razie ma więcej wolnego czasu niż gotówki czy zdolności kredytowej na zakup swojego pierwszego mieszkania. Podobnie jak Ty, Max-ie, systematycznie przegląda oferty rynkowe (dla nabrania doświadczenia rynkowego) i czasami natrafia na okazje rynkowe. Rozmawiamy o tym czy dałoby się stworzyć na Fridomii coś w rodzaju giełdy okazji rynkowych, gdzie „poszukiwacze” okazji wystawialiby swoje znaleziska, a inwestorzy dokonując zakupu, odpalaliby im „znaleźne”. Najbardziej aktywni i skuteczni poszukiwacze mogliby kumulując kwoty znaleźnego, gromadzić wkłady własne czy kapitał na zakup własnych „okazji rynkowych”, a przy okazji mieliby szansę nabrać sporo doświadczenia rynkowego. Pomysł wydaje mi się godny wprowadzenia w życie, natomiast nie mam jasności jak zabezpieczyć „poszukiwaczy” przed nieuczciwością niektórych „inwestorów” chcących wywinąć się od kwoty „znaleźnego”.  Jednym ze sposobów ograniczenia ryzyka mogłoby być ustalenie „znaleźnego” na jakimś niskim, symbolicznym poziomie, np PLN 500. Tak niska kwota może nie warta byłaby obchodzenia przez inwestorów i w ten sposób szkodzenia swojej reputacji. Drugie potencjalne zabezpieczenie to takie, że „inwestorzy” jak i „poszukiwacze” musieliby się wcześniej zarejestrować z podaniem swoich danych. Drugim problemem to to, aby giełda okazji rynkowych była rzeczywiście pełna prawdziwych „okazji”, a nie zaśmiecana wszelkimi ofertami rynkowymi niespełniającymi kryterium 20-30 czy więcej % poniżej wartości rynkowej. Bo inaczej, to powstałby kolejny portal nieruchomości, których wiele przecież w internecie. W omawianej giełdzie chodzi nie o ilość ofert, tylko o ich jakość; nie o dużą popularność giełdy, tylko o jej ekskluzywność. Nadal nie opracowaliśmy ostatecznych zasad działania takiej „giełdy okazji rynkowych”, więc jeśli macie jakieś pomysły jak moglibyśmy wspomóc „poszukiwaczy” okazji w budowaniu swoich kapitałów, to będziemy wdzięczni za podpowiedzi. Z drugiej strony, jeśli ktoś z Was ma wiedzę techniczną jak taką „giełdę” uruchomić i chciałby taką działalność poprowadzić widząc w tym dobry biznes dla siebie, to deklaruję pomoc w jej propagowaniu na łamach Fridomii.   Tagi: dobra okazja , finansowanie , gotówka , Inwestowanie , Nieruchomości , rozwój osobisty , rynek nieruchomości 