Otrzymałem ciekawy wpis od Krzysztofa ze Szczecina. Otóż Krzysztof wpadł na pomysł by dodatkowo wynajmować powierzchnię reklamową w swoim mieszkaniu na wynajem, zwiększając w ten sposób swój cashflow i zwrot z inwestycji. Przyznam, że nie wpadłem dotąd na to. Człowiek uczy się całe życie:-)))) Czy ktoś z Was to już robił i jeśli tak, to jakie ma doświadczenia? Oto całość maila Krzysztofa:  Cześć Sławku :) Niedawno kupiłem kolejne mieszkanie pod wynajem, wyremontowałem i wynająłem jeszcze w czasie trwania remontu (do ogłoszenia dałem tylko zdjęcia zrobionej łazienki i kuchni, a w treści wpisałem iż pokój jest jeszcze w trakcie remontu). Miny oglądających były bezcenne, gdy wchodzili do pokoju, który był w trakcie malowania, cały w gratach budowlanych :) ale po chwili dochodzili do siebie, gdy widzieli skończoną łazienkę i kuchnię. Mieszkanie podobało się wszystkim i pomimo remontu, wyrażali chęć wynajmu. Mobilizowało mnie to szybszego remontu (weekend), wiedząc iż od wtorku będzie wynajęte.  Piszę do Ciebie w innej kwestii – mianowicie dzisiaj podpisałem umowę na najem balkonu pod reklamę w tym mieszkaniu (mieszkanie znajduje się w bardzo atrakcyjnej lokalizacji w centrum miasta, na pierwszym piętrze), które opisałem powyżej. Mój dochód z wynajmu zwiększył się w ten sposób o 20% a wskaźnik ROA osiągnął poziom 13,5% (dziwią mnie wpisy malkontentów na Fridomi, którzy twierdzą iż teraz nie da się osiągnąć przyzwoitych stóp zwrotu z wynajmu mieszkań :). Pytanie: W jak wielu (%) mieszkaniach zarządzanych przez Mzuri, wynajmowana jest dodatkowo powierzchnia pod reklamę, jako dodatkowe źródło dochodów dla właściciela ? W jaki sposób rozliczany jest ten przychód wobec Wspólnot/Spółdzielni Mieszkaniowych oraz fiskusa ? 