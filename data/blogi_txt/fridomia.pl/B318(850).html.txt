Dziś dostałem informację o tym, że T,Harv Eker wsparł Stowarzyszenie Mieszkanicznik kwotą PLN 1479,67 netto:-) Tak, tak, sława naszego Stowarzyszenia zawędrowała już za Wielką Wodę:-) A tak na serio, to kwotę taką organizatorzy szkolenia T.Harv Ekera w Polsce chcieli przekazać blogowi fridomia.pl jako prowizję za to, że kilkoro Fridomiaków i Fridomiaczek zdecydowało się zabukować udział w szkoleniu właśnie poprzez stronę fridomia.pl. A ponieważ fridomia była, jest i będzie blogiem niekomercyjnym, więc może pamiętacie, że zadeklarowałem jakiś czas temu, iż wszelkie ewentualne prowizje z tego szkolenia zasilą konto bankowe Stowarzyszenia. I w ten właśnie sposób T.Harv Eker stał się poniekąd sponsorem naszego Stowarzyszenia. Kasia Hryciuk wystawi organizatorom szkolenia fakturę w tej wysokości. Ale tak naprawdę, to sponsorami są oczywiście ci z Was, którzy poprzez fridomię zabukowali szkolenie, za co bardzo serdecznie chciałbym Wam podziękować. Mam nadzieję, że nie żałujecie tych 3 dni spędzonych na szkoleniu. Macie przecież teraz … umysł milionera! Tak czi tak? :-) Podziękowania należą się też Piotrkowi Nowakowi (z londyńskiego biura Mieszkanicznika) i jego żonie, Milenie. To Piotr powiedział mi o możliwości zarabiania na dystrybucji biletów na to szkolenie:-). Cheers mate! W najbliższy piątek wybieram się na szkolenie Jacka Canfield, znanego autora m.in bestsellera „The Chicken Soup for the Soul”, którą to książkę również jakiś czas temu recenzowałem na łamach fridomia.pl. Tym razem jednak postanowiłem nie rekomendować udziału w czymś czego sam wcześniej nie doświadczyłem i choć perspektywa finansowego wsparcia Stowarzyszenia jest dla mnie kusząca, postanowiłem nie reklamować tego wydarzenia na swoim blogu. Nie chcę więcej eksperymentować z Waszymi pieniędzmi i z Waszym czasem:-) Dobzie czi dobzie? A wracając do sławy Stowarzyszenia Mieszkanicznik, to kilka dni temu, spotkałem w Warszawie pewną miłą panią, która inwestuje w nieruchomości na wynajem. Namawiała mnie bym wstąpił do … Stowarzyszenia Mieszkanicznik. Poprosiłem by mi opowiedziała o tej ciekawej inicjatywie trochę więcej i zapewniłem ją, że skoro to taka fajna inicjatywa, to do końca życia będę … Mieszkanicznikiem:-) Rozmowa z tą panią dała mi wiele radości i satysfakcji. Ogromnie cieszy gdy twoje dziecko zaczyna cię przerastać. Liczę na to, że wkrótce ktoś nieznajomy będzie mnie namawiał do tego bym swój portfel mieszkań na wynajem powierzył największej i najlepszej wynajmialni mieszkań w Polsce,  spółce Mzuri:-) 