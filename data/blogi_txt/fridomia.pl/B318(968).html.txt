Rozmawiałem wczoraj z moim przyjacielem z czasów studenckich. Gadaliśmy trochę o biznesie, ale potem rozmowa zeszła na – ciekawsze dla mnie – wątki rodzinne. Alek ma dorosłą, już samodzielną córkę, oraz dwóch młodszych synów (lat 9 i 5)  z drugiego małżeństwa. Wspomniałem mu o swoim planie wyposażenia dzieci po dwie kawalerki każde, dzięki którym – jeśli tylko uda im się nie wydawać bieżących przychodów z najmu – uda im się osiągnąć wolność finansową po kilkunastu czy dwudziestukilku latach. Mzuri będzie im te mieszkania obsługiwać i kupować dla nich kolejne. Moje dzieci nie będą musiały nic z nimi robić. Wystarczy by na kilkanaście lat zapomnieli, że osiągają jakieś przychody z najmu. Ja nie mam zamiaru zrobić dla moich dzieci nic ponad to. Reszta należy do nich. Alek pomyślał, że to trochę skąpe z mojej strony i trochę zbyt rygorystyczne. Ja z kolei mam wrażenie, że Alek jest modelowym, wzorcowym wręcz przykładem polskiego rodzica. „Jak mogę, to pomagam”. „Tak długo jak tylko będę mógł”. Powiedziałem mu, że mój model nie jest niczym nadzwyczajnym. Przypomniałem sobie, że mój znajomy Holender gdy pożyczał pieniądze od swojego ojca, to musiał pójść podpisać umowę u notariusza. Umowa przewidywała też odsetki, takie same jak w banku. „To dlaczego nie poszedłeś do banku?” zapytałem. Bo bank by mu pieniędzy wówczas nie pożyczył. „To dość skrajne rozwiązanie” skwitował Alek. „Pewnie w Kenii – gdzie nadal są silne tradycje rodzinne – jest tak jak w Polsce” dopytywał. Zastanowiłem się chwilę nim mu odpowiedziałem. W Kenii jest tak, że córka, która się usamodzielniła musiałaby pomagać rodzicom, a nie dalej z nich ciągnąć pieniądze. W Polsce chyba też tak było. Dawno temu. Więc mój model, chyba wcale taki skrajny nie jest. Jak sądzicie? Czy to jest tak, że im ludzie są bogatsi, tym się stają bardziej skąpi? Czy też odwrotnie, z im większym szacunkiem podchodzą do pieniędzy tym kolejne pokolenia stają się bogatsze? 