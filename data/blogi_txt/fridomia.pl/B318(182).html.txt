Pod takim tytułem na pierwszej stronie weekendowego wydania Gazety Wyborczej (22-23.01.2011), Marcin Bojanowski oraz Mariusz Piotrowski konfrontują sprzeczne wyliczenia Ministerstwa Finansów oraz Izby Gospodarczej Towarzystw Emerytalnych. Obie instytucje (mające duży wpływ na wysokość przyszłych emerytur) odnoszą się – jak rozumiem – do tego samego projektu zmian w prawie emerytalnym, czyli obniżeniu składek przekazywanych z ZUS do OFE z 7,3% do 2,3% od kwietnia br. Ale już wyniki ich analiz są diametralnie przeciwstawne – Min Finansów wylicza, że dzięki tej zmianie przyszli emeryci otrzymają średnio o 596 złotych wyższą emeryturę. IGTE z kolei wyliczają, że po 40 latach oszczędzania osoba zaczynająca pracę w tym roku i zarabiająca średnią krajową, dostanie emeryturę niższą o 575 złotych. Kwoty są dość zbliżone w liczbach absolutnych, ale niestety jeden scenariusz oznacza prawie 600 złotych dodatku, a drugi prawie 600 złotych uszczuplenia średniej emerytury, która ma wynieść PLN 4704 złotych. Czyli wahania od średniej to +/- 12.5%, czyli całkiem sporo. Bo choć PLN 4704 emerytury może nam się dzisiaj wydawać całkiem atrakcyjne, to pamiętajmy, że mówimy o prognozach sytuacji w 2050 roku !!! A jaki wtedy będzie poziom cen, tego nikt nie wie, ale można przyjąć z dużą dozą pewności, że wyższy niż dziś. I komu tu wierzyć? Były Minister Finansów, Mirosław Gronicki, twierdzi, że wyliczenia powinna przeprowadzić niezależna instytucja, nie będąca stroną w sprawie. Nie wskazał wprawdzie w tym artykule bezpośrednio Fridomii, ale spróbuję się mimo to odnieść do cytowanych w artykule wyliczeń. Najpierw trochę statystyki. Kilka tygodni temu otrzymałem zaproszenie na bardzo fajne seminarium „Money Coaching” (opublikuję wkrótce krótkie streszczenie tego szkolenia) i tam zanotowałem sobie kilka danych. W Polsce pracuje ok. 15 miliona osób, a emerytów mamy ok 5 milionów plus dodatkowo około 2,5 miliona rencistów i osób niezdolnych do pracy. A więc każdy pracujący Polak i Polka w pewnym sensie „utrzymuje” 2 emerytów i rencistów. Średnia płaca to ok. PLN 3500 złotych, więc przy 19%-owym obciążeniu pensji składkami emerytalno-rentowymi, dwóch pracujących oddaje 3500 x 19% x 2 = PLN 1330 na emeryturę lub rentę dla jednej osoby niepracującej. A średnia emerytura wynosi … PLN 1500. Czyli już na tym etapie kołdra jest za krótka. A gdzie jeszcze miejsce na świadczenia chorobowe (bo przecież nawet ci pracujący też czasami chorują)? Na nadchodzący wyż demograficzny (ci urodzeni w latach 1945-50, właśnie w latach 2010-2015 będą osiągać wiek emerytalny)? Wreszcie na odkładanie na własne indywidualne konta emerytalne w ZUS czy w OFE o których mowa w cytowanym na wstępie artykule? Rację mają chyba – niestety – ci, którzy twierdzą, że wymyślony jeszcze przez kanclerza Otto von Bismarcka w XIX wieku system emerytalny, wyczerpał już swój okres przydatności do spożycia. Bez radykalnych zmian tego systemu, obecny system się prędzej czy później wywróci. Tylko że problem nie leży w tym, jaką część składki zostawiać w ZUS-ie vs przekazywać do zarządzania OFE. Rozwiązanie w tym, aby zlikwidować przywileje wcześniejszego odchodzenia na emeryturę; aby podnieść wiek emerytalny; aby aktywizować zawodowo bezrobotnych, aby ułatwić kobietom powrót do pracy po urodzeniu potomstwa, aby inwestować w innowacyjność i przez to zwiększać wydajność pracy i tym samym średnie zarobki, aby budować infrastrukturę, aby pobudzać gospodarczo tereny oddalone od wielkich miast. Wiem, nie mówię tu niczego odkrywczego, wszyscy to wiemy, do takich wniosków wystarczy przecież zwykły „common sense”. Wiedzą to też wybierani przez nas do Sejmu, Senatu, władz lokalnych i innych politycy. Wiedzą, ale niewiele w tym kierunku robią ze strachu. Przed odpowiedzialnością. Przed utratą włądzy. Przed oddaniem władzy konkurentom, którzy przecież – wiadomo – też nic w tym kierunku nie zrobią.  Ale nie zasmucajcie się. Tylko weźcie się za: 1) systematyczne oszczędzanie, 2) zautomatyzowane inwestowanie (ok 10% Waszych zarobków), 3) kupowanie mieszkań, 4) ich wynajmowanie, 5) spłacanie zaciągniętego na zakup mieszkań kredytu. Według „wyliczeń i analiz” Fridomii*, każde mieszkanie, które teraz kupicie i w pełni spłacicie w okresie kolejnych 40 lat, zwiększy Waszą emeryturę średnio o 1200 złotych w dzisiejszych pieniądzach. Bo oczywiście spodziewamy się, że średni najem będzie za 40 lat kosztował – tak jak dzisiaj – mniej więcej 1/3 średniej pensji, a średnie pensje powinny rosnąć dzięki inflacji i wzrostowi gospodarczemu. Każde kolejne mieszkanie w Waszym portfelu powiększać będzie obszar Waszej wolności finansowej. Aż do osiągnięcia pełnej wolności finansowej. Powodzenia w osiąganiu Waszej wolności finansowej. Niezależnej od wyliczeń i analiz Ministerstwa Finansów, ZUS, OFE, Sejmu RP i wielu innych instytucji nominalnie mających za zadanie dbać o naszą przyszłość.  * Piszemy „wyliczeń i analiz” w cudzysłowiu, bo tak naprawdę do takich wniosków wystarczy nam zwykły common sense lub „chłopski/babski rozum”.   Tagi: czas , długoterminowo , emerytura , Fridomia , Inwestowanie , mieszkanie , Nieruchomości , oszczędzanie , wolność finansowa , Wynajem 