Dziś zakończył się kolejny Kongres. Pierwszy podczas którego nie pełniłem roli gospodarza. Przyznam się, że była to dla mnie miła odmiana. Nie musiałem się martwić tym czy wszyscy mówcy przyjechali do Łodzi, ani tym czy wystarczy piwa w czasie wieczornej integracji. Niewiele osób pytało mnie o to gdzie jest taka lub inna sala. Więc mogłem się skupić na czymś innym. Na czym? Przede wszystkim na spotkaniach z Wami. Bardzo mnie cieszyło, że tak wiele osób chciało bym złozył im swój autograf na książkach. Niektórzy nawet kupowali po kilka egzemplarzy książek by podarować je też swoim najbliższym. Jest to dla każdego autora – dla mnie również – bardzo szczególne wyróżnienie. Odbieram je jako duży stopień Waszego identyfikowania się z moimi poglądami, bo przecież prezent, który się komuś ofiaruje świadczy też w pewnym stopniu o obdarowującym. Jest mi bardzo miło, że uznajecie, że prezent w postaci mojej książki nie przyniesie Wam wstydu. Dziękuję z pokorą. Niektórzy chcieli zrobić sobie ze mną zdjęcie. Przestańcie proszę bo jeszcze gotowa mi uderzyć do głowy woda sodowa:-). Niektórzy po prostu chcieli się w jakiejś sprawie poradzić lub zaproponować współpracę. Przepraszam, że w tym całym zgiełku nie mogłem Wam poświęcić wystarczająco czasu. Mam nadzieję, że eksperci do których odsyłałem czy to z Mzuri czy ze Stowarzyszenia byli wystarczająco kompetentni i pomocni. Jak zwykle bardzo miło się znów spotkać z dobrymi moimi znajomymi. Z niektórymi osobami spotykałem się już po raz 3 czy nawet 4-ty w tym miesiącu:-) Już chyba macie mnie trochę dosyć – Pomarańczowy Ludzik wyskakuje Wam z każdej otwieranej lodówki:-) Na szczęście jutro wyjeżdżam na kilka tygodni i dam Wam trochę odetchnąć od swojego towarzystwa. Spotkałem też wiele nowych osób. Szczególne wrażenie zrobiło na mnie spotkanie dwóch osób z samego rana w sobotę gdy jeszcze miałem świeżą głowę i byłem w stanie coś jasno i trwale zarejestrować w swojej pamięci. Pierwszą z nich był Arek z Lublina, który podszedł do mnie, przedstawił się i poprosił mnie o autograf. Gdy wpisywałem mu dedykację, opowiedział mi, że na moją pierwszą książkę natknął się rok temu. Szybko ją przeczytał i przedyskutował z żoną. W efekcie ich rozmowy, dziś po 12 miesiącach mają już 5 (!!!) mieszkań na wynajem i planują osiągnięcie 100%-owej wolności finansowej do 2018 roku. Czyli na kilka lat przed planowanym wyjazdem Klubu Fridomii do Kenii w 2022 roku:-) Drugą równie ciepło uśmiechniętą osobą była Iwona z Warszawy. Na „Wolność finansową dzięki inwestowaniu w nieruchomości” natknęła się 4 lata temu i ucieszyło ją to, że wreszcie pojawiły się tego typu książki pisane przez Polaków. Widać można to o czym piszą Amerykanie zrobić również w Polsce. I Iwona zrobiła. Dziś ma 6, a za chwilę będzie miała już 8 mieszkań na wynajem. A zaczęła jedynie 4 lata temu. Nie chcę tu uderzać w jakieś sentymentalne nutki, ale takie spotkania są naprawdę dla mnie ogromnie miłe. Aż się łza kręci w oku. Łza satysfakcji. Łza spełnienia i jakiejś takiej harmonii z życiem, ze światem. Łza dumy i radości. Łza wdzięczności. Łza wymiany pięknych darów…  Dużo, dużo tych łez. Dziękuję Ci Arku i Iwono. Dziękuję tym wszystkim z Was, którzy dajecie mi piękne dary zaufania, miłego słowa, wsparcia, zachęty. Dary sympatii. Dar poczucia, że to czym się zajmuję ma dla Was jakiś sens. Sens praktyczny, wymierny, trwały. Czuję jak Wasze dary mnie zmieniają. Sprawiają, że chcę stawać się lepszym człowiekiem. 