Prawie połowa Polaków dziś jest smutna, bo ich faworyt przegrał, bo jego zwycięstwo było niemal tak bliskie, jak piłkarzy Ghany nad zespołem Urugwaju w ubiegły piątek. Nieco ponad połowa jest zadowolonych lub tylko umiarkowanie zadowolonych. Udało się być może uniknąć dużych kłótni i zgrzytów pomiędzy dwoma pałacami władzy wykonawczej, ale czy tych kłótni rzeczywiście będzie mniej? Czy partia rządząca wykorzysta ten okres 500 dni do przeprowadzenia zdecydowanych reform (czyli ukróceniu rozdmuchanych wcześniej przywilejów) finansów publicznych, czy też postawi interes partyjny ponad interesem Polski i 38 milionów Polaków ? Ja jestem zadowolony. W mojej drugiej ojczyźnie – Kenii – dni bezpośrednio po ostatnich wyborach prezydenckich zamieniły się w koszmar. Konkurenci zarzucali sobie fałszerstwa wyborcze, doszło do rozlewu krwi, skłócone przez polityków plemiona, które wcześniej żyły w sąsiedzkiej zgodzie, zaczęły przepędzać „obcych” z ich ziem. Jestem zadowolony, że w polskiej demokracji (choć młodszej od kenijskiej,  bo ta kenijska liczy się od 1963 roku, gdy Kenia wywalczyła niepodległość) są sprawniejsze instytucje: komisje wyborcze na różnych szczeblach, ponad 25 tys. lokali wyborczych, wydanie około miliona zaświadczeń do głosowania, organizacja przez gminy transportu do lokali wyborczych, itp. To już naprawdę wygląda bardzo dojrzale. Do pełni szczęścia demokratycznego brakuje mi jeszcze wyższej frekwencji wyborczej no i mężów stanu, którzy będą gotowi podejmować odważne decyzje i przedłożyć interes kraju ponad interes swojej partii politycznej. Tak jak zrobiła ekipa Jerzego Buzka. Dzięki jego reformom (choć można było mieć poważne zastrzeżenia do samej jakości wdrożenia opracowywanych pomysłów) mamy sprawniejszą administrację lokalną, sprawniejszą edukację, nadal niedoskonały, ale jednak lepszy niż poprzedni –  system emerytalny. I co z tego, że AWS przestała istnieć w wyniku przegranych wyborów? Przecież nie rozstrzelano żadnego z działaczy AWS (jak to bywało w niektórych krajach afrykańskich, azjatyckich, itd), wręcz przeciwnie, Jerzy Buzek cieszy się ogólnym szacunkiem w Polsce i w Europie. Ja wolę mieć sprawne państwo niż skuteczną w wygrywaniu wyborów partię. I za tym właśnie głosowałem, podobnie jak miliony Polaków.   Tagi: demokracja , wolność 