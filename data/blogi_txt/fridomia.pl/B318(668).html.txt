Okładka aktualnego numeru magazynu Focus nosi tytuł „Mniej czyli więcej”. W środku znajduje się obszerny reportaż red Zuzanny Kisielewskiej, a w nim wiele treści, które są mi bliskie. Jest o tym, że instynktowna chęć posiadania i gromadzenia jest dla nas bardzo szkodliwa. O tym, że zarzynamy się, żyjąc na kredyt by tylko mieć więcej i więcej. Tyle, że więcej nie zawsze znaczy lepiej. Czasami oznacza tycie i choroby. Harujemy by mieć możliwość kupna lepszego (droższego) samochodu, którym jeździmy tylko … do pracy. Życie w kulturze konsumpcji wywołuje stan niepokoju i przemęczenia, tzw grypę dobrobytu (inaczej: affluenza). Objawia się ona kryzysem więzi rodzinnych, prowadzi do wychowywania bez wartości, do marnotrawienia zasobów Ziemii oraz do powszechnego wzrostu zadłużenia. Czasami też zniechęceniem, depresją czy pojawieniem się nowych nałogów. Nasza kultura wmawia nam, że ciągle nie mamy wystarczająco dużo by być szczęśliwymi. Nadmiar zaczyna niektórych coraz mocniej uwierać. W czasach dyktatu konsumpcjonizmu, minimaliści – a przybywa ich coraz więcej – stawiają na prostotę, rozsądek i samowystarczalność. Na spowolnienie tempa życia. Kluczem do szczęścia jest według nich nie kupowanie coraz więcej, ale powstrzymywanie się od nierozsądnego wydawania pieniędzy i kupowania niepotrzebnych rzeczy. Zainspirowany artykułem w magazynie Focus, sięgnąłem do artykułu, który przeczytałem w Polityce kilka tygodni temu (14-21 listopada). Marek Ostrowski recenzuje w nim książkę Lorda Skidelsky’ego i jego syna pt „How Much Is Enough?” (ile powinno wystarczyć).Autorzy książki przytaczają wyliczenia Keynes’a, który w 1928 roku przewidywał, że za 100 lat (czyli mniej więcej teraz) poziom życia będzie 4-8 razy wyższy. I jeszcze, że wystarczy wtedy pracować – uwaga – 3 godzinny dziennie, by zaspokoić wszelkie potrzeby materialne. Zastanawiał się nawet czym zająć umysły uwolnionej od znoju klasy robotniczej, której z nudów mogły przyjść do głowy różne fanaberie. Keynes nie pomylił się co do wzrostu zamożności. Rąbnął się za to w sprawie czasu pracy. Wielu zamożnych pracuje więcej niż im potrzeba. Doszło też do pewnej zamiany miejsc. W czasach Keynesa ludzie stojący na górze drabiny społecznej pracowali mniej (arystokracja wcale) niż ci na dole. Dziś wyższy status społeczny wcale nie łączy się z uwolnieniem od pracy. Skidelscy pytają: dlaczego ludzie, którzy „mają wszystko” zabijają się by mieć jeszcze więcej? Przyczyn jest wiele. Stosunek do pracy się zmienił – nie jest już ona tylko mordęgą, stanowi o tożsamości, daje satysfakcję. Szybko nudzimy się tym co mamy – rośnie nuda, prowokując gorączkową pogoń za nowościami. Ale chyba najważniejsze, zmienił się charakter wydatków – nie idą one na zaspokojenie potrzeb, lecz na naśladowanie otoczenia lub ściganie się z nim. Do tego nas zachęca wszechobecna reklama (w artykule w Focus pojawiła się informacja o tym, że firmy wydają rocznie prawie USD 400 mld na reklamę, to prawie tyle co całe PKB Polski).  Machina się kręci, ale traci sens. W książce pojawia się też inny ciekawy wątek. Wzrost gospodarczy był istotnym celem by wyciągnąć ludzi z biedy oraz po to by w okresie zimnej wojny Zachód mógł udowadniać, że kapitalizm jest lepszy od komunizmu. Dziś nie ma takiej potrzeby. Dziś kraje zamożne powinny zaakceptować – tłumaczą Skidelscy – brak wzrostu gospodarczego i skoncentrować uwagę na niwelowaniu nierówności. Może trzeba skrócić czas pracy, by zredukować bezrobocie i zniwelować nierówności. A skrócony czas pracy dałby nam trochę więcej radości. Trochę więcej wolności. Trochę więcej eluzywnego dolce far niente… Konfrontując te teksty z tym co coraz częściej zaczynają mówić politycy i dziennikarze (że to nasz patriotyczny obowiązek by konsumować więcej by napędzać wzrost gospodarczy), dostrzegam, że daliśmy się zapędzić w ślepy zaułek myślenia, że „więcej to lepiej”. Powinniśmy zmienić optykę i zacząć dostrzegać, że „mniej czyli więcej”. Chyba ostatnie zdanie zabrzmiało zbyt abstrakcyjnie:-) Więc bardziej po chłopsku (jestem ogromnym fanem przysłów ludowych): „co za dużo, to niezdrowo”. Pomyślcie o tym przy okazji przedświątecznych zakupów. 