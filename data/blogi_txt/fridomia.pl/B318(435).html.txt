Kilka lub nawet kilkanaście miesięcy temu ktoś z Fridomiaków polecił nam wszystkim książkę o powyższym tytule, autorstwa T.Harv Eker. Początkowo nie mogłem jej znaleźć w księgarniach. Potem gdy zacząłem ją czytać, odłożyłem ją na półkę, bo mi się … nie spodobała. Nie spodobała mi się z kilku powodów. Po pierwsze, zaczyna się od wstępu zatytułowanego „Kim u licha jest T.Harv Eker?” i ja po przeczytaniu tego wstępu pomyślałem dokładnie to samo :-) Po drugie, powtarzające się na koniec każdego podrozdziału „Deklaracje” oraz polecenie „A teraz dotknij głowy i powiedz: „Mam umysł milionera!” i sugestie mówienia tego do siebie na głos przed lustrem wydały mi się mocno na wyrost, takie… zbyt amerykańskie. Po czwarte, autor ma wyraźne zwichnięcie w kierunku „bogactwa”, a nie „wolności finansowej”. Po piąte? Już nawet nie pamiętam… :-) Szósty powód mojej niechęci zrozumiałem dopiero niedawno, gdy coś mnie tknęło i powtórnie zajrzałem do tej książki. Otóż okazało się, że drugi rozdział tej książki „Myśli o bogactwie” jest – moim skromnym zdaniem – o niebo lepszy niż niż pierwszy rozdział „Twój schemat pieniędzy”, a ja za pierwszym razem po prostu niestety nie dotarłem poza pierwszy rozdział:-(( W pierwszym rozdziale książki autor przedstawia szereg zasad które programują nasz osobisty schemat myślenia o pieniądzach. Idea jak najbardziej słuszna i dla mnie odkrywcza, ale p Eker przedstawił ją dość chaotycznie, wprowadzając – jak dla mnie -  zbyt wiele modeli, których wystarczająco nie objaśnił. A to ideę, że owoce wyrastają z korzeni i to o korzenie trzeba dbać, a nie skupiać się tylko na owocach. A to cztery strefy, czyli świat fizyczny, umysłowy, emocjonalny i duchowy i że to myśli prowadzą do uczuć, te do działań i dopiero działania do wyników. A to o wpływie rodziców na nasz schemat myślenia o finansach. A to cel, na osiągnięcie którego nastawiony jest twój schemat finansowy. A to, że nasze myśli są inwestycjami. No i właśnie druga część książki „o myślach” jest bardzo, bardzo dobra. Za każdym razem gdy stajemy przed jakąś decyzją do podjęcia sięgamy do naszego podręcznego archiwum myśli, które znajdują się w mózgu. To na ich podstawie podejmujemy nasze finansowe decyzje. Dokonujemy, jak sądzimy słusznego wyboru.  Na podstawie tego, co wydaje się nam logiczne, sensowne i odpowiednie w danym momencie. Przykład (trochę zmieniłem, bo nie chcę powtarzać za autorem seksistowskich cliche). Facet widzi w centrum handlowym wyprzedaż komputerów. Zwraca się do swojego archiwum myśli w głowie z pytaniem „czy powinienem kupić ten komputer?”. Natychmiast decyduje, że tak. Po pierwsze, obecny komputer się zawiesza, po drugie od dawna marzył o takim modelu, po trzecie – jest szybszy więc będzie mniej czasu tracił na zgrywanie gier, po czwarte – wszyscy jego znajomi mają nowsze i czuje się ze swoim starym komputerem głupio. No i po piąte – jest zniżka 40% więc ile zaoszczędzi, po szóste – kiedy taka okazja się znów zdarzy, pewnie nigdy! Więc pędzi zadowolony do kasy i … zwiększa debet na karcie? Dlaczego? Bo w archiwum mózgowym tego faceta nie została zapisana myśl: „jak masz debet na karcie, to ograniczaj zakupy”. Po prostu taka myśl nigdy nie została zapisana na jego karcie pamięci i w związku z tym nie jest w ogóle brana przy podejmowaniu decyzji o zakupie pod uwagę. To czy ktoś osiąga sukces finansowy czy nie, w dużej mierze zależy od tego czym wypełniliśmy archiwum naszego mózgu. Jeśli w swojej głowie przechowujesz myśli, które nie przyczyniają się do twojego sukcesu finansowego, to to są jedyne myśli, którymi możesz się kierować podejmując decyzje finansowe. Odbierasz je jako naturalne, automatyczne i całkiem sensowne. Lecz będą cię prowadzić do finansowej porażki. I odwrotnie, jeśli w archiwum przechowujesz myśli, które wspierają twój sukces finansowy, będziesz naturalnie i automatycznie podejmować decyzje, które doprowadzą cię do sukcesu. Czyż nie byłoby by wspaniałe gdybyś mogła w sprawach finansowych po prostu mysleć tak jak myślą bogaci? T. Harv Eker przedstawia 17 różnic w sposobie myślenia między ludźmi bogatymi, a biednymi. 1. Bogaci myślą: „Tworzę swoje życie”. Biedni: „Życie mi się przydarza”. Biedni narzekają, ciągle odgrywają rolę ofiar. 2. Bogaci grają o pieniądze tak, żeby wygrywać. Biedni tak, żeby nie przegrać. Niby nieduża różnica, ale jednak… Czy drużyna, która zawsze wychodzi na parkiet z postanowieniem, żeby „nie przegrać” ma jakąkolwiek szansę zdobyć mistrzostwo świata? 3. Bogaci są zdeterminowani, żeby być bogaci. Biedni chcą być bogaci. Pełna determinacja oznacza, że jesteś gotowa zrobić wszystko co konieczne, tak długo jak trzeba. „Chcieć” to tak jakby powiedzieć: „Ok, przyjmę bogactwo jeśli mi spadnie z nieba” 4. Bogaci myślą na dużą skalę. Biedni na małą. Świat nie wynagradza kolejnych ludzi chowających się w cień. Jeśli podejmiesz ryzyko rozwiązania dużego problemu, zostaniesz za to odpowiednio wynagrodzona. 5. Bogaci koncentrują się na szansach. Biedni na przeszkodach. Bogaci działają z nastawieniem: „uda się, bo sprawię, żeby się udało”. Biedni rezygnują gdy natrafiają na pierwszą, czy kolejną przeszkodę. Lub w ogóle zaniechują prób. 6. Bogaci podziwiają innych bogatych. Biedni nie cierpią bogatych. Biedni są przekonani, że to bogaci są sprawcami ich biedy. Ludziom wpajano przez wieki, że nie można być jednocześnie bogatym i dobrym, bogatym duchowo i finansowo. Że wszyscy bogaci są chciwi. Rzecz w tym, że jeśli będziesz żywiła niechęć do bogactwa, to sama go nigdy nie osiągniesz. 7. Bogaci wiążą się z pozytywnie nastawionymi ludźmi, którzy odnoszą sukcesy. Biedni z negatywnymi ludźmi, którzy odnoszą porażki. Biedni otaczają się nieudacznikami, ze względu na swój komfort psychiczny. Czuli by się skrempowani w otoczeniu ludzi odnoszących sukcesy. A wiadomo, kto z kim przystaje, takim się staje. Energia jest zaraźliwa – albo ktoś cię zainspiruje, albo… zatruje. Wybór z kim przystajesz należy do ciebie. 8. Bogaci chętnie promują siebie i swoją wartość. Biedni myślą negatywnie o promocji i sprzedaży. Niektórzy z niechęcią patrzą na każdy rodzaj reklamy, bez względu na to, jaką mogłaby im przynieść korzyść. (oj tak ! widzę to często w odniesieniu do usług firmy Mzuri:-))) 9. Bogaci są więksi od swoich problemów. Biednych przerastają problemy. Tajemnica sukcesu nie polega na tym, żeby unikać problemów; tajemnica polega na tym, żeby tak urosnąć, aby się było większym od każdego problemu. 10. Bogaci nie mają problemów z przyjmowaniem. Biedni mają problemy z przyjmowaniem. Niektórzy biedni nie chcieliby zostać bogatymi, bo uważają że są lepszymi ludźmi przez to że są biedni. Innym wydaje, że na coś nie zasługują, że nie są godni. Spodobało mi się powiedzenie T.Harv Eker’a: „gdyby 30-metrowy dąb miał umysł cżłowieka, wyrósłby najwyżej na wysokość 3 metrów!” 11. Bogaci wolą wynagrodzenie za wyniki pracy. Bogaci wynagrodzenie za czas pracy. Bogaci wierzą w siebie. Wierzą w swoją wartość i w to, że sobie poradzą. Biedni nie mają takiej wiary. Dlatego potrzebują gwarancji. Biedni potrzebują bezpieczeństwa wynikającego z wiedzy, że dokładnie tyle samo pieniędzy dostaną w dokładnie tym samym czasie, miesiąc w miesiąc. Ale nie mają świadomości, że to bezpieczeństwo ma swoją cenę. A ceną jest majątek. 12. Bogaci myślą: „I to i to”. Biedni myślą: „Albo to, albo to”. Czy chcesz zrobić karierę, czy mieć bliski kontakt z rodziną? Najpierw zarób na życie, a potem, jeśli zostanie ci trochę czasu, możesz cieszyć się życiem. Możesz być albo bogaty, albo szczęśliwy. To 3 przykłady błędnego rozumowania. Bogaci rozumieją, że przy odrobinie inwencji niemal zawsze można znaleźć sposób, żeby upiec dwie pieczenie przy jednym ogniu. 13. Bogaci koncentrują się na majątku netto. Biedni na dochodzie z pracy. Biedni uważają, że jedynym sposobem na to, żeby się wzbogacić jest zarabianie dużych pieniędzy. To tak jakby jechali autobusem jadącym na tylko jednym kole. Bogaci wiedzą, że same (1) dochody nie wystarczą. Ważne też jest (2) oszczędzanie, (3) inwestowanie oraz (4) prostota, czyli świadome obniżanie kosztów życia. Dopiero te 4 koła pozwalają ich autobusowi się rozpędzić. 14. Bogaci dobrze zarządzają swoimi pieniędzmi. Biedni źle. Biedni mówią, że nie mają dostatecznie dużo pieniędzy żeby nimi zarządzać. Ale jest odwrotnie: dlatego mają mało pieniędzy bo nie potrafią nimi zarządzać. To tak jakby powiedzieć: zacznę ćwiczyć i zdrowo się odżywiać gdy tylko schudnę 20 kilo:-) 15. Bogaci dbają o to, żeby pieniądze ciężko na nich pracowały. Biedni ciężko pracują na swoje pieniądze. Bogaci rozumieją, że im więcej będą pracować twoje pieniądze, tym mniej sama będzies zmusiała pracować. (właściwie to jest jedyne miejsce w książce gdzie T. HArv Eker wspomina koncepcję wolności finansowej). Bogaci pracują, żeby zdobyć pieniądze na inwestycje, które pokryją ich utrzymanie w przyszłości. 16. Bogaci działają pomimo lęku. Biednych powstrzymuje lęk. Największym błedem jaki popełnia większość ludzi, jest to, że zanim zaczną działać, czekają aż lęk ustąpi lub zniknie. A tak naprawdę najskuteczniejszym sposobem na zabicie lęlu jest podjęcie działania, którego się obawiasz. „Nie taki diabeł straszny” mówi stare przysłowie… Trzeba ciągle wychodzić poza swoją strefę komfortu. Nikt jeszcze nie umarł z dyskomfortu, natomiast życie dla komfortu zniweczyło wiele idei, okazji, działań. Komfort zabija! 17. Bogaci się ciągle rozwijają i uczą. Biedni uważają, że już wszystko wiedzą. Pewien przyjaciel Harv dał mu raz radę: „jeśli nie wiedzie ci się tak, jakbyś sobie życzył, to znaczy, że jest coś, czego nie wiesz”. Bogaci ciągle chcą się uczyć. Ludzie biedni często skupiają się na tym, aby udowodnić, że mają rację. Wolisz mieć rację czy być bogata? Powtórzę jeszcze raz za autorem: to czy ktoś osiąga sukces finansowy czy nie, w dużej mierze zależy od tego czym wypełnił archiwum swojego mózgu. Podobają mi się – w większości – myśli, którymi nasze mózgi chce wypełnić T.Harv Eker. To są myśli, które niewątpliwie pomogą w podejmowaniu decyzji i działań przybliżających do bogactwa. Jeśli jednak ktoś by chciał zmierzać nie do bogactwa, a do wolności finansowej (wydaje mi się, że Harv traktuje te pojęcia wymiennie; dla mnie są nie tylko odmiennymi, ale wręcz w pewnym sensie wykluczającymi się celami życiowymi), to powinien nieco zmodyfikować niektóre myśli proponowane przez T.Harv Eker. Jeśli chcecie, to podejmę się mentalnego wysiłku do przedstawienia trzeciej – fridomaikowej – opcji w każdym (czy choćby w większości) z 17-stu zestawów myśli jakie analizował T.Harv Eker w swojej książce. Lub – co tak naprawdę bym wolał – możemy wspólnie wypracować menu myśli Fridomiaków.  Czekam na zgłoszenia ewentualnych chętnych:-) „Bogaty albo Biedny – po prostu różni mentalnie”, T. Harv Eker, w przekładzie mojego dobrego znajomego z czasów Arthura Andersena – Witolda Turpolskiego:-), Studio EMKA, Warszawa 2011     Tagi: bogactwo , czas , długoterminowo , Fridomia , Inwestowanie , książka , Nieruchomości , ograniczenie konsumpcji , oszczędzanie , pasywny dochód , rozwój osobisty , wolność finansowa 