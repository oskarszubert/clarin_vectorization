W moje ręce trafił dziś majowy numer miesięcznika (SLOW). Nie znacie? to pewnie dlatego, że jest to pierwszy, inauguracyjny numer. I chyba go sobie zaprenumeruję. Dlaczego? Odpowiedź znajduje się w podtytule miesięcznika (SLOW). Szkoda czasu na pośpiech.Świat pędzi, internet zniewala, praca wciąga. Ciągle się gdzieś śpieszymy. Nie mamy czasu by cieszyć się życiem. A dzięki (SLOW) można ten rozpędzony świat nieco zatrzymać. Zresztą magazyn trafił do mnie gdy byłem w trakcie czytania książki Carl’a Honore „In Praise of SLOW. How a Worldwide Movement is Challenging The Cult of Speed”. Na 132 stronach znalazłem tylko 7 czy 8 stron z reklamami (mam nadzieję,  że te proporcje się nie zmienią na korzyść reklam; tylko jedna z reklam nie do końca – według mnie – pasowała do konwencji magazynu). A reszta to długie, nieśpieszne, szalenie ciekawe teksty. Wiele z nich ma wspólny korzeń, bo jest w nich mowa o pasji, o prostocie, o samoświadomości, o cieszeniu się życiem, o tradycyjnych, staroświeckich wartościach. Magazyn składa się z kilku części. Slow Fashion, a tam teksty m.in o robieniu na drutach i szydełkowaniu, o trashion (czyli ubraniach hand-remade z odpadów, lub o recyclingowym haute couture). Slow Food, a tam między innymi o tradycyjnych metodach robienia szynki, o wiejskim jedzeniu, o tym, że robienie dobrego jedzenia wymaga długotrwałych procesów. Motion, czyli o tym, że Less is More, a także o pewnym młodym – według Magazynu (SLOW) nawet najmłodszym – emerycie, który zwiedził cały świat i który jest Mieszkanicznikiem:-). Jest też super ciekawy artykuł o mieszkaniach zrobionych z odzyskanych ze złomowisk kontenerów. Nawet zdjęcia modelek prezentujących modną biżuterię są bardziej artystyczne niż agresywnie marketingowe. A modelki prezentują kolczyki z papryki, czy naszyjniki ze strączków fasoli. Chciałbym pogratulować pani Edycie Złomaniec (red naczelna) i jej zespołowi super pomysłu i bardzo konsekwentnej realizacji debiutanckiego numeru i życzyć wytrwałości oraz kreatywności w utrzymaniu tego odbiegającego od współczesnych komercyjnych konwencji Magazynu. A Pani Kaji Cudak za zainteresowanie moją osobą, za zaproszenie mnie do inauguracyjnego numeru oraz za poświęcenie mojej opowieści aż 3 stron w Magazynie. Dziękuję i życzę z całą serdecznością dalszych sukcesów ! A Was wszystkich zachęcam do sięgnięcia do tego Magazynu. To mógłby być Magazyn Fridomii.   Tagi: cel , czas , ograniczenie konsumpcji , pasja , rozwój osobisty , wolność , wolność finansowa 