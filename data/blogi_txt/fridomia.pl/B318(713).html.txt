W weekendowym wydaniu Dziennika Gazety Prawnej (1-3 lutego 2013) natknąłem się na obszerny wywiad z Edwardem Skidelsky’m, współautorem książki „Ile powinno wystarczyć? Pieniądze a dobre życie”. Inspiracją do napisania książki był wykład Keynes’a z 1928 oraz jego esej z roku 1930, w których snuł przewidywania jak będzie wyglądała gospodarka świata za 100 lat. Część z jego prognoz się sprawdziła. Zakładał, że ogólny standard życia poprawi się w tym czasie 4 do 8-krotnie i rzeczywiście dziś żyje nam się nawet 5 razy lepiej. Już osiągnęliśmy niższy próg, a przecież zostało jeszcze 17-18 lat. Natomiast Keynes totalnie pomylił się odnośnie tego ile godzin będziemy dziennie spędzać w pracy. Keynes zakładał, że wraz ze wzrostem wydajności pracy, ludzie będą w stanie zaspokoić swoje potrzeby pracując tylko 15 godzin tygodniowo, czyli 3 godziny dziennie. A dziś ludzie pracują średnio 40 godzin tygodniowo i nic nie zapowiada by liczba ta miała ulegać spadkowi. Powstaje zatem pytanie dlaczego pracujemy tak ciężko. mimo że jesteśmy o tyle bogatsi? Keynes zakładał, że jeśli ktoś zaspokoi już swoje potrzeby, powinien się rozluźnić i być szczęśliwy. Ale jak się okazało, to czego pragniemy nie wynika jedynie z naszych indywidualnych potrzeb, ale jest też wypadkową tego, co mają inni. Nie chcemy mieć „akurat tyle” ile nam potrzeba, tylko „co najmniej tyle co inni” albo „jeszcze więcej”. Tak długo jak skupiamy się na tym co posiada reszta świata, nie umiemy przestać „chcieć”. A producenci, bankowcy i media jeszcze podsycają ten proces. Większość reklam opiera się na chciwości i zazdrości. Jako społeczeństwo straciliśmy poczucie, że pieniądze są tylko środkiem do osiągania celów. Ilość posiadanych pieniędzy nie służy już zaspokajaniu swoich potrzeb, ale bardziej jako wyznacznik pozycji w społecznej hierarchii. Nieważne jak wiele już ich zgromadziłeś i tak zawsze znajdzie się ktoś kto ma ich więcej. Spirala bogacenia się nie ma końca. W czasach starożytnych, kiedy zdobyło się już taki majątek, że było się w stanie osiąść na wsi i żyć dla przyjemności, przestawało się pracować. Widać, że ja sam pochodzę chyba z czasów starożytnych… :-) bo jakoś te argumenty dobrze do mnie trafiają. Dobrze, że tylko ze starożytności, bo ze względu na odmienność mojego podejścia do życia już zaczynałem się obawiać, że jestem jakimś dinozaurem:-)       Tagi: bogactwo , cel , ograniczenie konsumpcji 