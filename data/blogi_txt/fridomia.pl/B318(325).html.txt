Dzisiejsza recenzja „Poradnika dla właścicielek mieszkań na wynajem” znalazła się na marginesie artykułu z dużym tytułem: „Mieszkania staniały nawet o 1/4″, który został opracowany na podstawie danych z serwisu Oferty.net. Firma ta porównała średnie ceny mieszkań – jak się domyślam – na rynku pierwotnym w sierpniu 2011 z sierpniem 2007. Cztery lata temu ceny mieszkań osiągnęły w Polsce swoje najwyższe dotąd poziomy, dzięki łatwo dostępnym kredytom w CHF, EURO, a nawet japońskich jenach oraz działaniu wielu spekulantów z Polski, ale także z Irlandii, Hiszpanii, czy Anglii liczących na szybki zysk ze swoich spekulacyjnych zakupów. Pan Marcin Drogomirecki zauważa, że mieszkania w Poznaniu, Krakowie i Łodzi staniały nawet o 25%. Zaprzeczają temu jednak dane z jego własnej tabelki (spadki w tych miastach wyniosły od 14 do 15%) oraz … moje własne obserwacje z rynku łódzkiego. W stosunku do okresu szczytowego mieszkania, w które ja inwestuję w Łodzi potaniały o 5-10%. Natomiast z perspektywy budowania wolności finansowej, o wiele ważniejsze niż historyczne ceny, będą ceny nieruchomości w przyszłości. Im nieruchomości będą droższe, tym trudniej będzie zbudować wystarczająco duży portfel mieszkań czy lokali użytkowych, które mają w przyszłości generować pasywne przychody na poziomie co najmniej pokrywającym koszty utrzymania własnego standardu życia. Kto chce się ze mną założyć (o skrzynkę szampana z Eperney), że mieszkania będą w 2031 w Polsce o wiele droższe niż są dzisiaj?   Tagi: czas , Inwestowanie , Nieruchomości , rynek nieruchomości , trendy w nieruchomościach 