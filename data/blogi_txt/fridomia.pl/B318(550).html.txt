Wczoraj otrzymałem sympatycznego maila od Fridomiaka, Sławka z Wielkopolski. Turniej turniejem, ale niektórzy nie zasypiają gruszek w popiele i systematycznie budują swój portfel nieruchomości na wynajem, a tym samym skracają drogę do swojej wolności finansowej. Sławku, serdeczne gratulacje. No i powodzenia w rozbudowywaniu swojego portfela nieruchomości na wynajem. A po drodze bezproblemowych najemców i zera pustostanow. Dziękuję też za wskrzeszenie sennej ostatnio rubryki „Zapiski zdeterminowanych Fridomiaków”. Dawaj nam proszę relacje z kolejnych etapów Twojej podróży do fridomii. Wszyscy Fridomiacy i Fridomiaczki! dzielcie się proszę z nami swoimi doświadczeniami. Są niesamowicie inspirujące. A oto wpis Sławka z Wielkopolski: Chciałem się pochwalić, że właśnie podpisałem umowę z pierwszymi moimi najemcami. :) Niewątpliwie sporo zasług miała tu książka „Wolność finansowa dzięki inwestowaniu w nieruchomości” i szablony umów, które nabyłem na stronie Mzuri. Dostosowałem je trochę i postanowiłem traktować je jako standard w moim małym biznesie. Zastosowałem selekcję najemców tzn. najpierw krótki wywiad telefoniczny, a potem spotkanie osobiste i zebranie najważniejszych informacji: - Nazwisko, nr telefonu - Okres wynajmu - Początek wynajmu - Własne meble, wyposażenie (lodówka, lampy itp.) - Dzieci - Zwierzęta - Zarobki – ile osób pracuje, jakie jest źródło dochodów? - Spłacane kredyty? - Czy są zainteresowani zameldowaniem? - Czy korzystają z emaila? - Czy są zainteresowaniu korzystaniem z Internetu/TV? - Powód przeprowadzki - Dokument tożsamości (tj. czy obywatelstwo polskie czy nie). Zdecydowałem się, że najlepszą opcją będzie wynajem dla 2 osób, raczej bez dzieci i zwierząt ze względu na minimalizację uszkodzeń wyposażenia. No i idealnie, gdy obie osoby pracują, zawsze to dla mnie większa pewność otrzymywania czynszu. No i takie właśnie osoby wybrałem. Udało się nawet nieco podwyższyć czynsz argumentując, że mam 2 inne osoby zdecydowane na najem (i faktycznie takie były). Było niestety kilka osób, które umawiały się na spotkanie i nie dość, że nie przychodziły, to nawet nie odbierały telefonów. Takich trzeba wpisać do telefonu z hasłem „nie odbierać, niewiarygodni”. Najemcom mieszkanie się podobało, zadowoleni byli też z przygotowanych dla nich od razu: ogólnych warunków najmu, umowy najmu i „pakietu powitalnego” z najważniejszymi informacjami o mieszkaniu i okolicy. To ostatnie zrobiło chyba na nich największe wrażenie. :) Teraz już myślę o kolejnym mieszkaniu w mniejszej miejscowości, gdzie mieszkałem przez wiele lat. Mieszkania są tam tanie, nawet poniżej 2500 zł/m2. Ale rynek najmu wydaje się trudny, ceny są dość jednolite, a liczba ofert duża np. kilkadziesiąt szt. dla mieszkań 30-40 m2. Trzeba to jeszcze przemyśleć. 