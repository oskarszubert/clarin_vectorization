Wielka szkoda, że zakończył się już III Ogólnopolski Kongres Mieszkaniczników. Fajnie, że było aż tyle osób (blisko 250!) z całej Polski – od Szczecina do Rzeszowa i od Koszalina aż do Bielska-Białej. Fajnie, że aż tyle osób przyjechało na Kongres specjalnie z zagranicy. Z samego tylko Londynu przyleciało aż 9-cioro Mieszkaniczników, ale byli też z Frankfurtu i innych części Niemiec. Z Oslo i z Genewy. Z Włoch i z Ukrainy. W pewnym momencie naszej wieczornej integracji utworzył się stolik przy którym zrobiło się aż tak międzynarodowo, że Arek (Mieszkanicznik z Wrocławia) i ja czuliśmy się „obco” bo spośród kilkunastu osób, tylko my nie przylecieliśmy na Kongres z zagranicy:-) Liczę na to, że na kolejnym Kongresie pojawią się Mieszkanicznicy z innych Kontynentów:-) no bo siebie jakoś nie liczę. Ale dla mnie najfajniejsze było to, że mogłem spotkać wielu dobrych znajomych z różnych części Polski i Europy. Wspólnie z Marcinem z Koszalina cieszyliśmy się, że odnalazła się „po latach” Monika, którą poznaliśmy na pierwszym spotkaniu Fridomiaków w Gdańsku:-). Marcin z Tychów przyjechał na Kongres pomimo tego, że w Polsce spędzał tylko weekend pomiędzy swoimi służbowymi wyjazdami za granicę. Już tylko jakiś confcall z Tajlandią i mógł do nas dołączyć. Uśmialiśmy się do łez z Valentino z Włoch (z którym rozmawiałem po francusku:-) gdy dopiero po kilkunastu minutach rozmowy zorientowałem się, że on mówił o Mzuri, a ja wyraźnie słyszałem „Mazuri” i myślałem, że chodzi mu o inwestowanie na … Mazurach:-). Wiecie, tłumaczyłem mu „że nie, bo to sezonowe, nie mamy doświadczeń, są lepsze firmy”. On mnie zapewniał że nie ma lepszych bo korzysta z naszych usług w Gdańsku i przekonał się, że „Mazuri” jest super. „No oczywiście!” – zgadzałem się, „Mazury są piękne” i zastanawiałem się czy poprawnie po francusku wymawiam słowo „sezonowe”. Żałowałem, że nie dałem się namówić Joasi i grupce Mieszkaniczników na tour po nocnych klubach, ale i tak poszedłem spać dopiero po godzinie drugiej i miałem kłopoty z dotarciem na czas na pierwszą (arcyciekawą zresztą) prezentację Pana Melucha ze Związku Banków Polskich w niedzielę o 9 rano !!! A swoją drogą to Joasi nie widziałem już chyba na Kongresie w niedzielę:-). Joasiu, potwierdź proszę, że jesteś cała i zdrowa:-) Spotkałem też wiele nowych, bardzo sympatycznych – my Mieszkanicznicy już chyba tak mamy – osób. Mariusz z Warszawy, którego wcześniej nie miałem okazji poznać, a który okazał się być Klientem Mzuri, wybawił mnie z poważnych tarapatów jeszcze przed rozpoczęciem Kongresu. Otóż jadąc autostradą do Łodzi pękła mi opona w samochodzie, a ponieważ wiele modeli kabrioletów nie wyposaża się w ogóle w koła zapasowe, to takowego najzwyczajniej nie miałem i musiałem wzywać pomoc drogową. Zaleta tej sytuacji była taka, że miałem okazję poznać braki polskich autostrad (w zatoce, w której się zatrzymaliśmy nie było telefonu SOS, w centrali awaryjnej obsługi autostrad włączał się … faks, itp). Czas mijał i bałem się, że Kongres rozpocznie się beze mnie:-). Ale na szczęście zatrzymał się – jak dobry Samarytanin – Mariusz i miałem okazję poznać jednego z Klientów Mzuri:-). Jeśli zobaczycie kogoś stojącego na poboczu drogi ubranego od stóp do głów na pomarańczowo, to zatrzymajcie się proszę, bo mam przecież jeszcze 3 opony i mogę potrzebować pomocy:-) Jak się nie ma długich nóg i blond włosów, to trzeba się choć na pomarańczowo odstroić:-) Dobrze, że Kongres trwał 2 dni, choć i tak nie zdążyłem porozmawiać z wieloma osobami, m.in z Piotrem z Poznania, czy Arkiem z Wrocławia. Sorki. Fajnie, że nocna integracja trwała tak długo i praktycznie nikt się wcześniej nie wymykał do swoich hotelowych pokoi. Miałem okazję poznać rodziców Julii z Londynu. Niedaleko pada jabłko od jabłoni i Mama Julii okazała się równie żywiołowa jak Jej znana już nam wcześniej kopia:-). Kamil pozdrów Teściową! Chwalono też wybór miejsca oraz lepszą niż poprzednio dyscyplinę czasową. Po części łatwiej było ją nam utrzymać po prostu dlatego, że wydłużyliśmy czas trwania każdej z sesji warsztatów i nawet ja się – mniej więcej – wyrabiałem w czasie. No może tylko kosztem krótszych przerw dla uczestników:-). Podczas moich 3 warsztatów było wiele pytań i dyskusji bowiem okazało się, że wśród uczestników aż 80-90% to byli praktycy najmu. Wielu uczestników mojego sobotniego warsztatu „Jak się pozbywać kłopotliwych najemców” przyszło też na ten sam warsztat powtórzony w niedzielę i – jak się dopytywałem, wiecie nocna integracja, te sprawy – nie przyszli ponownie przez pomyłkę:-) Z zapowiedzianych wcześniej dziennikarzy, pojawiła się tylko łódzka Toya TV, ale za to w ich serwisie sobotnich wiadomości pojawiła się obszerna relacja i całkiem dobra wizytówka tego czym jest i po co istnieje Stowarzyszenie. Jeśli ktoś znajdzie linka, to będę wdzięczny za podesłanie mi go. Zdjęcia z Kongresu znajdziecie wkrótce na stronie www.mieszkanicznik.org.pl. Zanotowałem sobie też to, że kolejne osoby zadeklarowały swoją gotowość do aktywnego wspierania Stowarzyszenia, m.in  Asia otworzy nasz oddział w Kielcach, Artur będzie koordynował projekt średnich cen najmu, Bartek, który jest prezesem liczącego ponad 1500 Członków stowarzyszenia fanów Barcelony pomoże nam w sprawach formalnych Stowarzyszenia. Na spotkaniu Liderów Stowarzyszenia (zarząd, komisja rewizyjna, liderzy miast, eksperci, szefowie projektów) pojawiło się też kilka nowych osób. Mam nadzieję, że przynajmniej część z nich dołączy do grona Liderów, czyli osób, które biorą na siebie część odpowiedzialności za dalszy rozwój naszej działalności. Gorąco zapraszam. A Wam jak się podobał III Kongres? Jakieś ciekawe anegdotki z Kongresu? Tak jak napisałem na wstępie, żal że III Ogólnopolski Kongres już się zakończył. Ale nie pochlipywaliśmy na pożegnanie dlatego, że wiemy, że już niedługo się spotkamy. Na kolejnych comiesięcznych spotkaniach Mieszkaniczników w naszych miastach. Na konferencjach. Na lotniskach i w pociągach. No i oczywiście na IV Kongresie, który odbędzie się w weekend 12-13 października 2013 roku. Weżmiemy pod uwagę Wasz feedback – dzięki – i kolejny Kongres będzie jeszcze fajniejszy. Przede wszystkim będzie jeszcze więcej ciekawych warsztatów. Zapiszcie sobie w kalendarzach tę datę i do zobaczenia najpóźniej 12 października w Łodzi. Szczegóły rejestracji wkrótce! 