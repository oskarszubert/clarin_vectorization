Bardzo jest mi miło donieść, że dzisiaj otrzymaliśmy informację, że nasze Stowarzyszenie Właścicieli Nieruchomości na Wynajem już zostało przez sąd zarejestrowane. Możemy już zatem oficjalnie działać ! Naszym pierwszym działaniem – tak jak już wielokrotnie zapowiadałem – będzie organizacja Kongresu Otwarcia w Łodzi. Podczas Kongresu zespół roboczy zaprezentuje efekty dotychczasowych prac nad programem działań Stowarzyszenia, podejmiemy dyskusję i zaakceptujemy program. Podczas Kongresu będziemy mogli składać deklaracje członkowskie i przystępować do Stowarzyszenia Mieszkanicznik. Na Kongresie dokonamy również wyboru statutowych władz Stowarzyszenia oraz zbierzemy zgłoszenia od osób chcących pełnić inne, pozastatutowe, role w Stowarzyszeniu. Zarezerwujemy też trochę czasu na to, aby członkowie z różnych części Polski mogli się choć trochę wzajemnie poznać. Kiedy odbędzie się Kongres?  W tej chwili staramy się znaleźć odpowiednio dużą salę w Łodzi, która będzie nas mogła w którąś sobotę marca lub kwietnia 2012 roku pomieścić. Jak pamiętacie, na grudniowe Spotkanie Programowe zjechało do Łodzi prawie 60 osób z całej Polski. Liczymy na to, że na Kongres Otwarcia przyjedzie wielokrotnie więcej osób i stąd potrzebna nam będzie większa sala. Mam nadzieję, że każdy z Was dołoży starań by przyjechać, a także namówi do przyjazdu swoich znajomych posiadających lub planujących zakup nieruchomości na wynajem. Im więcej będzie Członków Stowarzyszenia, tym łatwiej nam będzie wprowadzać i upowszechniać nowe, bezpieczniejsze standardy najmu. Gdy tylko ustalona zostanie data oraz miejsce Kongresu Otwarcia w Łodzi, to natychmiast o  tym poinformuję na łamach Fridomii. Do zobaczenia w Łodzi !!! 