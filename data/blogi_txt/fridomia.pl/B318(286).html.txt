W weekendowym wydaniu Dziennika Gazety Prawnej ukazał się artykuł o powyższym tytule red. Andrzeja Talagi. W pełni zgadzam się z przytaczanymi przez autora argumentami, choć – przyznam – mogą się one wydawać nieco kontrowersyjne. Otóż autor przytacza fakt, że na drogach ginie w Polsce co weekend 70 osób. Przywykliśmy już do tego i gdy słyszymy kolejną relację o liczbie zabitych, to nie zwracamy na to większej uwagi. Jest to cena, którą jako społeczeństwo jesteśmy gotowi zapłacić za swobodę przemieszczania się jaką dają nam samochody. Co innego w przypadku ataków terrorystycznych. Te wywołują w nas irracjonalny strach. Nie oczekujemy od państwa, by całkowicie wyeliminowało kraksy samochodowe, bo to nierealne, tak jak pozbycie się chorób o odwrócenie procesu starzenia. Natomiast w przypadku terroryzmu jest inaczej – opinia społeczna (głównie media) żadają od władz całkowitego rozprawienia się z nim raz na zawsze. To, niestety, też jest nierealne, bo zabijanie innych towarzyszi człowiekowi od zawsze. Jednak nie akceptując ceny krwi (tak jak robimy w przypadku kraks samochodowych), w imię zapewnienia bezpieczeństwa, popadamy w paranoję. Skutkiem tragicznej rzezi dzieci w Norwegii (zginęło 76 osób, czyli tyle ile co weekend w kraksach samochodowych w średniej wielkości kraju jakim jest Polska), opracowane są projekty nadzoru handlu … nawozami sztucznymi. Poprzednie ataki zaskutkowały wprowadzeniem zakazu wnoszenia płynów na pokłady samolotów, zdejmowanie butów do kontroli, skanowaniem ciał w terminalach lotnisk i innych działań godzących w naszą godność i wolność osobistą. W imię bezpieczeństwa – bez protestu – oddajemy kolejne skrawki wolności. Miliony uczciwych i niewinnych ludzi są codziennie obmacywane, podglądane, poniżane i podsłuchiwane, by kilku terrorystów nie wniosło na pokład bomby. Nie warto. Świat nigdy nie będzie 100%-owo bezpieczny (bo bomby ponoć można wytwarzać z mąki, cukru, kisielu w proszku; Al-Kaida pracuje nad bombą wszywaną w ciało, niewidoczną dla dzisiejszych lotniskowych skanerów, itp). A raz utraconych swobód możemy już nie odzyskać. Bo który z polityków odważy się zdjąć uprzednio nałożony zakaz? Tak, jak wspomniałem, w pełni się zgadzam z Panem Talagą w tej kwestii. Jestem gotów ponieść (nieduże przecież obiektywnie patrząc) ryzyko śmierci w samolocie od bomby terrorystycznej niż poddawać się tej wszechorganiającej paranoi. Ostatnio rozmawiałem z szefem jednej z dużych agencji podróży. Przekonywałem go do tego, że warto Polakom mówić, że zagrożenie chorobami tropikalnymi przy wyjeździe turystycznym do Kenii jest nieduże. Ale firma boi się tego robić (ze względów na ewentualną odpowiedzialność prawną), mimo iż jej dane wykazują, że wśród turystów w egzotycznych krajach, więcej osób ginie od … upadającego kokosa niż w wyniku zachorowania na malarię. O utonięciach w basenie nie wspominając. Ale jakoś nikt nie rezygnuje z wakacji z powodu ryzyka utonięcia w basenie, a ze strachu przed nieoswojonymi chorobami tropikalnymi – niestety dla Kenii – wielu. Wracając do artykułu, do zminimalizowania szans ataku terrorystycznego nie jest konieczna masowa inwigilacja. Wystarczy sprawna policja i wywiad. Zgadzam się z autorem. Dodałbym tylko, że bardzo pomocne byłyby również działania na rzecz powstania państwa palestyńskiego oraz na rzecz eliminacji ubóstwa. To te czynniki ułatwiają bliskowschodnim terrorystom rekrutację kolejnych pokoleń dżychadystów. Z kolei strach przed islamskim fanatyzmem, pchnął w szaleństwo Andersa Breivika, obywatela najbogatszego państwa w Europie. Koło paranoi się zamyka i obawiam się, że zacznie pędzić coraz szybciej. Jest takie powiedzenie: jeśli chcesz zwalić drzewo, to możesz wchodzić na jego gałęzie i wciąż ścinać pojawiające się na nim listki, albo po prostu ściąć pień drzewa. Zamiast uruchamiać wyścig mający na celu ochronę mas przed sprytem małego grona fanatyków, może lepiej pozbawić ich źródeł ich fanatyzmu. To z pewnością trudniejsze zadanie (tak jak ścięcie pnia zamiast zrywania liści), ale dające zdecydowanie lepsze efekty. Jestem za wolnością. Również od lęków. Zwłaszcza tych nieracjonalnych.   Tagi: demokracja , wolność 