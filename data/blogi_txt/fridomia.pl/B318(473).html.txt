Niedawno wziąłem na wakacje kilkanaście książek z gatunku „literatury motywacyjnej” głównie polskich autorów. Nie lubię nikogo krytykować, ale ogólnie nie byłem zachwycony tym co miałem okazję czytać. Większość książek sprawiała wrażenie zlepków złotych myśli i zasłyszanych (lub raczej przeczytanych gdzieś) prawd. Brakowało jakiejś klarownej myśli przewodniej, całościowej narracji, która oddawałaby wewnętrzną logikę i zapewniała spójność przekazu. Odniesienia do własnych doświadczeń autora – jeśli się w ogóle pojawiały – były w większości mało przekonujące.Więc większości z przeczytanych książek nie będę tu na łamach Fridomii w ogóle recenzował. Oprócz dwóch, do których uważam bardzo warto sięgnąć. Pierwsza to „Efekt Motyla” autorstwa znanego mi osobiście z ASBIRO, z Kontestacji oraz z Myśleć jak Milionerzy, Kamila Cebulskiego. Jeszcze przed przeczytaniem jego książki, darzyłem Kamila głębokim szacunkiem. Teraz mój szacun jeszcze się pogłębił. Już we wstępie Kamil opowiada jak małymi kroczkami zdobywał świadomość konstrukcji otaczającego nas świata, aby wreszcie (w dość młodym nadal wieku 22 lat) stać się człowiekiem światłym i wolnym finansowo.Przy czym w książce nie stroni od bardzo szczerego przyznawania się do popełnianych błędów, czy do wytykanie sobie błędnych założeń, które wcześniej przyjmował za właściwe. Zaczął budować swoje biznesy w wieku 16 lat i mając 300 złotych pożyczone od Mamy. Po 6 latach ciężkiej pracy osiągnął wolność finanansową. Myślą przewodnią książki jest tytułowy „efekt motyla”, a mianowicie, że należy wciąż eksperymentować i stawiać swoje pierwsze kroki. Nawet gdy się nie wie dokąd ten mały kroczek nas zaprowadzi – czy będzie to krok do sukcesu czy może do wielkiej porażki. Często dopiero po fakcie jesteśmy w stanie uzmysłowić sobie, że nasz sukces zapoczątkowany został właśnie od tego pierwszego małego kroczku. Mówi też o nieco staroświeckich wartościach jak skromność, tolerancja na punkt widzenia innych, docenianie drobnostek, uznaniu, że jest „czas na siewy i czas na zbiory”. Pisze o samodoskonaleniu, o konieczności pracy nad sobą, o zobowiązaniach wobec swoich pracowników (czy ktoś w jakiejś korporacji jeszcze pamięta o takich staroświeckich dyrdymałach?). O tym, że pozory mogą mylić ! „Coś takiego!” wykrzyknie niejeden młody człowiek – produkt wielu lat kampanii na rzecz nowoczesnego „life-style”. Radzi też by słuchać autorytetów, by nie odkładać na jutro, to co możesz zrobić dzisiaj (jak ja dawno już tego nie słyszałem!). Mówi też o całkiem prawie przebrzmiałych rzeczach jak moralność. Bardzo mi się podobały przypowieści o starym profesorze, który miał grupie prezesów – w 60 minut – opowiedzieć o zarządzaniu czasem. I druga (bliski mi jako człowiekowi ułomnemu technologicznie) o bezrobotnym, który nie dostaje pracy sprzątacza w Microsoft bo … nie ma konta mailowego. Najważniejsze przesłanie książki Kamil zamieszcza na samym końcu książki. Zamiast narzekać, weź się do roboty i zacznij budować swoją fortunę. Gorąco polecam. Kamil Cebulski, „Efekt motyla”, Złote Myśli, Gliwice, 2008 