W niedzielę otrzymałem od Piotra z Leeds kopię książki Simona Zutschi pt „Property Magic. How to Buy Property Using Other People’s Time, Money and Experience”. Przeczytałem ją w jedno krótkie niedzielne popołudnie. Dzięki Piotrze! Książka jest bardzo dobrze napisana i w zasadzie zgadzam się z tezami w niej zawartymi w 90%-ach. Simon, choć dostrzega strategię kup-by- sprzedać-z-zyskiem, jest – tak jak ja – zwolennikiem strategii kup-by-wynajmować-do-końca-życia. Podobały mi się jego 5 złotych zasad inwestowania: 1. zawsze kupuj od zmotywowanego sprzedawcy. Niektórzy najpierw znajdują nieruchomość, która im się podoba, a dopiero potem zaczynają negocjować. To błąd. najpierw znajdź zmotywowanych sprzedawców, a dopiero potem negocjuj 2. kupuj w tych miejscach gdzie jest silny popyt na wynajem. Tę zasadę bym nieco zmodyfikował. Ja bym raczej powiedział: kupuj tam gdzie jest tanio i inwestuj w ten typ  nieruchomości, które łatwo jest wynająć. Niby podobnie, ale jednak nie to samo 3. kupuj dla cashflow, a nie dla wzrostu wartości 4. przyjmij długi horyzont inwestowania 5. miej buforowy zapas gotówki na niespodziewane wydatki Simon podaje też wiele argumentów za inwestowaniem w nieruchomości. M.in. to że w ciągu ostatnich 60 lat, średnie ceny nieruchomości w UK podwajały się średnio co 7-9 lat. Udowadnia, że faktyczne ROI z inwestowania w nieruchomości może wynieść – dzięki lewarowaniu – dziesiątki czy setki %. Zastanawia się dlaczego tak mało osób inwestuje w nieruchomości na wynajem. Stwierdza że wynika to: ze strachu; z ignorancji; z braku wiedzy; z braku czasu (choć to paradoks, bo kilkanaście razy zainwestujesz, a potem możesz przez resztę życia nie pracować:-); z braku kasy (choć banki chętnie pożyczą); z braku cierpliwości (bo na efekty trzeba poczekać); z obawy przed podatkami (choć istnieje wiele korzyści podatkowych); ale przede wszystkim z braku podejmowania DZIAŁANIA. I z tym też się w pełni zgadzam. Simon przytacza wiele case’ów z doświadczeń swoich kursantów (prowadzi tuziny różnych szkoleń, które opisuje na końcu książki) oraz ze swojego życia. Podoba mi się szczerość, z którą przyznaje, że gdy zaczynał inwestowanie w nieruchomości nie miał – podobnie jak większość – żadnej strategii inwestowania.Do wszystkiego musiał dochodzić metodą własnych prób i błędów i podkreśla, że dziś inwestorom jest łatwiej – są książki, kursy, seminaria, networkingi, mentorzy, itp Dzięki lekturze dowiedziałem się też czegoś nowego dla siebie, m.in na temat tego czym się różni „mortgage” od „re- mortgage”, na czym polegają purchase lease options (PLO) i lepiej zrozumiałem te wszystkie angielskie skróty typu HMO, LHA, AST, FTB, CGT, IHT oraz pozostałe 3-literowe skróty, w których lubują się Brytyjczycy:-) Książkę polecam wszystkim rozpoczynającym inwestowanie w nieruchomości, a w szczególności tym brytyjskim Polonusom, którzy chcieliby inwestować w swojej drugiej ojczyźnie. Miłej lektury i powodzenia!!!   „Property Magic. How to buy property using other people’s time, money and experience”, Simon Zutschi, Ecademy Press, September 2012 