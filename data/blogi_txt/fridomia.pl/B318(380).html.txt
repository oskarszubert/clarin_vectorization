Wczoraj w Poznaniu zamiast jednego spotkania, tak naprawdę odbyły się aż 3 moje spotkania z Fridomiakami. Jako pierwsze mielismy spotkanie w Empiku. Przyszło grubo ponad 30 osób, a więc ponad 12-krotnie więcej niż 2 lata temu, gdy przy okazji promocji „Wolności finansowej…” na naszym spotkaniu mieliśmy … troje słuchaczy:-) Jest wyraźny progress:-) Nie wynika on jedynie z mojego, hmm, uroku osobistego, ale w przypadku Poznania głównie z tego, że Piotr Hryniewicz zaprosił na spotkanie żonę, swoich współpracowników, wszystkich swoich znajomych oraz wielu kursantów swoich szkoleń. Na tym się nie skończyło. Po części oficjalnej w Empiku przeszliśmy do Cafe Gazeta, a tam było kolejne … oficjalne spotkanie. Tym razem poświęcone w całości Stowarzyszeniu. Znów pojawił się stół, mikrofony, rządy krzesełek, itp. Oraz pełna sala, znów ponad 30 osób (część takich, którzy nie zdążyli zajrzeć do Empiku). Bardzo entuzjastycznie przyjęto ideę Stowarzyszenia. Zgłoszono kilkanaście oczekiwań wobec Stowarzyszenia – większość już mieliśmy, ale pojawiły się pewne nowe wątki. Np aby rekomendowani przez Stowarzyszenie specjaliści oraz „złote rączki” były osobami wystawiającymi faktury za swoje usługi. Darek – wszystko na to wskazuje – zostanie Ekspertem Stowarzyszenia d/s Meblarskich. Inny uczestnik – Przemek- twierdzi,  że rozpoznał już temat wykonalności bazy danych „złych najemców” od strony prawnej i technologicznej – być może taka baza pojawi się wcześniej niż nam się wcześniej wydawało. Wielu Mieszkaniczników z Poznania, Konina i Wielkopolski (a także pewna Mieszkaniczka ze Szczecina, która gorąco zapraszała mnie do tego miasta pięknych Dziewczyn) zapowiedziało przyjazd do Łodzi 10 grudnia, aby uczestniczyć w wypracowaniu Programu Działań Stowarzyszenia. Padła nawet propozycja aby wynajęli w tym celu autobus. MAm nadzieję, że inne regiony pójdą śladami Wielkopolan i będzie nas w Łodzi naprawdę dużo:-) Po tej części – już w mniejszym gronie – przeszliśmy do kolejnej restauracyjki i tam kontynuowaliśmy dyskusje nt inwestowania, ale też nt podróżowania. Gadaliśmy do późna, a ja miałem przed sobą jeszcze podróż do Łodzi… Jeszcze raz dziękuję Piotrowi, Izie, Ani i pozostałym współpracownikom Piotra za tak niesamowite przyjęcie w Poznaniu. Cieszę się, że przy okazji rozwijania Stowarzyszenia będę miał więcej okazji do spotykania tak fantastycznych ludzi :-) 