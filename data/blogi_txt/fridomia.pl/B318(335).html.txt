Do bezsensownej w dobie internetu ciszy wyborczej pozostało już niecałe 5 godzin. W polityce naszego kraju to nie jedyny – niestety! – bezsens. Do polityki trafiają najczęściej jacyś nieobeznani z realnym światem ideowcy lub po prostu nieudacznicy (oprócz jednego przedsiębiorcy, który odniósł sukces biznesowy, nie znam prominentnego polityka, który chociażby nawet pracował w jakieś poważnej firmie biznesowej). Poziom dyskursu politycznego jest żenujący, niewiele wyższy niż poziom dyskursu przedszkolaków w piaskownicy. Różnice polityczne sprowadza się do jakichś trzeciorzędnych tematów (tym razem aborcję, o dziwo, zastąpiła legalizacja marihuany). Partie mające tzw „żelazny elektorat” przyciągają do siebie niezdecydowanych a to „dziadkiem z Wehrmachtu”, a to „moherowymi beretami”, a to „świnskimi ryjami”, albo śpiewającymi kiepsko bliźniaczkami. W 2011 – o dziwo! – startują tylko 2 partie, które w ogóle nie istniały 4 lata temu. Dotychczas co wybory były nowe partie. A przeskoki między jedną partią a drugą stały się tak powszechne jak transfery piłkarzy w okienku transferowym. Kto da więcej. Pomimo całego mojego zniesmaczenia tym cyrkiem, w tym roku będę znów głosował. Zadałem sobie trud rejestracji i zadam sobie w niedzielę trud odnalezienia polskiego konsulatu w St.Petersburgu. To już 5-ty konsulat w którym będę głosował odkąd otrzymałem (ponownie) polskie obywatelstwo. Głosowałem już w Londynie (referendum unijne), w Bukareszcie (wielokrotnie bo demokracja u nas taka, że wybory mamy praktycznie co roku), w Wilnie (do europarlamentu), w Pretorii (prezydenckie w ubiegłym roku) i nie zliczę ile razy w Warszawie. Niewiele razy głosowałem z prawdziwym przekonaniem – bo albo ten, któremu zaufałem nie spełnił obietnic; albo ten którego poglądy mi najbardziej odpowiadają był i jest zbyt leniwy, by zbudować struktury terenowe i mieć realną szansę na wygranie i rządzenie; i teraz też mam – przyznaję się – dylemat. Ale na wybory pójdę. Dlaczego? Dlatego, że uważam, że jaki naród, tacy politycy. Co mam na myśli? Mam jakąś złudną nadzieję, że jeśli poszłoby do wyborów – nie tak jak teraz połowa Polaków, ale – ponad 90% wyborców, to może politycy by zrozumieli, że nie mogą liczyć na to, że nic nie będą robić pożytecznego, a w okresie kampanii wystarczy zrobić jakiś wygłup (mylnie nazywany eventem politycznym) i przyciągną tym do siebie tych niezdecydowanych i wygrają wybory. Może nie przyszłoby im do głowy całkowicie zbojkotować przedwyborczych debat telewizyjnych czy radiowych. Całkowicie uniknąć przedstawienia programu na rządzenie czy planowanej ekipy ministerialnej. Robić marketingu politycznego zupełnie pozbawionego polityki. Sprzedawać samego tylko opakowania. Kota w worku. Jaki worek dostaniemy zależy od efektów głosowania. Jak pracowitego będziemy mieli tego kota z worka zależy w jakimś stopniu – tak mi się wydaje – od frekwencji wyborczej. A więc dlatego pójdę głosować. Mi się marzy system, w którym rozpisywane są międzynarodowe przetargi na ministra infrastruktury (i może by wygrał jakiś były minister drogownictwa z Malezji czy Tajlandii), na ministra zdrowia (i może ktoś ze Szwajcarii czy Kanady), ministra finansów (może ktoś z Nowej Zelandii czy z Estonii), ministra pracy (i może wygra ktoś z Hong Kongu czy z Singapuru; w ogóle to należałoby zlikwidować ministerstwo pracy i powołać malutkie ministerstwo przedsiębiorczości, bo lepiej żeby ludzie zakładali firmy, niż pracowali po ministerstwach, delegaturach, itp), ministra rolnictwa (z Danii lub z Holandii), ministra środowiska (ze Szwecji lub Finlandii), ministra gospodarki (z Norwegii lub Australii), itd. Dać im określone cele na rok 2016, pełną decyzyjność, duże pensje oraz ogromne premie za osiągnięcie zakładanych celów, itp. Kończyć kontrakty jeśli po drodze nie będą osiągać zakładanych milestone’ów i ogłaszać nowy przetarg. Z pewnością dałoby to nieporównywalnie lepsze skutki niż oddawanie tych posad jakimś nieudacznikom z list tej czy innej partii, którzy stanowiska dostają za lizusostwo (po angielsku: brown-nosing) partyjne. Bo to jest – tak mi się wydaje – najważniejsze kryterium dobierania „ekspertów” partyjnych. Życzę Wam, sobie i Polsce takiego systemu marzeń !!! A póki co wybierzmy najmniej kalekiego i pracowitego kota z partyjnego worka. 