Ojciec (Douglas) oraz jego synowie (Emron i Aaron) napisali poradnik dla młodych Amerykanów i Amerykanek jak mogą zostać milionerami przed 30-tym rokiem życia. Udało się to osiągnąć synom Pana Andrew. Nie byłem  wcale zaskoczony tym, że fundamentem proponowanej przez nich strategii jest inwestowanie w nieruchomości. Spodobała mi się natomiast używana przez nich metafora do opisania tej strategii. Młodzi ludzie na początku swojej drogi życiowej. Przed nimi wiele zakrętów, rozjazdów, zjazdów. Zupełnie jak sieć autostrad. Gdy się jedzie po nieznanym terenie potrzebna jest mapa drogowa. Podobnie, aby sprawnie poruszać się w świecie osobistych finansów, też potrzebna jest dobra mapa. Potrzebna jest wizja, dokąd się zmierza (np. osiągnięcie wolności finansowej w wieku 35 lat); jak unikać złego długu, jak wykorzystywać dobry dług jako lewar, jakie masz atuty do wykorzystania. Dobra mapa jest niezbędna, aby nie przegapić zjazdu z autostrady o nazwie „Wolność finansowa”. Niektóre zjazdy są wręcz niebezpieczne. Do takich należą m.in nadmierny konsumpcjonizm, często na kredyt. Oszczędzanie tylko 1-3% pensji zamiast 10-30%. Pożyczanie dla konsumpcji zamiast dla inwestowania. Zakładanie, że o Twoją emeryturę zadba ZUS, OFE lub nieznany Ci zupełnie menadżer funduszu. Kupowanie i sprzedawanie zamiast długoterminowego trzymania aktywów. Obsesja na punkcie „stopy zwrotu” zamiast systematyczne budowanie wolności finansowej. Jako młoda osoba masz przed sobą duuuuuuużo czasu. To Twój ogromny atut. O ile go dobrze wykorzystasz i o ile szybko zaczniesz działać. Według autorów książki są 3 grupy ludzi: a) ci, którzy sprawiają, że rzeczy się dzieją, b) ci, którzy patrzą jak rzeczy się dzieją oraz c) ci, którzy się zastanawiają co się właściwie stało.  Mam nadzieję, że znajdziesz się w tej pierwszej grupie i wieku 45 lat nie będziesz się zastanawiać dlaczego tak niefortunnie „mi się życie ułożyło”. Książka jest ciekawa, choć kilka rozdziałów ze środka jest mało zrozumiałych dla nie-Amerykanów, napisana wartkim rytmem.  Autorzy z uporem upraszczają rzeczywistość do 3 opcji, wariantów, rzeczy. I mimo, że to książka skierowana do młodzieży (kupiłem ją w zasadzie dla mojego syna), to sam też sporo się z niej nauczyłem.  I tak, na przykład, z pieniędzmi można zrobić 3 rzeczy: wydać je, pożyczyć komuś lub zainwestować.  Gdy zakładasz lokatę bankową, kupujesz akcje spółki na giełdzie, czy obligacje, to tak naprawdę nie tyle inwestujesz, tylko po prostu pożyczasz swoje pieniądze instytucjom, które na Twoich pieniądzach zarabiają. Bardzo ciekawa i nieco rewolucyjna myśl, prawda? Czyżby doradcy finansowi i bankierzy posługiwali się na codzień pewnym eufemizmem mającym poprawić nam samopoczucie?  Tak czy inaczej, idąc tą ścieżką trudno Ci będzie zostać milionerką przed 30-tką. A jak nią zostać?  1. Obudź się i wyjdź z finansowych ciemności, 2. stwórz swoją mapę finansową, 3. uprość swoje finanse, 4. żyj w ramach swoich możliwości,  5. optymalizuj podatki, 6. kup swoje pierwsze mieszkanie, zamiast wynajmować, 7. refinansuj raz, drugi i kolejny swoją nieruchomość, 8. wybierz najlepszy plan emerytalny (ten rozdział najmniej przystaje do polskich realiów), 9. Wybierz najlepszą polisę ubezpieczeniową, 10. niech Twoje życie nabierze również głębszego znaczenia Douglas R., Emron D.,   Aaron R. Andrew, „Millionaire by Thirty, The Quickest Path to Early Financial Independence”, Business Plus, New York, March 2010   Tagi: bogactwo , cel , czas , emerytura , Inwestowanie , wolność finansowa 