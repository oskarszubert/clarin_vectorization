Wczoraj wróciłem nocnym pociągiem z Wrocławia. Przez Katowice. Więc możliwe, że przejeżdżałem całkiem niedaleko miejsca fatalnego w skutkach wypadku. Jeden z Mieszkaniczników i założycieli Stowarzyszenia – Radek Tosnowiec – prawie co weekend przyjeżdża z Krakowa do Warszawy pociągiem na sobotnie spotkania grupy roboczej przzygotowującej m.in Kongres Otwarcia.  Ten wczorajszy wypadek jest mi przez to nieco bliższy. Ale oburza mnie rozdygotanie mediów w tej sprawie. Ogromną tragedią dla rodzin jest śmierć każdej z 15 ofiar śmiertelnych wypadku, a także obrażenia każdego z 55 rannych w wypadku. Pasażerowie, którzy wyszli z wypadku bez obrażeń cielesnych też wymagają naszego współczucia oraz troski najbliższych oraz specjalistów. Z drugiej strony jednak oburza mnie reakcja mediów. Po co nam te „wydania specjalne” wiadomości, „z ostatniej chwili”, reportaże „minuta po minucie”, nawoływania by Prezydent RP ogłosił żałobę narodową. Jestem przekonany, że na drodze z Warszawy do Krakowa ginie co tydzień 15 osób w wypadkach samochodowych. Myślę, że co miesiąc w miejscowościach przy tej trasie ginie 15 osób miesięcznie w wyniku przemocy domowej, rozbojów i napaści. Kolejnych 15 osób ginie w wyniku przedawkowania alkoholu, papierosów czy narkotyków. I NIE JEST z tych powodów ogłaszana żałoba narodowa, nie ma specjalnych wydań wiadomości, itp. Czyżby te śmierci były mniej ważne, a ludzie którzy giną w wypadkach kolejowych bardziej zasługiwali na „żałobę narodową” niż ci ginący w autobusach czy samochodach? Media pełnią ogromną rolę w kształtowaniu świadomości ogółu. Większość z nas siada przed telewizorami i potulnie łyka to co im się serwuje w serwisach informacyjnych. Zamiast podjąć wysiłek i na własną rękę ukształtować sobie obraz otaczającego nas świata, leniwie karmimy się „doniesieniami”. A co donoszą nam media? A no właśnie co? To co spowoduje, że będziemy jeszcze częściej włączać radio czy telewizor czy kupować gazety w poszukiwaniu „najświeższych doniesień”.  Jakaś dziewczynka zginęła (prawdopodobnie codziennie ginie dziesiątki dzieci) – szuka jej cała Polska. „Czy jest może za tym drzewem?”, „Sensacja, nie nie ma jej!” „A jak tłumaczą to psychologowie, eksperci komentujący zaginięcie dziewczynki w naszym studio?”. Matka zabiła dziecko – a co mąż? a co teściowa? a co sąsiedzi? a co Rutkowski? i temat możemy eksploatować bez końca… czy matka przyjedzie na pogrzeb? a co o tym sądzi grabarz z cmentarza bródnowskiego w Warszawie – rozmawia z nim nasz specjalny cmentarny wysłannik/korespondent. Temat może eksploatować jeszcze tydzień. Ale to dopiero po przerwie. Na reklamy.  A tuż po przerwie, zdradzimy jeszcze Państwu nieoficjalne doniesienia… Inne eksploatowane w ostatnim czasie tematy: pilot (jaki tam „pilot”?! Lepiej się sprzeda „bohater narodowy”) wylądował bez wysuniętego podwozia zgodnie z procedurami . Pieczątkowy strajk lekarzy. Jest styczeń, a nie ma śniegu. Premia dla szefa Stadionu Narodowego. Śmierć Whitney Houston. Jest luty i wielki mróz.  Frank szwajcarski po 3,50. ACTA.  Ślub księcia i jego wybranki. Taka żałoba narodowa to też byłby niezły temat – czy Prezydent słusznie wprowadził? a co sądzi o tym Kaczyński? a co Palikot sądzi o wypowiedzi Kaczyńskiego w/s żałoby? a co rodziny osób poszkodowanych w wypadku? Super jakby się między nimi wytworzyły jakieś sprzeczne podejścia do tematu. A może jeszcze jakiś krewki mecenas? A czy Prezydent nie powinien już ogłosić jej końca? a który z jego poprzedników ogłaszał więcej żałób? a co sądzą o tym nasi słuchacze w SMS-owej ankiecie? Już poza anteną i poza studiami czy redakcjami, liczy się – w zaciszu gabinetów – wpływy z reklam i czeka na kolejną „kumulację”. A jak już się przytrafi, to trzeba ją wykreować na „rekordową kumulację” wysyłając dziennikarzy, szantażując Premiera i Prezydenta by tam pojechali (bo jak nie to media ich obsmarują, że tu katastrofa, żałoba narodowa, a tam Premier na urlopie w Alpach, itp), wprowadzając wydania specjalne najlepiej z dodatkiem dramatycznego dżingla. „News” aby długo żył musi być odpowiednio opakowany. Ciekawe czy w mediach są już specjalni „product menadżerowie” odpowiedzialni za jak najdłuższy cykl życia wybranego do promocji newsa? Dzisiaj wszystkie stacje – jak jeden mąż – skupiają się na tym samym newsie. Panuje zgoda, że śmierć górnika ma większą medialną wartość niż śmierć budowlańca. Śmierć w wypadku samochodowym mniejszą niż śmierć w pociągu; o samolocie już nawet nie wspominając. Napad na jubilera większą niż napad na kwiaciarnię (choćby nawet z tej ostatniej zrabowano więcej pieniędzy). Stacje rywalizują tylko o to, kto okrasi wybranego newsa bardziej pikantnie. Ciekawe kiedy poszczególne media zaczną strategię odróżniania się i będą w tym samym czasie promować i eksploatować różne newsy? Chcesz zobaczyć co tam na statku Costa Tragedia oglądaj naszą stację; chcesz wiedzieć ile gąsienic zostało zmiażdżonych przez lokomotywę E375 słuchaj naszej stacji. Chcesz poznać szczegóły napadu na jubilera, kup X; szczegółów napadu na kwiaciarnię kup Y. W Totku też tak jest. Jak ktoś by wygrywał tydzień po tygodniu swój milion czy dwa byłoby strasznie nudno. Zaczęłaby spadać sprzedaż kuponów. Zaczęłyby spadać obroty. A tak, od czasu do czasu wykreuje się kumulację, a najlepiej kolejne „rekordowe kumulacje” i do kolektur będą się ustawiać dłuuuugie kolejki. A w zaciszu gabinetów można spokojnie liczyć zera. I planować kolejną kumulację. Ktoś kto pozwala mediom kształtować swój obraz rzeczywistości musi chyba mieć straszny chaos i mętlik w głowie. A jak ma chaos to łatwiej łyknie reklamy różnych produktów na polepszenie nastroju oraz komfortu życia. Nie dawajcie się ! Byłem podbudowany tym, że na ostatnim spotkaniu Fridomiaków we Wrocławiu okazało się, że prawie połowa uczestników nie ma nawet telewizorów w domach:-) Składam szczere wyrazy współczucia tym, którzy ucierpieli w wypadku w Szczekocinach oraz ich najbliższym. Łączę się z Wami w smutku i mam nadzieję, że wkrótce poznamy przyczyny wypadku, a osoby winne zostaną ukarane. Jednocześnie przykro mi, że Wasza osobista tragedia stała się pokarmem dla głodnych sensacji mediów i polityków chcących zarobić parę punktów w słupkach swojego poparcia. 