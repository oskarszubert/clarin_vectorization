10 lat. To dużo czy mało? 3,653 dni. To dużo czy mało? Wydaje się, że mało. Z drugiej strony to jest to aż prawie 1/8 życia średniej długości. Z punktu widzenia czegoś tak trwałego jak nieruchomości, dekada to jednak bardzo niewiele. Gdyby nie działania wojenne czy też polityka wyburzania całych dzielnic by zrobić miejsce na dzieła socrealizmu, to wiele budynków stałoby nawet po kilkaset lat. W tym czasie wartości nieruchomości się zmieniają. Raz rosną, raz spadają. Czy ktoś z Was może pamięta ile kosztowały kawalerki w Warszawie w roku 2002? Nie wiem ilu z Was ten temat już wtedy interesował, ale mnie tak i to bardzo. Ostatnio robiąc porządki odnalazłem stary zeszyt formatu A4 w twardej okładce, który przez wiele lat (od 2002 do 2006 roku) towarzyszył mi przy szukaniu okazji rynkowych. Pierwszy zapis w nim pochodzi z kwietnia 2002 roku, a więc prawie dokładnie sprzed 10 lat. Wtedy miałem taki system, że co kilka tygodni przeglądałem ogłoszenia drobne w GW lub Gazecie Oferta, zakreślałem te, które zwróciły moją uwagę i potem przepisywałem je w równym rządku (np długopisem w kolorze zielonym) do mojego zeszytu wraz z numerami telefonów. Na bazie rozmów telefonicznych podczas przerw lunchowych (samochodem pod McDonald’s i potem w przerwach pomiędzy kęsami dzwonienie z zeszytem przed sobą) selekcjonowałem te, które uznałem, że warto będzie zobaczyć w weekend. W czasie lunchu używałem długopisu innego koloru by robić notatki. A w weekend w tym samym zeszycie zapisywałem sobie (jeszcze innym kolorem długopisu) notatki z oglądanych mieszkań.  I to ten bardzo kolorowy i lekko poplamiony tłuszczem z frytek:-) zeszyt niedawno znalazłem. I co przypomnieliście już sobie ile kosztowały kawalerki (bo raczej tylko takich mieszkań poszukiwałem) w Warszawie w 2002 roku? … specjalnie zrobiłem tak długi wstęp, by dać Wam trochę czasu do namysłu:-) Otóż według moich notatek sprzed 10 lat, przy jednym przeglądaniu GW (z jednego dnia) potrafiłem znaleźć aż 20-25 kawalerek w cenie poniżej … PLN 80 tysięcy !!! w tym około 10 w cenach poniżej PLN 70.ooo. I były to ceny wywoławcze. Wybór relatywnie tanich mieszkań był tak duży, że takich z cenami powyżej PLN 100.000 nawet nie zapisywałem sobie do zeszytu, bo wydawały mi się zdecydowanie zbyt drogie:-). Najtańsze bywały wtedy w cenie poniżej PLN 50.000. A dziś – pomimo przeceny wartości z lat 2009-2011 i tak są one 2-3 krotnie wyższe niż były 10 lat temu. Oczywiście w tym czasie Polska weszła do UE, nastąpiło ogromne otwarcie na świat, wzrost zamożności, itp. Nie mniej PLN 50.000 włożone w 2002 roku na lokatę bankową nie przyniosłoby 2-3 krotnego wzrostu wartości pomimo magii działania procentu składanego. O wartości dzisiejszych złotówek w porównaniu do tych sprzed 10 lat nawet nie wspomnę. Litr benzyny kosztował wtedy pewnie około PLN1,5:-) Ile w kwietniu 2002 roku był wart WIG czy WIG-20 łatwo jest sprawdzić, ale pewnie ten wzrost nie był zbyt imponujący. Być może złoto zdrożało w tym czasie 2-3 krotnie, ale pytanie czy dzisiejsze wysokie ceny złota nie są efektem bańki spekulacyjnej ostatnich 2 lat? Inna ciekawostka z mojego zeszytu dotyczy telefonii. W kwietniu 2002 roku na 10 podawanych numerów telefonów do ogłaszających, tylko 4 to były telefony komórkowe.Ciekawe ile wtedy istniało serwisów ogłoszeniowych w polskim internecie, jeśli w ogóle jakiś? Zmiany w technologii też nastąpiły bardzo szybko. O wielu ówczesnych gwiazdach internetu, mało już dzisiaj kto pamięta (może oprócz Amazon czy Yahoo). Przez 10 lat wiele się może zmienić. Co się wydarzy w ciągu kolejnych 10? To że kawalerki sprzedawane 10 lat temu (część z nich już wówczas miała kilkadziesiąt czy więcej lat) nadal będą istnieć za 10 lat jest chyba mało dyskusyjne. A ile będą kosztować za kolejne 3,653 dni? Podajcie proszę śmiało kwoty. Jak będzie się za 10 lat kształtować średnia cena ich najmu ? (dziś jest około 2-krotnie wyższa niż 10 lat temu, przynajmniej jeśli chodzi o mój portfel) Za 10 lat sprawdzimy kto był najbliżej prawdy:-) 