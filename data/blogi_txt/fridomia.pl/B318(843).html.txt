Zastanawia mnie dlaczego w Polsce nie świętujemy Dnia Wolności. Wybory z dnia 4 czerwca 1989 roku zmieniły życie chyba wszystkich Polaków. Bez tych wyborów nie mielibyśmy w domu paszportów, nie moglibyśmy jeździć do UE z samymi tylko dowodami osobistymi. Wielu z nas nie pracowałoby w bankach, w agencjach reklamowych, w konsultingu i w wielu innych zawodach, które nie istniały w PRL-u. Ciekawe ilu z Was pracuje w zawodzie, który istniał w Polsce w 1989 roku? Nie mielibyśmy wolnych mediów. Nie moglibyśmy legalnie posiadać więcej niż jednego mieszkania, więc nadal nie istniałby najem wolnorynkowy. Czy ja byłbym wolny finansowo? Nie wiem, bo impulsem do powstania pomysłu jej budowy była dla mnie niechęć do zimy. A pewnie gdyby nie te wybory mieszkałbym w Kenii. Nie brałem pod uwagę pozostania w Polsce po studiach. W Polsce, która była wtedy szara, smutna i o wiele mniej wolna niż Kenia, w której w 1989 roku istniały już wolne media, w której funkcjonowała giełda i wolność gospodarcza. W Kenii takie zawody jako bankowiec inwestycyjny, konsultant, audytor czy pracownik agencji reklamy istniały wiele lat wcześniej nim się pojawiły w Polsce. Oczywiście nie wszystkie zmiany oceniam pozytywnie. Dziś mamy obsesję konsumpcjonizmu. Banki, które się pojawiły ten konsumpcjonizm żarliwie podsycają. A media z tub propagandy ideowej stały się – w większości – tubą propagandy konsumpcji i sensacji. Korporacje, które dają nam nowoczesne miejsca pracy nabrały obsesji krótkoterminowych zysków. Niemniej bilans zmian po 1989 jest – według mnie – jednoznacznie pozytywny. 90-95% pozytywny. Czy się z tym zgadzacie? Jeśli nie, to dlaczego? A jeśli tak, to dlaczego tego Dnia nie świętujemy??? Wolności !!! 