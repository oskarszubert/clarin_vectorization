Cóż to takiego? Mniej więcej wiem, ale na szczęście nie znam tego pojęcia z własnej praktyki najmu. Może ktoś z Was miał z tym czymś do czynienia i będzie mógł  coś sensownego podpowiedzieć Wojtkowi. Oto jego zapytanie: Witaj Sławku,    Od razu przejdę do rzeczy, bo wydaje mi się, że o tym, że wielu ludziom – tak jak mi - podoba się to co robisz na polskim rynku wynajmu słyszałeś już wielokrotnie i możliwe, że ‘z rozpędu’ pomijasz pierwsze akapity korespondencji.    Mimo młodego wieku (mam niespełna 32 lata) już od dziesięciu lat zdobywam doświadczenia jako mieszkanicznik. Przyrównując do osoby wynajmującej jedno mieszkanie mogę powiedzieć że mam już kilkadziesiąt lat doświadczeń w tym obszarze (obecnie wynajmuję kilka mieszkań i garaży) i coraz rzadziej znajduję się w sytuacjach które są dla mnie nowe i wymagają ode mnie zdobywania nowej szczegółowej wiedzy. Dziś dostałem kolejną ciekawą lekcję (z zadaniem domowym :-)), z którą chciałbym podzielić się z Tobą, i resztą fridomaniaków śledzących Twój blog jeśli uznasz to doświadczenie za wystarczająco ciekawe. Jednocześnie zastanawia mnie jak inni fridomaniacy rozwiązaliby zadanie domowe, które z tej lekcji otrzymałem.    Otóż jeden z moich lokatorów, wynajmując mieszkanie w 2012 roku, zalał mieszkanie sąsiadki. Sąsiadka zwróciła się do swojego ubezpieczyciela o odszkodowanie i otrzymała je. Po upływie roku, gdy lokator już się wyprowadził i rozliczył, ubezpieczyciel wezwał mnie do zapłaty tzw. roszczenia regresowego w kwocie wypłaconego odszkodowania. Jak się dowiedziałem od ubezpieczyciela, podstawą tego roszczenia było pismo ze spółdzielni mieszkaniowej, w której spółdzielnia wskazuje mnie jako sprawcę zalania. Zaznaczę, że w czasie zajścia jak i później po przekazaniu dokumentacji przez spółdzielnię do ubezpieczyciela nikt ze spółdzielni nie poinformował mnie o całym zajściu, moją winę stwierdzono na podstawie faktu, ze jestem właścicielem mieszkania (w tym czasie miałem dwa mieszkania z zasobów tej spółdzielni a korespondencja dot. obu mieszkań była przez spółdzielnię kierowana pod mój adres zamieszkania, więc możliwość ukrycia ewentualnej korespondencji ze spółdzielni przez lokatora nie wchodzi w grę).  W odpowiedzi na wezwanie do zapłaty napisałem maila na adres wskazany w piśmie z informacją, że spółdzielnia błędnie wskazała mnie jako sprawcę zalania, gdyż lokatorem zajmującym lokal w w/w terminie był ówczesny najemca (podałem jego imię, nazwisko i adres który widniał na jego dowodzie osobistym). Od tamtej pory nikt z firmy ubezpieczeniowej się ze mną nie kontaktował. Dziś, tj. rok po napisaniu w/w maila, otrzymałem pismo od firmy windykacyjnej z wezwaniem do zapłaty w związku ze szkodą.    Przyznam, że pierwszy raz spotkałem się z roszczeniem regresowym i z roszczeniami ubezpieczyciela na podstawie dokumentacji przekazanej przez spółdzielnię. Mimo wielu lat doświadczeń o których wspominałem nie wiem, czy ubezpieczyciel ma prawo żądać ode mnie zapłaty nawet jeśli jestem w posiadaniu umowy najmu. Nie wiem też, czy w obliczu historii o e-sądach i wyrokach wydawanych bez udziału stron po prostu nie zapłacić i odpuścić traktując to jako opłatę za otrzymaną lekcję (kwota jest nieznaczna i nie przekracza 200 zł). Największą moją rozterką i najtrudniejszym zadaniem domowym jest zabezpieczenie się przed podobnymi zdarzeniami na przyszłość – ciekawi mnie jakie pomysły na to mają fridomaniacy.  Pozdrawiam z deszczowego Northampton. 