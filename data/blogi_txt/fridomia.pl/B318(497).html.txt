Właśnie dziś – 30 marca – przypada Krajowy Dzień Pośrednika.Data tego święta nawiązuje do jednej z najsłynniejszych transakcji na rynku nieruchomości – sprzedaży przez Rosję Stanom Zjednoczonym terytorium Alaski (w 1867 roku), w której brał udział Polak, gen. Włodzimierz Bonawentura Krzyżanowski, brat cioteczny Fryderyka Chopina. Będąca przedmiotem transakcji nieruchomość mierzyła 1,6 mln km2 powierzchni a jej wartość opiewała na astronomiczną wówczas kwotę 7,2 miliona dolarów. A ilu jest odbiorców moich najlepszych życzeń? Licencję uprawniającą do świadczenia usług pośrednictwa w obrocie nieruchomościami posiada w Polsce 17531 osób w tym 9746 kobiet (55,6%) i 7785 mężczyzn (44,4%). w 2011 r. do rejestru wpisano 1878 pośredników w obrocie nieruchomościami. Statystycznie jeden pośrednik z licencją przypada na 1870 dorosłych Polaków i dysponuje średnio ok. 500 otwartymi (umowy nie na wyłączność) ofertami sprzedaży i wynajmu nieruchomości. Z analiz przeprowadzonych przez portal domy.pl wynika, że oprócz licencjonowanych pośredników w biurach nieruchomości zatrudnionych jest co najmniej drugie tyle asystentów, którzy w odbiorze społecznym są pośrednikami. Obecnie te osoby nie mają uprawnień do samodzielnego zawierania transakcji natomiast stan ten może się zmienić w wyniku wprowadzenia nowych przepisów przygotowywanych przez Ministra Sprawiedliwości Jarosława Gowina. Osobom be formalnych licencji też oczywiście życzę wielu sukcesów zawodowych.   Zawód pośrednika nieruchomości najliczniej reprezentowany jest w woj. mazowieckim, w którym licencje posiadają 3742 osoby (co najmniej kilkanaście z nich znam osobiście i pozdrawiam tym gorącej!). Na drugim miejscu pod względem liczebności przedstawicieli tej grupy zawodowej jest woj. śląskie z 2376 licencjonowanymi pośrednikami, a na trzecim woj. małopolskie – 1940. Najmniejszą liczbą licencjonowanych pośredników charakteryzują się województwa: świętokrzyskie – 206 osób, podlaskie – 309 osób i lubuskie – 329 osób. Statystyczne biuro nieruchomości w Polsce posiada w bazie średnio 314 ofert – wynika z analizy serwisu Oferty.net i portalu domy.pl. Największymi bazami ofert dysponują agencje mające swe siedziby w największych aglomeracjach.W stolicy na jedno biuro przypada aż 475 ofert, tj. o ponad 50% powyżej średniej krajowej. Są to przede wszystkim oferty sprzedaży i wynajmu mieszkań. Na mniejszych bazach – liczących średnio 360 ofert, pracują biura w Gdańsku, a 340 ma statystyczne biuro we Wrocławiu. W małych miejscowościach biura nieruchomości często pracują na bazie kilkudziesięciu ofert. Zdarza się, że biura prowadzone jednoosobowo, dysponują zaledwie kilkunastoma ogłoszeniami. To tyle statystyk. A życzę Wam zdrowia, szczęścia, sukcesów zawodowych, ruchu na rynku nieruchomości, ciągłego podnoszenia profesjonalizmu świadczonych usług i – w efekcie – powrotu szerokiego zaufania społecznego do Waszej działalności. Wszystkiego naj !!! 