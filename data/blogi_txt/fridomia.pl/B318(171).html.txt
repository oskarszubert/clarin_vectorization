Taki tytuł nosi artykuł autorstwa Bartosza Turka z firmy Home Broker, który ukazał się 17 grudnia na biznes.onet.pl. Na podstawie danych opublikowanych przez Eurostat autor artykułu zauważa, że w Niemczech większość singli wynajmuje mieszkania. W Polsce są to zaledwie 4 osoby na 100. Najem jest blisko dziewięć razy mniej popularny w Polsce niż średnio w Unii. Mniejszy rynek najmu mają tylko Chorwaci i Bułgarzy. Postaram się skontaktować z autorem, bo nie do końca rozumiem metodologię przeprowadzonych przez Eurostat badań. Autor sam też wskazuje na pewne uproszczenia zastosowanej metodologii. Niemniej wyniki badań są zgodne z moimi przypuszczeniami. Rzeczywiście rynek najmu jest w Polsce mało rozwinięty, zarówno w aspekcie ilościowym jak i jakościowym. Potencjalni najemcy szukający mieszkań często padają łupem nieuczciwych pośredników (tacy też się niestety zdarzają). Pobierają z góry opłatę od osoby poszukującej mieszkanie, a w zamian przekazują kilka lub kilkanaście adresów, z czego duża część jest nieaktualna. A nawet te aktualne – wiem, bo znam to od drugiej strony jako właścicel ogłaszający mieszkanie do wynajęcia – często są przekłamane. Często zdarzało się, że przychodził ktoś obejrzeć mieszkania, decydował się, a problem pojawiał się przy podpisywaniu umowy, bo najemcy podano zaniżoną cenę najmu. Mało który właściciel mieszkania sprawdza wiarygodność najemcy – nie przyjęło się powszechnie zadawanie pytań o miejsce pracy, wysokość zarobków, itp. Spora część właścicieli mieszkań boi się wynajmować „obcym” (strach przed zniszczeniami, przed ustawą o ochronie lokatorów, itp) i woli, aby ich mieszkania stały puste. W Polsce nieuregulowana jest kwestia kaucji, co jest czasami nadużywane przez nieuczciwych właścicieli mieszkań. Nie słyszałem jeszcze o przypadku gdzie za najemcę czynsz opłacałaby gmina, czy opieka społeczna, a w krajach Europy Zachodniej stanowi to duży impuls dla rozwoju rynku najmu. Spora część rynku najmu wciąż działa w tzw „szarej strefie”, gdzie właściciel dla ominięcia płacenia podatków wogóle nie podpisuje umowy najmu. I pewnie – jak słusznie zauważył to autor artykułu – jest to jedna z głównych przyczyn ilościowego niedorozwoju naszego rynku, bo tzw „szara strefa” ucieka spod statystyk. Co jeszcze może powodować różnice w rozwoju rynku najmu? Nie bez znaczenia mogą być warunki historyczne oraz tradycje. W społeczeństwach, które cechuje większa mobilność, można się spodziewać większego odsetka ludzi, którzy wynajmują. Tam gdzie jest duży napływ immigrantów - podobnie. Z kolei silne tradycje rodzinne mogą sprzyjać mieszkaniu z rodzicami do późniejszego wieku, niż w krajach, gdzie dzieci szybko starają się usamodzielnić. Nie bez znaczenia może być geografia – w malutkim powierzchniowo Luksemburgu pewnie nie ma dużych możliwośći przemieszczania się, np dla pracy. Ale pewnie najistotniejsze okażą się warunki ekonomiczne. Za kilkoma wyjątkami, w przytoczonej w artykule tabeli, im bogatszy kraj, tym wyższy współczynnik najmu. A to może być dobrym prognostykiem dla Polski, kraju na dorobku. W miarę bogacenia się społeczeństwa, młodzi ludzie, których dziś nie stać na wyprowadzkę od rodziców, będą się chcieli usamodzielnić. W miarę jak zaspokajany będzie deficyt mieszkań, ludzie staną się coraz mobilniejsi i będą bardziej skorzy do przemieszczania się za pracą. Im Polska będzie bogatsza, tym więcej będzie przyjmowała imigrantów do uzupełnienia rynku pracy. Być może w Polsce też wytworzy się inny model pomocy, tym którzy sobie nie radzą ekonomicznie i gminy będą dofinansowywać wynajem. Panie Zbigniewie, duże dzięki za podesłanie mi linka do tego ciekawego artykułu (link poniżej). Jeśli uda mi się dotrzeć do źródłowego opracowania Eurostat, to też je zamieszczę na Fridomii. http://b iznes.onet.pl/krajowy_rynek_najmu_jednym_z_najgorzej_rozwinietyc h_w_europie,36941,4085230,1,analizy-detal   Tagi: rynek najmu 