EUR Waluta europejska jest największym zaskoczeniem tego miesiąca. Po marginalizacji CHF to właśnie EUR miał się stać koniem pociągowym akcji kredytowej banków i królem walut obcych. Ku zaskoczeniu specjalistów,  część banków wycofała się z finansowania nieruchomości w europejskiej walucie lub rozpoczęła politykę zaostrzania polityki w EUR. Wśród sposobów egzekucji nowej strategii dominowały podwyżki marż o 0,2-0,3 punkty procentowe, ale również pomysły nieco bardziej ekscentryczne. Jeden z banków wydłużył okres wydawania decyzji kredytowych do 40 dni roboczych, a obecnie procesowane kredyty uruchamiał będzie… w przyszłym roku. Przy takiej kreatywności banków, pada podejrzenie, że frankowi podczas żegnania się z polskim rynkiem kredytowym nie będzie długo doskwierała samotność… Przypominamy, iż od pierwszego stycznia 2012 roku, w związku z wejściem w życie nowelizacji rekomendacji S, zdolności kredytowe w EUR spadną o ok. 19-23%, natomiast w przypadku kredytów w PLN – o ok. 9-12% (por. materiały Salomon Finance – „Konferencja – Wpływ Ustawy Antyspreadowej oraz Nowelizacji Rekomendacji S na rynek bankowy”, link).  Osoby, które znalazły już upragnione lokum nie powinny więc odkładać decyzji kredytowych do Nowego Roku. Rodzina na Swoim Zgodnie z naszymi przewidywaniami program dopłat rządowych budzi obecnie znacząco mniej entuzjazmu wśród kredytobiorców niż jeszcze miesiąc temu. Zaporowe limity za metr kwadratowy w Warszawie znacząco ograniczyły liczbę składanych wniosków i w najbliższych miesiącach zachwieją wagą Rodziny na Swoim w łącznym wolumenie udzielonych kredytów.  Warunki cenowe nie uległy znaczącym zmianom. Wejście w życie nowelizacji ustawy ostudziło również apetyt banków na subwencjonowane kredyty. Wydaje się, że instytucje finansowe spisały program dopłat  na straty i nie zaskoczą nas już morderczą walką marżową o klientów z tej kategorii.  PLN Inaczej sytuacja wygląda na rynku kredytów złotowych bez dopłat. Tutaj wojna rozgorzała na dobre – kolejni gracze przesuwają się w okolice marż rzędu 1,0-1,2%.  Przy zbliżonych marżach coraz większą rolę odgrywają pozostałe koszty kredytowe. Równie istotne stają się obciążenie związane z obowiązkowymi produktami cross-sellingowymi jak konto, karty kredytowe, czy ubezpieczenia. Właśnie na te czynniki trzeba będzie zwracać szczególną uwagę, szczególnie, że banki wykorzystywać je będą do zwiększenia rentowności utraconej w wyniku obniżenia marż.  CHF Franki szwajcarskie obecnie równo łatwo uzyskać, jak bilet na księżyc. Nawet wybrani, którzy spełniają wygórowane warunki dochodowe stawiane przez banki, nie mają łatwo. Decyzje kredytowe są przesuwane, terminy przeciągane, a uruchomienia wstrzymywane.  Na powrót CHF można liczyć dopiero, gdy kursy walutowe się uspokoją (czytaj: spadną) a sytuacja na rynkach finansowych ulegnie stabilizacji. Ostatnie wiadomości z Grecji nie zapowiadają jednak takich działań, w związku z tym franka również przez dłuższy czas nie zobaczymy. Zestawienie najlepszych ofert – Salomon Finance Najlepsze oferty 4 listopada 2011 – dostępne jest w wersji do druku pod tym adresem.  Jan Bijas Dyrektor Generalny Salomon Finance  OBLICZ DOKŁADNĄ RATĘ KREDYTU  Tagi: finansowanie , kredyt 