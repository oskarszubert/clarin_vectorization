Otrzymaliśmy na fridomii zapytanie od Mateusza, młodego pracownika branży IT. Ma on dylemat: czy najpierw kupić mieszkanie dla siebie i dziewczyny (by nie musieć dłużej wynajmować mieszkanie), czy też zacząć od razu inwestować w nieruchomości. Co Wy doradzilibyście Mateuszowi? Oto pełna treść jego zapytania: Witam serdecznie! Właśnie zakończyłem lekturę Państwa książki „Wolność finansowa” i jestem pod bardzo pozytywnym wrażeniem – zaraz biorę się za „Pomysł do wynajęcia”. Jestem osobą młodą, 25 letnią. W zeszłym roku zakończyłem studia i aktualnie pracuję w branży IT – uważam że jak na start to na dosyć dobrych warunkach, trochę powyżej średniej krajowej. Od dłuższego czasu zastanawiam się nad rozpoczęciem własnego biznesu (pomysłów było do tej pory wiele), który miałby mi dawać dodatkowy dochód – zależy mi na tym aby był to biznes który nie będzie wymagał ode mnie pełnego „etatowego” zaangażowania, ponieważ nie chcę rezygnować z satysfakcjonującej mnie pracy zawodowej. W te wymagania wpisuje się Państwa propozycja – Wolność finansowa w oparciu o nieruchomości. Ponieważ z racji początków kariery zawodowej, nie posiadam dużej gotówki (oszczędności na poziomie 10tys zł), rozkręcenie biznesu opierałem o perspektywę Unijnych dofinansowań na rozpoczęcie działalności gospodarczej, które niestety aktualnie się zakończyły (wraz z końcem programu dofinansowań na koniec roku 2012). Państwa propozycja jest w tym wypadku kusząca z perspektywy możliwości skorzystania z kredytu hipotecznego. Z drugiej strony, ponieważ aktualnie mieszkam wraz z moją dziewczyną w wynajętej malutkiej kawalerce (20 m kw.) i ponoszenie kosztów wynajmu, w długiej perspektywie uważam za marnotrawstwo, przymierzam się do zakupu mieszkania jako „konsument”. Tym samym oznacza to wzięcie kredytu hipotecznego na zakup własnego lokum, co znacznie oddala perspektywę kredytu na inwestycję. W związku z powyższym chciałbym Państwu zadać następujące pytanie – jaką strategie w moim przypadku można uznać jako subiektywnie najlepszą: – zakup własnego mieszkania i tym samym odłożenie decyzji o rozpoczęciu inwestycji do momentu po pierwsze uzbierania odpowiednich środków a po drugie zmniejszenia zadłużenia w celu otrzymania kolejnego kredytu – co może kiedyś nastąpić albo i nie – odłożenie w czasie zakupu własnego mieszkania – jako poświęcenie na rzecz Wolności finansowej – natomiast zainwestowanie w mieszkanie na wynajem, jednak tym samym w dalszym ciągu „topienie” gotówki w wynajmie własnego lokum. Licząc że z kolejnych inwestycji kiedyś będzie mnie stać na zakup własnego mieszkania. Ponieważ żadne z powyższych rozwiązań nie jest optymalnym, to czy w moim osobistym przypadku widzą Państwo realną szansę na rozpoczęcie budowania Wolności finansowej?? Być może oprócz powyższych są inne możliwości, których w tym momencie nie dostrzegam. Z góry dziękuje za czas poświęcony na lekturę i udzielenie porad. Serdecznie pozdrawiam Mateusz   Tagi: cel , Inwestowanie , ograniczenie konsumpcji , oszczędzanie , pasywny dochód 