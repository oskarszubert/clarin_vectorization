„Kurs franka szybuje w górę, inflacja pędzi, co powoduje, że raty kredytów rosną w oczach. Cztery lata temu, przed wybuchem kryzysu finansowego związanego z rynkiem amerykańskim wartość franka szwajcarskiego wynosiła nieco ponad 2 zł, ceny nieruchomości biły koleje rekordy, a banki na prawo i lewo rozdawały kredyty mieszkaniowe”. Od takich słów zaczyna się artykuł, który przeczytałem wczoraj na onet.pl – cały artykuł na: http://biznes.onet.pl/czarne-dni-czekaja- kredytobiorcow,18525,4795605,1,analizy-detal. To jeszcze nie koniec kłopotów. Jeśli ktoś zaciągnął kilka lat temu kredyt we frankach szwajcarskich  (CHF) na kupno mieszkania wartego PLN 400,000, to przy ówczesnym kursie pożyczył CHF 200.000.  Wiadomo też, że na początku spłaca się bankom głównie odsetki, więc dziś – po kilku latach spłat – saldo kredytu jest nadal bliskie wartości początkowej. Przyjmijmy, że wynosi CHF 190.000 – przy dzisiejszym kursie franka to kwota ponad 670.000 złotych. Czyli o wiele więcej niż warte jest mieszkanie, bo przecież w efekcie kryzysu rynkowa wartość mieszkań nieco nawet spadła. Więc realna staje się obawa, że banki zaczną domagać się od swoich kredytobiorców dodatkowego zabezpieczenia udzielonych im kredytów, np w postaci wykupienia dodatkowego ubezpieczenia pod groźbą zażądania natychmiastowej spłaty kredytu. Takie dodatkowe koszty dalej pogłębią trudną sytuację kredytobiorców. Jak piszą autorzy artykułu, kredytobiorcom mogłoby pomóc wprowadzenie uregulowań zakazujących wypowiedzenia umowy kredytowej przez bank tylko z powodu obniżenia się wartości ustanowionych zabezpieczeń. Jeżeli bank posiada te same zabezpieczenia, co w chwili udzielania kredytów, to nie może, tylko z powodu zmiany sytuacji rynkowej, żądać od kredytobiorcy ustanowienia dodatkowych zabezpieczeń pod rygorem wypowiedzenia umowy kredytowej. Bank udzielając kredytu szacował sobie swoje ryzyko oceniając, czy ustanowione zabezpieczenia są wystarczające. Zmiana ich wartości nie może być uzasadnieniem dla wypowiedzenia umowy, skoro kredytobiorca kredyt obsługuje, (jeżeli nie zachodzą przesłanki wypowiedzenia umowy z innych przyczyn). Taka regulacja ograniczałaby dominującą w stosunku do kredytobiorcy pozycję banku. I to właśnie do tej „dominującej pozycji banków” chciałbym się odnieść. Ogólnie rzecz biorąc, banki  ustawiły się fantastycznie. Konkurując o kredytobiorców, zachęcały – często nie do końca świadomych ryzyka kursowego konsumentów – do zaciągania kredytów w walucie. Potem narzucały jakieś horrendalne spready, żeby jeszcze więcej pieniędzy wyłudzić z kieszeni swoich klientów. Sam mechanizm ustalania oprocentowania kredytów na zasadzie LIBOR/WIBOR + marża banku, też chroni banki przed ryzykiem stóp procentowych. Kiedyś oprocentowanie kredytów było stałe, ustalone raz w momencie zaciągania kredytu. Teraz stała (niezależna od warunków rynkowych) jest marża banku, a ryzyko stóp procentowych jest przerzucone w pełni na – nie zawsze świadomych – konsumentów. Dodatkowo mówi się o dodatkowych zabezpieczeniach kredytów, byleby banki – broń Boże – nie musiały tworzyć rezerw na pokrycie ryzyka biznesowego niespłacanych kredytów, bo te rezerwy oznaczałyby niższe zyski. Oraz niższe premie dla zarządów i pracowników. Banki działają prawie, że bez jakiegolwiek ryzyka. Oprócz ryzyk wymienionych powyżej, w bankowości istnieje jeszcze ryzyko nadmiernej koncentracji. Chodzi o to, aby w portfelu kredytowym banku żaden kredyt nie był na tyle duży, aby jego niespłacenie mogło spowodować niestabilność banku. Ale i tutaj chciwość banków powoduje przekraczanie tej granicy bezpieczeństwa. Przecież to banki, w dużej mierze, odpowiadają za obecny kryzys wysokiego kursu franka szwajcarskiego. Greccy politycy oszukiwali swoje własne społeczeństwo, Unię Europejską i kogo tam jeszcze, a ich działalność finansowały banki komercyjne, głównie z Niemiec i z Francji. Gdyby Grecja – tak jak powinna – ogłosiła niewypłacalność, to właśnie te banki najwięcej by straciły. Więc aby do tego nie dopuścić, Sarkozy i Merkel forsują kolejne transze pomocy finansowej dla Grecji. Pomocy z kieszeni podatników, czyli m.in. z kieszeni kredytobiorców. Gmatwanina powiązań i przepływów gotówki staje się już zbyt trudna do ogarnięcia dla prostych ludzi, takich jak ja. Widzę jedno proste – aczkolwiek wiem, że bardzo trudne do zrealizowania – wyjście z sytuacji. Konsumenci powinni odrzucić dyktat marketingowców, hipermarketów, bankowców i innych, których nieukrywanym celem jest przecież wyciąganie z naszych kieszeni ostatniej złotówki. A jak nam już zabraknie złotówek do wyciągania, to udzielanie nam pożyczek, tak abyśmy byli zmuszeni pojutrze pracować na to, co skonsumowaliśmy przedwczoraj. Nie będziemy mogli spadać na wszystkie cztery łapy jeśli wsadzimy trzy z nich w potrzaski marketingowców, hipermarketów i bankowców. Na jednej to możemy sobie najwyżej pokuśtykać wokół naszego ogona :-( Powinniśmy wrócić do tradycyjnych wartości i najpierw oszczędzać, a potem konsumować. A nie odwrotnie. Gdy robimy odwrotnie, to niestety dajemy marketingowcom, hipermarketom i bankom ogromną władzę nad nami. Wkładamy łapy w ich sidła, pułapki. Wpadamy w zastawione przez różne korporacje potrzaski zadłużenia. Nie liczmy na to, że to politycy ochronią nas przed bankami, marketingowcami, hipermarketami i innymi korporacjami. Sami musimy wziąć nasze życie we własne ręce. Przestać żyć w świecie fantazji i zacząć mocniej stąpać po ziemi. „Chciałabym zmienić mieszkanie na większe, samochód na nowszy, wyjechać na droższe wakacje. Nie stać mnie dzisiaj? To trudno – znaczy, że muszę ciężej pracować, oszczędzać, aż któregoś dnia będzie mnie na nie stać”. Tak robili nasi dziadkowie i pradziadkowie. Skoro oni zdążyli zrealizować swoje plany, to pewnie i my zdążymy – żyjemy przecież od nich statystycznie nieporównywalnie dłużej. Mam świadomość tego, że proponuję bardzo gorzkie lekarstwo. Ale to chyba jedyne lekarstwo, które może nas skutecznie ochronić przed chorobą zadłużenia, przed stresem związanym z rosnącym kursem franka. Nie pomogą tu żadne regulacje.   Tagi: gotówka , kredyt , oszczędzanie , wolność finansowa 