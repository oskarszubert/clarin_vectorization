Byłem przedwczoraj w Londynie i słyszałem od kilku różnych osób opinie, że Paraolimpiada zrobiła na nich większe wrażenie niż Olimpiada. Żałuję, że nie widziałem transmisji meczów siatkówki rozgrywanych nie przez 2-metrowych plus dryblasów, tylko przez osoby grające w pozycji siedzącej. Nie widziałem też biegów osób niewidomych ramię w ramie z ich widzącymi przewodnikami. Nie widziałem też wyścigów kolarskich osób niewidomych, znów w tandemie z osobą widzącą. Ale udzieliło mi się wzruszenie i gorący entuzjazm Piotra gdy mi o tym wszystkim opowiadał. Monumentalne przykłady hartu ducha, przezwyciężania przeciwności losu, życiowych trudności. Co ja bym mógł osiągnąć (z moim w miarę dobrym wzrokiem, z moją nie najgorszą jeszcze sprawnością ruchową, z moim w miarę sprawnym umysłem) gdybym miał podobny hart ducha i zacięcie co ci Olimpijczycy.  Po raz kolejny okazuje się, że determinacja, konsekwencja i upór w dążeniu do celu są ważniejsze niż sprawne organa naszego ciała. Ale wróćmy do tytułowego tematu tego wpisu. Po zakończeniu Olimpiady i Paraolimpiady, władze Londynu przystępują do kolejnego etapu re- witalizacji londyńskiego East End. Na miejscu Parku Olimpijskiego 2012 powstanie 558-akrowy park, który obejmie m.in 6 kilometrów dróg wodnych do uprawiania sportów wodnych, ścieżki rowerowe, hale sportowe, centrum sportów wodnych oraz inne obiekty powstałe na czas Olimpiady Londyn 2012. Dodatkowo powstanie tam ponad 8,000 mieszkań. Pokoje w wiosce olimpijskiej, które gościły sportsmenów zostaną przerobione na 2818 mieszkań, od 1 do 4-pokojowych. Zostaną oddane do użytku na jesieni 2013 roku. Zbudowane zostanie też ponad 1757 domów z ogrodami i tarasami. Najwyższym budynkiem będzie 42-piętrowy budynek mieszkalny – Manhatan Loft Gardens – w którym ceny 248 apartamentów będą się zaczynały od GBP 360,000. Jeśli to nieco zbyt drogo, nieopodal, 500 metrów od samego Parku powstanie osiedle 704 mieszkań. Ceny mieszkań jedno-pokojowych (wg polskiego standardu chodzi o mieszkania … dwu-pokojowe) zaczynają się od GBP 249,950. Konwertowany na mieszkania będzie również pobliski były szpital z czasów wiktoriańskich w Bromley- by-Bow. Tam ceny kawalerek (po angielsku „studio flat”) zaczynać się będą od GBP 202,000, czyli … ponad milion złotych:-). Ciekawe dla mnie jest to, że to po zakończeniu Olimpiady, w Londynie rozpoczynają się prawdziwe budowy. Uznano, że mniej istotne jest perfekcyjne przygotowanie Olimpiady; o wiele ważniejsze jest zaplanowanie działań zmierzających do rewitalizacji zaniedbanej dotąd części miasta.  Polska zmęczona wysiłkiem by zdążyć przed EURO z podłączeniem Warszawy do sieci autostrad, teraz jakby zamarła w bezruchu. Ta różnica w podejściu świadczy według mnie dobitnie o różnicy w dojrzałości naszej władzy wykonawczej w porównaniu do jej brytyjskiej odpowiedniczki. Liczę tu na kolejne pokolenia, bo od obecnego pokolenia polityków niczego dobrego już się nie spodziewam:-) 