na prośbę Fridomiaka Arka opowiem Wam o moim osobistym podejściu do pieniędzy. Nie wiem czy jest  w moim podejściu coś specjalnie odkrywczego, ale powiem Wam szczerze co i jak. Pierwszy kontakt z pieniędzmi jaki pamiętam – w pierwszej klasie podstawówki taka zabawa: stałem na przerwie z przyjacielem (przyjaźnimy się do dziś!) pod sklepikiem i prosiliśmy starsze dzieciaki o parę groszy na oranżadę. A że byliśmy obaj lubiani (uśmiechnięci, na luzie), to starsze dzieciaki nam dawały, my mieliśmy oranżadę za friko, więc byliśmy przeszczęśliwi. Ale dowiedziała się o tym moja Babcia. Była oburzona, że żebrzę. Choć ja wcale nie czułem się jak żebrak – dla mnie to był raczej test na „naszą popularność”. Wspólnie z Mamą postanowiły, że tak dalej być nie może, więc zacząłem dostawać kieszonkowe (jako pierwszy w klasie, bo była to pierwsza klasa podstawówki!) dostawałem 5 zł za piątki i nic za czwórki. A ponieważ nauka nie przychodziła mi zbyt ciężko, to zacząłem zbierać całkiem pokaźne sumki. Na SKO miałem najwięcej w klasie. I systematycznie do książeczki dokładałem (bo już wtedy wydawałem mniej niż „zarabiałem”:-). Chyba też nigdy nie zdarzyło mi się z tej książeczki wypłacać pieniędzy, dopiero na koniec mojej przygody z podstawówką. Co robiłem z „zarabianymi” na bieżąco pieniędzmi? – kupowałem oranżadę (również kolegom), kupiłem sobie piłkę nożną, kupowałem książki. Miałem też manię kolekcjonerską. Najpierw samochodziki na resorach, potem długopisy, potem żołnierzyki, potem breloczki do kluczy. Właściwie to tylko ta ostatnia kolekcja zachowała się (wraz z kolekcją monet, które mam do dzisiaj) na dłużej. Ale część pieniędzy zawsze trafiała na SKO (szkolna kasa oszczędności, pewnie niewielu z Was coś takiego pamięta:-) Ktoś z Fridomiaków, chyba w Krakowie, zażartował, że ta moja mania kolekcjonerska przydała mi się też w kolekcjonowaniu mieszkań na wynajem (bo rzeczywiście tutaj też szedłem na ilość) czy w zrealizowaniu celu odwiedzenia wszystkich krajów na świecie. Im więcej tym lepiej wydaje się być dewizą, która dobrze mnie opisuje. Widać to też na przykładzie języków obcych – posługuję się kilkunastoma, choć pewnie żadnym (oprócz może angielskiego) na tyle dobrze by móc się zabrać za tłumaczenia książek. I mam zamiar uczyć się co roku innego języka. W ciągu 12 miesięcy nie sposób chyba nauczyć się bardzo dobrze mówić po chińsku czy wietnamsku, ale mi wystarcza w miarę swobodne dogadanie się. Znów przykład tego, że preferuję ilość, a nie jakość. Taki tam ze mnie tandeciarz:-) Na całe dla mnie szczęście, ta mania kolekcjonowania nie dotyczy pieniędzy. Akurat tak się składa, że bardzo nie lubię gotówki, zwłaszcza w większych ilościach. I to nie dlatego, że się boję że ktoś mi ją ukradnie. Nie o to wcale chodzi. Bardziej chodzi o to, że mogę tę gotówkę przeznaczyć na konkretny cel. Na jakiś wyjazd zagranicę, czy – większą ilość – na kupno kolejnego mieszkania na wynajem lub choćby na wkład własny. Mój portfel i moje konto bankowe są często puste. Nie mam odłożonej na boku żadnej żelaznej rezerwy gotówki, „tak na wszelki wypadek”. Jeśli chwilowo mam jakieś większe saldo na koncie, to ono po prostu czeka na odpowiednią „okazję rynkową”. I niecierpliwię się, by jak najszybciej taką okazję znaleźć i gotówki się pozbyć. Więc mój stosunek do pieniędzy jest chyba naprawdę taki, że pieniądz to środek, a nie cel sam w sobie. Nie mam też chęci posiadania coraz więcej pieniędzy, po to aby … posiadać ich coraz więcej. Nigdy się nie domagałem, ani nie negocjowałem podwyżki pensji z żadnym z moich szefów. Często bywało tak, że nie wiedziałem nawet dokładnie ile zarabiam (i to również na początku mojej kariery zawodowej gdy zarabiałem oczywiście najmniej). Kilka razy w życiu zdarzyło mi się, że rezygnowałem z lepiej płatnego zajęcia, aby się zająć czymś mniej dochodowym. Tak było gdy zrezygnowałem ze sprzedawania obrazków w Finlandii jako student (potrafiłem zarobić w rekordowe dni nawet $1000 dziennie!) i zacząłem pracować w ONZ (startowa pensja to $1200 miesięcznie, a więc 20-krotnie niższa!!!). Tak się stało gdy po dwóch latach zrezygnowałem z pracy w ONZ i zacząłem pracę w Andersenie (startowa pensja to było ok. $350, a więc 3-4 krotnie mniej niż dostawałem w ONZ- cie). Więc nie było dla mnie niczym nadzwyczajnym zrezygnować w maju 2009 roku z duuuuużej pensji i udziału w zyskach jako partner Deloitte i zadowolić się przychodami z najmu mieszkań (które przecież otrzymywałem także wtedy gdy jeszcze pracowałem w firmie). Zaplanowałęm przejście na emeryturę i … po prostu przeszedłem mimo, że był to sam środek wielkiego kryzysu po upadku banku Lehmann Brothers. Dla mnie pieniądze są po to by móc realizować swoje cele. I chyba tylko po to. Po to by móc żyć ciekawe życie. Więc nie szczędzę na podróże moje czy moich dzieci. Ale już w wydawaniu pieniędzy na hotele jestem strasznym sknerą. Tłumaczę to sobie tak: nie po to jadę gdzieś na drugi koniec świata, aby spać w drogim hotelu (i tak nie będzie mi w przechodnim łóżku, w którym co dzień śpi ktoś inny!! wygodniej niż w moim własnym łóżku w domu). Za to nie mam skrupułów zjeść w drogiej lokalnej knajpie, choć i tak najlepsze jedzenie dla mnie znajduję w takich restauracyjkach do których chodzą tubylcy, a nie turyści. I te restauracyjki są zwykle nie tylko lepsze, ale i tańsze. I ciekawsze, bo nie takie „plastikowe”. Przekonałem się już dość dawno temu, że „ciekawe” życie wcale nie musi drogo kosztować. „Ciekawe” życie zależy nie od zasobności portfela, ale od … ciekawości świata, życia, ludzi. To jest coś w głowie, a nie na rachunku bankowym. I czuję, że nawet jeśli miałbym stracić wszystko to co mam (mieszkania, źródło pasywnej gotówki) to i tak mógłbym dalej wieść ciekawe życie. Jeśli tylko nie zacząłbym biadolić nad swoimi stratami – finansowymi, w statusie społecznym, w czym tam jeszcze. Pieniądze nie są też mi potrzebne do tego, aby zaimponować innym. Może dlatego, że dzieciństwo spędziłem jeżdżąc pomiędzy Kenią i Polską, to zauważyłem, że zachodni samochód, którym jeździ Kowalski (wówczas na polskich drogach luksus i szpan) i który na parkingu obchodzą wkoło ojcowie z synami, dla kenijskich bogaczy byłby jakimś starym trupem (pewnie teraz po latach, byłoby raczej odwrotnie:-).  Zauważyłem też, że w Polsce kobiety zazdrościły mi opalenizny, a w Kenii … bladości skóry. W Polsce kręconych kędziorków, a w Kenii prostych włosów. Dziwne, nie? Zwłaszcza, że nie robiłem sobie żadnych zabiegów kosmetycznych (do dziś mi to zostało:-) i to byłem ten sam ja. A tak zupełnie inaczej postrzegany. Chyba już będąc naprawdę młodziutkim chłopczykiem zadecydowałem, że wystarczy jak będę innym imponował swoim … hmmmm …. wdziękiem osobistym? :-))) Do czego pieniądze nie są mi w ogóle potrzebne, zwłaszcza że poznałem w Kenii będąc dzieckiem kilkoro bogatych ponuraków. Nigdy się z nikim nie porównuję i jestem chyba w 100% pozbawiony zawiści. Po prostu nie znam takiego uczucia. Niektórzy wiele kasy wydają na gadżety. Tu znów jestem sknerą. Nie czuję potrzeby posiadania najnowszych gadżetów. Wręcz przeciwnie – używałem służbowej komórki tak długo aż się rozleciała. I to pomimo pomruków niezadowolenia moich młodszych współpracowników (że niby robiłem obciach firmie posługując się takimi nienowoczesnymi sprzętami; „przecież jesteśmy konsultantami!” próbowali mnie postawić do pionu) oraz faktu, że zanim rozsypał się mój stary telefon, ja zdążyłem w międzyczasie dostać 3 czy 5 kolejnych „upgrade’ów (tu moi podwładni się cieszyli, bo to im oddawałem najnowsze gadżety). Komórki używam tylko do dzwonienia (no czasami jako budzik). Kilka miesięcy temu kupiłem komórkę (stara się rozpadała) z pomarańczową obudową – aż zdziwił się jeden z moich Przyjaciół: „Sławek, ty masz dotykowy ekran?!” Rzeczywiście nie było mi z tym zbyt wygodnie. To była najgorsza komórka jaką kiedykolwiek miałem, mimo że … pomarańczowa:-) Była, bo gdy mi ją skradziono w jednej z pretensjonalnych warszawskich restauracji, to kupiłem sobie bezdotykową, czy raczej z tradycyjnymi guzikami. Jestem pewien, że nikt z Was nie ma tańszej komórki, bo wybrałem w sklepie najtańszą – kosztowała PLN 69,50 :-). Mój zegarek (pomarańczowy:-) kosztował PLN 200 i wcale się więcej nie spóźniam niż gdy nosiłem zegarek wart wielokrotnie więcej. Samochód wybieram bo mi się podoba, a nie ile ma koni mechanicznych (co to jest „moment obrotowy” dowiedziałem się od koleżanki z pracy, która jest pasjonatką mocnych silników; ile koni mechanicznych ma mój obecny samochód nie wiem, nie weim nawet ile cm.sześć ma silnik, wiem za to że ma dwa miejsca i – przede wszystkim – otwierany dach, który sprawia mi wiele frajdy). Nigdy nie żałuję tego co straciłem. Być może mógłbym zarobić więcej, być może coś zgubiłem lub ktoś mnie okradł. Nie przejmuję się. Wolę podejmować działania prewencyjne na przyszłość, niż się zamartwiać przeszłością. Będąc za granicą nie przeliczam tamtejszej waluty na złotówki, więc jak ktoś mnie pyta czy kraj X czy Y jest drogi czy nie, to najczęściej nie mam pojęcia (oprócz Norwegii, która wiem, że jest strasznie droga, no i Moskwy, dużo normalniej jest w St.Petersburgu:-) Nie lubię pieniędzy pożyczać ani od kogoś, ani komuś. Bo po prostu o tym zapominam. I albo tracę, albo wychodzę na wyłudzacza. Nie rozdaję też pieniędzy. Jeśli widzę na ulicy autentycznego żebraka (a nie przedstawiciela „przemysłu żebraczego”), to wolę mu dać hamburgera niż pieniądze, bo nie chciałbym mu fundować papierosa czy narkotyku. Ale za to rzadko przejdę obojętnie obok ulicznego grajka, no chyba że żympoli („ż” czy „rz”?)lub nachalnie domaga się napiwku. Napiwki w knajpach daję tylko za wyjątkowo miłą obsługę. Co jeszcze? Nie wiem. W sumie przepraszam za to, że ten wpis jest taki dość chaotyczny – nie mam wprawy w publicznej auto-analizie:-) Jak macie jakieś pytania, to walcie śmiało (na te dotyczące ile mam mieszkań, itp  i tak nie odpowiem:-). Jeśli ktoś chce mi zrobić profesjonalny profil psychologiczny, to też jest welcome:-). Jeśli czyta ten wpis ktoś z moich bliskich znajomych, kto nie zgadza się z moim opisem postrzegania mojego stosunku do pieniędzy, niech śmiało ze mną argumentuje. Arek, mam nadzieję, że odpowiedziałem na Twoje pytanie, choćby mniej więcej:-) pewnie „więcej”, znając moje odwieczne gadulstwo… 