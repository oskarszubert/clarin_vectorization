Guten tag !  Bom dia! Wszyscy żyjemy meczem otwarcia z udziałem Polaków. Jakieś dwie drużyny Fridomiaczek i Fridomiaków postawiły już swoje typy na wynik naszego dzisiejszego starcia z Grekami. Dominują optymiści – 16 osób przewiduje zwycięstwo Polski. Pesymista jest – do tej pory – tylko jeden. A 5 osób postawiło na remis. Głosowanie trwa do piątku do godz. 17:59, więc gorąco zapraszam. Wieczorem odbędzie się we Wrocławiu mecz Rosja – Czechy, którego wynik też może mieć dla nas duże znaczenie. Ale proponuję byśmy – kontynuując naszą zabawę w typowanie wyników – przedstawili swoje propozycje na sobotni szlagier Niemcy – Portugalia. Obstawiam 2:0 (bramki Klose i Podolskiego). Mam propozycję. Podajcie swoje typy wyniku tego meczu. Zobaczymy kto prawidłowo wytypuje. Co kilka dni powtórzymy zabawę i na koniec turnieju, zobaczymy kto był najbliżej ze swoimi prognozami. OK? A jaka nagroda w konkursie? Wiele rzeczy przychodzi mi do głowy, ale obawiając się tego, żeby nie zostać oskarżonym o organizowanie konkursów liczbowych bez zezwolenia Ministerstwa Finansów, spośród wszystkich pomysłów najbardziej sensowny wydaje mi się wspólne wyjście na lunch, na kolację lub na piwo czy kawę i rozmowa nt strategii zbliżenia się do wolności finansowej zwycięzcy konkursu. Mam nadzieję, że jest to wystarczająco atrakcyjna nagroda, aby wielu z Was przystąpiło do zabawy. Zapraszam! Regulamin konkursu? Aż się boję podawać jakikolwiek. Na marginesie: ostatnio jakaś kancelaria prawna z Poznania wyłudziła od firmy Mzuri PLN 1050 „ugody” w sprawach, które skierowała przeciwko nam do sądu za klauzule abuzywne w regulaminie promocji – 50% zniżki za przejęcie mieszkania w zarządzanie. Chcieliśmy dobrze, a tu proszę okazaliśmy się oszustami, których trzeba ukarać. Mam nadzieję, że tym razem żadnych klauzul abuzywnych się tu nikt nie doszuka:-) Proponuję: 7 punktów za podanie prawidłowego wyniku (czyli wytypowałem 1:1 i mecz zakończył się takim właśnie wynikiem); 4 punkty za podanie prawidłowego kierunku (mecz zakończył się innym wynikiem remisowym niż ten, który typowałem, np 0:0 lub 2:2); 2 punkty za nieprawidłowy kierunek (to taka tam nagroda pocieszenia:-) Dodatkowe punkty (niezależne od prawidłowości w typowaniu wyniku) przysługują za prawidłowe wskazanie strzelców bramek. 5 punktów od każdego nazwiska, lub 10 punktów przy bramkach samobójczych Typowanie do soboty, 9 czerwca do godz 20:44. Powodzenia !!! 