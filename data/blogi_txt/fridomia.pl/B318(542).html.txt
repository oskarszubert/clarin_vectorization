Wczoraj odbył się ostatni w I turze lokalnych kongresów otwarcia, Kongres w Sosnowcu. Frekwencja nie dopisała (tylko 18 osób!), ale za to mieliśmy najżywszą chyba dyskusję spośród wszystkich dotychczasowych spotkań. Oprócz mojej prezentacji o celach Stowarzyszenia oraz sposobach ich osiągnięcia, odbyły się również dwie prezentacje naszych ekspertów. Marcin Wadowski opowiedział nam o swoich doświadczeniach w zakresie redukowania pustostanów do zera, lub wręcz do wartości ujemnych (tak jest to możliwe i Marcin obiecał, że opowie więcej podczas II Ogólnopolskiego Kongresu w Łodzi 6 października 2012. Drugi z ekspertów – Wojtek Zięcina – zaprezentował wypracowany przez siebie kalkulator opłacalności inwestycji. Po uzyskaniu naszego feedbacku, obiecał rozbudować kalkulator o kolejne opcje/możliwości. Oprócz tego, spotkanie zaowocowało kilkoma nowymi inicjatywami. Marcin zaproponował stworzenie planszowej Gry Mieszkanicznika. Obiecał też udostępnić Mieszkanicznikom wzory ankiet satysfakcji najemców, oraz ankiety na koniec najmu, które pomagają mu w redukowaniu pustostanu. Adriana zaoferowała stworzenie schematu broszurki promującej Stowarzyszenie, którą każdy z liderów miast (Adriana jest liderem biura Mieszkanicznika w Częstochowie) będzie mógł „lokalizować”. Monika Zabzdyr – jest biegłym rewidentem i ma wiele lat doświadczeń w księgowości – potwierdziła swoją gotowość objęcia funkcji eksperta Stowarzyszenia d/s podatków oraz księgowości najmu. Dodatkową atrakcją była przygotowana przez lidera śląskiego oddziału Stowarzyszenia, Radka Rupa, loteria (fanty związane z EURO 2012) wśród uczestników spotkania. Mieszkanicznicy śląscy będą się spotykali regularnie co miesiąc. Na każdym spotkaniu będzie jakiś wybrany temat wiodący, a oprócz tego otwarta dyskusja i wymiana doświadczeń, jak i tak nam wszystkim przydatny networking. Będę o tych spotkaniach informować na bieżąco na łamach bloga fridomia. Wraz z końcem I-szej tury lokalnych Kongresów Otwarcia, spotkamy się we wtorek w gronie zarządu + komisji rewizyjnej by dokonać podsumowania dotychczasowych działań oraz potwierdzić plany na najbliższe 4 miesiące, czyli do czasu II Ogólnopolskiego Kongresu w Łodzi 6.10.12. Spodziewam się, że obok dopracowania wewnętrznych spraw (uruchomienie pełnej funkcjonalności strony www, uruchomienie sklepiku na stronie, uruchomienie dyżurów ekspertów, doprecyzowanie zadań poszczególnych członków zarządu, uruchomienie regularnego newslettera, itp) najważniejszym zadaniem będzie nawiązanie kontaktów z bankami, firmami ubezpieczeniowymi, portalami internetowymi oraz innymi partnerami biznesowymi w celu przedstawienia im naszych oczekiwań odnośnie specjalnych ofert dla Mieszkaniczników. Oprócz tego, jeśli ktoś z liderów innych miast zechce zorganizować lokalny kongres otwarcia, to z pewnością uzyska pełne wsparcie moje oraz pozostałych liderów Stowarzyszenia. Zachęcam tych z Was, którzy jeszcze nie przystąpili do Stowarzyszenia by to uczynili jeszcze dzisiaj, poprzez złożenie deklaracji członkowskiej na stronie www.mieszkanicznik.pl. Im nas będzie więcej, tym silniejszy będzie nasz głos w dyskusjach z partnerami zewnętrznymi. Zapraszam do aktywnego cywilizowania polskiego rynku najmu. Jeśli ktoś z Was ma jakieś sugestie odnośnie tematów, które powinniśmy uznać za nasze Stowarzyszeniowe priorytety, to proszę się nimi podzielić. Chcemy budować demokratyczne stowarzyszenie więc każda inicjatywa jest mile widziana. 