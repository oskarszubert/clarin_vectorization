Dziś dzień przerwy od turnieju EURO 2012. Ale nie dzień przerwy od emocji związanych z EURO. Zakończyła się faza grupowa turnieju. Odbyły się już 24 z łącznie 31 meczów całego turnieju. Czas na podsumowania. Padło sporo bramek – w sumie jak dotąd 60, czyli po 2,5 na mecz. Niestety ostatnia kolejka zmagań grupowych obniżyła tę średnią, ale i tak żaden mecz nie zakończył się dotąd bezbramkowym remisem. Było kilka meczów ze zmieniającym się prowadzeniem. Sporo dramaturgii. Większość zespołów grała bardziej w piłkę nożną niż w taktykę, inaczej zwaną „piłkarskimi szachami”. Było mało brutalnych fauli i niesportowej rywalizacji. Mieliśmy okazję zobaczyć już wszystkie drużyny w 3 rozegranych dotąd meczach i ich najlepszych zawodników w akcji. Kto wygrywa? Do ćwierćfinału zakwalifikowała się połowa drużyn. Wśród nich zabrakło miejsca dla Polski, Ukrainy, Rosji no i jednego z przedturniejowych faworytów do mistrzostwa – Holandii. W punktacji meczowej zdecydowanie prowadzą Niemcy – jako jedyna drużyna wygrali wszystkie 3 mecze w swojej grupie i to mimo, że to właśnie ich grupa nosiła nazwę „grupy śmierci”. Najwięcej bramek (6) strzelili za to Hiszpanie, a wśród piłkarzy prowadzą Mario Gomez, Ałan Dżagojew oraz Mario Mandżukić (wszyscy po 3), ale tylko ten pierwszy ma jeszcze szansę powiększyć swój dorobek bramkowy. Najładniejsze bramki to – według mnie – te w wykonaniu Błaszczykowskiego, Mario Balotelli oraz Ibrahimowica. Kto wygrywa w punktacji fair play – nie wiem. Ale wszyscy są zgodni, że najlepszymi kibicami są Irlandczycy. Dla mnie jedną z większych atrakcji mistrzostw czy igrzysk olimpijskich jest możliwość posłuchania pięknych hymnów narodowych. Do moich faworytów (hymny narodowe Polski, Kenii, Hiszpanii, Włoch, Niemiec, Francji, Wlk Brytanii, Rosji, USA, RPA, Watykanu i Brazyli) dołączył też hymn Ukrainy. Nie chcę też chwalić dnia przed zachodem słońca, ale póki co mistrzostwa te wygrywa Polska jako ich współorganizator. Sprawdzamy się organizacyjnie, gościnnie, logistycznie i z punktu widzenia bezpieczeństwa (cieszę się, że jako steward też mam w tym swój bardzo maleńki, acz osobisty udział). Nad tym by kreować dobry wizerunek Polski pracuje m.in około 9.000 wolontariuszy w całej Polsce.  Niestety małej grupce kiboli udało się nieco nadwyrężyć to nasze zwycięstwo. Żałuję tego, że nie wykorzystaliśmy jako naród doskonałej okazji do tego, by pokazać zwykłym Rosjanom, że nie jesteśmy zakompleksionym na ich punkcie narodem „małych ludzi” zakotwiczonych w historii i w swoich osobistych kompleksach, tylko otwartymi, pewnymi siebie Europejczykami z optymizmem i nadzieją patrzącymi w przyszłość. Przegrani są też – według mnie – polscy piłkarze. Nie udało im się wygrać ani jednego meczu, nie udało się wyjść z najsłabszej grupy, w 3 meczach strzeliliśmy tylko 2 bramki, nie udało się rozegrać ani jednego dobrego, zaciętego meczu (hartu ducha starczało najwyżej na jedną lub drugą połowę). To wszystko się nie udało pomimo dobrej atmosfery wokół drużyny – dziennikarze byli przychylni, PZPN zapewnił luksusowe warunki. Pomimo kibicowania milionów gardeł. Pomimo grania na własnych boiskach. Pomimo pomocy ścian i .. sędziów. Pomimo tego, że trener Smuda miał komfort spokojnego budowania drużyny przez 2,5 roku. Przegranym jest według mnie Szczęsny, ale też i inni piłkarze, których teraz możemy podziwiać jedynie w licznych reklamach (hipermarket, sieć fastfoodów, cola, przybory do golenia i chyba jeszcze tuziny produktów firmowanych wizerunkami naszych piłkarzy). Coś mi podpowiada, że dla ich postawy na murawie byłoby lepiej gdyby przed turniejem skupili się na treningach, a nie na kręceniu reklam, udzielaniu wywiadów w TV, pojawianiu się w kolorowych czasopismach, czy w sklepach w centrach handlowych by promować wyroby swojego sponsora.  Małysz też najpierw udowodnił swoją świetność na skoczni, a dopiero potem spijał efekty swojej popularności. Wielkim – może największym – przegranym jest PZPN. Możemy się pocieszać, że odpadła też Rosja (akurat ten argument wydaje mi się potwierdzeniem naszych głębokich narodowych kompleksów) lub faworyzowana Holandia. Ale dla mnie to liche pocieszenie, bo jeśli nie potrafimy wyjść z grupy grając u siebie, to niby kiedy ma się to nam udać? Gdzie i kiedy? No ale na szczęście przegranymi nie jesteśmy my, Polacy. Przegrała drużyna, ale my jako organizator, jako gospodarz, jako naród jesteśmy wygrani i oby tak do końca turnieju. I dalej. Oby udało nam się przełamać nasze narodowe kompleksy i narodową niemoc i wieczne narzekanie. Jesteśmy słabi piłkarsko, ale poza tym to jesteśmy dobrzy. A oprócz nas, kto jeszcze zwyciężył? Zrobiłem małą analizę i wynika z niej, że w 3 spośród czterech grup eliminacyjnych wygrała JEDNA DRUŻYNA. Która? Adidas! Już na początku mistrzostw Adidas wypracował sobie przewagę ubierając 6 zespołów narodowych (Rosję, Grecję, Niemcy, Danię, Hiszpanię i Ukrainę). Drugie miejsce obok pole position zajął Nike z 5 drużynami (Polska, Holandia, Portugalia, Chorwacja i Francja). Trzecie miejsce zajął z 3 drużynami Umbro (Irlandia, Anglia, Szwecja), a ostatnie – czwarte – z dwiema tylko drużynami zajęła Puma (Czechy, Włochy). W ogóle do turnieju nie awansowały Kappa (kiedyś preferowany dostawca Włoch), Le Coq Sportif (Francji), Lotto, Acics, Reebok, czy inne. Przydzieliłem po 3 punkty za wygraną w meczu, po 2 punkty gdy na przeciw siebie stanęły dwie drużyny tego samego sponsora i po 1 punkcie za remis. I oto wyniki poszczególnych grup: Grupa A – Adidas 7 punktów, Puma 6, Nike 2 i Umbro – brak Grupa B – Adidas – 11, Puma – brak, Nike 5 i Umbro – brak Grupa C – Adidas – 7, Puma – 5, Nike 4 i Umbro 0 (Irlandia nie zdobyła punktu) Grupa D – Umbro – 9, Nike – 4, Puma – brak i Adidas – 3 punkty Adidas w sumie uzbierał – jak dotąd – 28 punktów (po 4,66 na każdą sponsorowanądrużynę). Nike 15 (po 3). Puma 11 (po 5,5) i Umbro 9 (po 3 punkty na drużynę). Pewnie można by też policzyć ile USD kosztowało zdobycie każdego punktu przez każdego ze sponsorów, ale nie mając danych co do nakładów marketingowych, nie jestem w stanie tego zrobić. Do ćwierćfinałów awansowały Adidas (3 drużyny, 50%), Nike (2, czyli 40%), Umbro (1, czyli 33%) i Puma (aż 2, czyli 100%). Puma nie straciła dotąd żadnego ze swych reprezentantów. Ilościowo wygrywa Adidas, ale jakościowo chyba jednak Puma – prawdopodobnie lepsza skuteczność swoich działań sponsorskich. Czy ta analiza ma jakikolwiek sens? Ponieważ futbol staje się w coraz większym stopniu futbolowym szoł, mającym coraz mniej wspólnego z korzeniami tego sportu, to byłbym zdziwiony gdyby taki ranking nie powstawał w zespołach marketingowych w/w koncernów sportowych:-)Jestem przekonany, że wraz z końcowym gwizdkiem arbitra meczu finałowego w siedzibach sponsorów zacznie się intensywny okres podsumowywania słupków ze sprzedażą, z zyskami i wyciąganie wniosków na kolejne turnieje. Co należy zmienić w strategii, w taktyce by kolejny turniej wygrać, by więcej osób zarazić szałem. By sprzedaż podczas kolejnego turnieju przewyższyła tę z okresu … Świąt Bożego Narodzenia:-) 