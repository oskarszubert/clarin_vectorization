Cały ubiegły weekend spędziłem na seminarium „Jak kupić nieruchomość bez wkładu własnego, zdolności kredytowej i banku?”, prowadzonym przez pana Michała Koniecznego z firmy MK Estate. Skorzystałem z jego zaproszenia na szkolenie m.in. dlatego, że wielu z Was niejednokrotnie pytało o moją opinię nt tego szkolenia, a ja – nie uczestniczywszy w nim – nie mogłem niczego powiedzieć. Dziś już mogę. Coraz więcej kredytobiorców ma trudności ze spłatą swoich kredytów mieszkaniowych. Część z nich chciałaby sprzedać mieszkanie i pozbyć się kłopotu, ale niewielu w ogóle wie, że może sprzedać mieszkanie, którego księga wieczysta jest obciążona hipoteką banku. Z drugiej strony, jest wiele osób, które nie mają zdolności kredytowej (bo np ich dane znalazły się w BIK-u, lub mają umowy śmieciowe, albo wręcz pracują w szarej strefie, itp). Pan Michał wypracował metodę (w kilkunastu wariantach) na to, aby te dwie strony ze sobą skojarzyć, a przy okazji na tym zarobić. Metodologia opiera się na tym by spojrzeć na kupno-sprzedaż mieszkania w odmienny niż tradycyjny sposób. Zwykle ktoś ma kredyt w banku na np PLN 150,000, ale mieszkanie jest powiedzmy warte PLN 180,000. Więc byłby gotów je sprzedać za powiedzmy PLN 160,000, spłacić bank i jeszcze by mu zostało w kieszeni PLN 10,000. Niestety ten sposób jest w tej chwili trudny do osiągnięcia, no bo często saldo kredytu walutowego może przewyższać rynkową wartość mieszkania, a poza tym jest mało na rynku kupujących posiadających owe PLN 160tyś gotówki. Więc pan Michał radzi, aby nie patrzeć na cenę mieszkania, tylko raczej na przepływy gotówki z nim związane. Jeśli rata kredytu wynosi PLN 1100 miesięcznie, to może znajdzie się kupiec gotowy wnieść powiedzmy PLN 20,000 zadatku, a potem spłacać co miesiąc PLN 1500 (nawet nieco wyżej niż kwota za jaką mógłby wynająć, ale za to od razu staje się właścicielem swojego mieszkania). Te 20,000 zadatku służy zapłaceniu PLN 10,000 sprzedającemu, opłaceniu kosztów notarialnych oraz prawników przygotowujących umowy, itp. Resztę – jako zysk z transakcji zatrzymuje MK Estate. Dodatkowo MK Estate zarabia te PLN 400 miesięcznie stanowiące różnicę pomiędzy ratami kredytu, a przychodu z „najmu”. Oczywiście podane cyfry są tylko przykładowe. To co opisałem (mam nadzieję prawidłowo:-), to najprostszy wariant. Oczywiście w trakcie spłaty kredytu (to może być nawet 23 czy więcej lat), to MK Estate może być właścicielem mieszkania, albo MK Estate może przystąpić do długu, albo własność może przejść na nowego właściciela wcześniej niż po upływie całego okresu spłaty kredytu. Później modele stawały się coraz bardziej skomplikowane. I jeszcze bardziej skomplikowane gdy doszliśmy do nieruchomości komercyjnych. Dodatkowo nakładały się na to różne warianty rozwiązań prawno-podatkowych, możliwości włączania w ten proces kredytu bankowego czy zewnętrznych inwestorów, itp więc pomimo mojego wykształcenia ekonomiczno-prawnego, wielu lat doświadczeń w konsultingu oraz nastu lat doświadczeń w nieruchomościach i tak wszystkiego zwyczajnie nie zrozumiałem. Tempo było ogromne i mimo tego, że cały czas byłem skupiony, to i tak nie nadążałem. Więc szkolenie byłoby bez sensu, gdyby nie to, że służy ono nie tyle przekazaniu całości wiedzy (jest pewnie zbyt złożona na 2,5 dnia szkolenia), tylko temu, żeby wyłoniła się ze szkolenia grupka współpracowników firmy MK Estate – Pan Michał Konieczny nie krył swoich intencji – którzy będą pomagali MK Estate wychwytywać odpowiednie okazje na rynku. Oczywiście firma podzieli się z taką osobą zyskiem, przekaże know-how i zapewni wsparcie na wszystkich kluczowych etapach procesu. Taka osoba może później – w miarę nabierania doświadczenia – albo się usamodzielnić i robić kolejne deal’e samodzielnie i na własny rachunek, lub dalej współpracując z MK Estate przechodzić do deal’ów większych rozmiarów i większego stopnia skomplikowania. To co jest bardzo pozytywne, to to że Pan Konieczny nie działa samodzielnie. W jego firmie są prawnicy, rzeczoznawcy, kredytowcy, windykatorzy, itp specjaliści, którzy rozumieją te wszystkie różne modele inwestowania i je dopracowują, aby zmniejszyć ryzyka. A on jest – jak mówi – specjalistą od negocjowania. Podkreśla, że robi to etycznie i w pewnych sytuacjach odchodzi od deal’u gdyby nabrał przekonania, że możliwe rozwiązanie (-a) byłoby szkodliwe dla sprzedającego. To co proponuje MK Estate, on sam nazywa programem oddłużeniowym. Podobało mi się też to, że MK Estate nie kupi nieruchomości dopóki nie znajdzie na nią kupca – jest to bardzo twarda inwestorska zasada, a dla inwestora chcącego kupić nieruchomość za czyjeś pieniądze, powinna to być żelazna zasada. Czy ja taką osobą zostanę? Raczej nie i to z kilku powodów. Pierwszy, bardzo osobisty, to taki, że tak jak już kilkukrotnie mówiłem, jestem zadowolony ze swojej wolności finansowej i nie szukam okazji do robienia deal’ów. Jakichkolwiek. Po drugie, przedstawiona na seminarium metoda służy według mnie raczej pomnażaniu kapitału niż budowaniu wolności finansowej (choć może występować element comiesięcznych wpływów w niektórych wariantach przez pewien czas). Po trzecie, dlatego, że jest to metoda bardzo prawno- chłonna. Chodzi mi o to, że ponieważ nie wnosimy do relacji między sprzedającym, a nowym kupującym pieniędzy, to to co wnosimy to know-how, głównie prawno-podatkowy. A z tym z kolei wiąże się kilka problemów: (1) w Polsce prawodawstwo jest bardzo rozbudowane, niejednoznaczne i jest ryzyko tego,  że MK Estate idąc czasami „po bandzie” (jak określił to jeden z prowadzących seminarium), niechcąco znajdzie się „poza bandą”, (2) system prawny jest mocno zmienny, co dodatkowo zwiększa ryzyko, (3) istnieje też ryzyko tego, że mimo, że mamy dobrze skonstruowaną umowę, to i tak może być trudno wyegzekwować nasze żądania zapisane w umowie, (4) wreszcie nie wiem – mimo że o to pytałem podczas szkolenia – jak długo MK Estate działa i czy jest to wystarczająco długo, aby wszystkie ryzyka prawne zdążyły się już zmaterializować. Po czwarte, nie mając pieniędzy na kupno nieruchomości, wchodzimy w wieloletnią (może nawet 2o- kilkuletnią) z dość przypadkowymi osobami sprzedającego i nowego nabywcy. Wprawdzie na szkoleniu była mowa o due dilligence jednego i drugiego (podobało mi się, że po raz pierwszy spotkałem kogoś w Polsce, kto mówi o selekcji najemców!), ale bycie pośrednikiem między jednym i drugim przez tak długo (przecież mogą się zgadać, że bierzemy nadal te 400 złotych prowizji długo po rozpoczęciu transakcji i mogą zechcieć testować siłę zapisów umów łączących wszystkie strony) nie byłoby dla mnie komfortową pozycją. W konkluzji: - dużo się nauczyłem nowego; udało mi się rozszerzyć swój kontekst; spojrzałem na nieruchomości od innej strony. Dodatkowo na szkoleniu był Pan Przemysław Mąka, który barwnie opowiadał o wycenie nieruchomości, Pan Michał Gniatkowski, prawnik obsługujący wszystkie transakcje MK Estate. Był Pan Robert Przygoda, który opowiadał o inwestowaniu (bez własnych pieniędzy oczywiście!) w ziemię i otrzymywaniu płatności przy jej sprzedaży w formie comiesięcznych rat (a więc w formie pasywnej gotówki). Czy też  Pan Paweł Cywiński, który wyjaśnił sposoby działania windykatorów. - mimo, że byłem bardzo sceptycznie nastawiony do schematów, które w książce „Wolność finansowa” nazwaliśmy „Get Rich Quick”, to teraz dostrzegłem, że te metody mogą działać - natomiast ze względu na ryzyka prawno-moralne, myślę że są to schematy raczej dla prawdziwych twardzieli, wczytujących się w umowy i przepisy prawne, nie obawiających się ryzyka, dobrze pilnujących swoich interesów i gotowych – od czasu do czasu – szarpać się po sądach. Osobiście wolę nudne schematy „Get Rich Right” bez nadmiernej inżynierii finansowo- prawnej. - wreszcie ponieważ samo seminarium jest – jak się dowiedziałem – właściwie tylko wstępem do prawdziwej współpracy (zresztą za pierwszy deal przyniesiony przez kursanta, MK Estate zwraca poniesiony koszt szkolenia), to prawdziwy test skuteczności/przydatności pewnie wydarza się już po kursie. - na seminarium pojawiły się 2-3 osoby, które przeprowadziły deal’e z firmą i które oczywiście mówiły bardzo przychylnie o tej współpracy (inaczej pewnie w ogóle by nie przyjechały:-) - bo spędzenie całego słonecznego (i może ostatniego tak ciepłego i słonecznego) weekendu w salce szkoleniowej, było z pewnością dla nich pewnym wyrzeczeniem. Dla mnie było. Ale nie żałuję, bo teraz wiem więcej. No i poza tym, mogę odpowiedzieć na pytania, które zadawaliście. Może jednak pozostałe dostępne szkolenia sami byście ocenili dla innych Fridomiaczek i Fridomiaków, co? Możemy się tak umówić?   Tagi: cel , finansowanie , gotówka , Inwestowanie , Nieruchomości , rozwój osobisty , strategia inwestowania , warsztaty , wolność finansowa , Wynajem 