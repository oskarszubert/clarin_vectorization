W ostatnich dniach mijającego tygodnia sporo czasu spędziłem w samochodzie. Spotkania w Dreźnie i Monachium z Fridomiaczkami i Fridomiakami, spotkanie w Warszawie z byłymi partnerami Andersena oraz EY, spotkanie wigilijne całego zespołu Mzuri w Łodzi. Przejechałem w ciągu 4 dni blisko 3.000 km. Całe szczęście, że nie było śniegu, drogi były w zasadzie suche i nie było mgieł (oprócz krótkiego odcinka zaraz po wyjeździe z Monachium). Czas w samochodzie spędziłem głównie na słuchaniu radia. W jednej z audycji chyba TOK FM słyszałem wypowiedź jednego z dziennikarzy o tym, że ostatnio jakaś pani jechała pociągiem z Warszawy do Krakowa. Zmusiła konduktora do zatrzymania pociągu. Powód? Bo jeden ze współpasażerów, facet pewnie podobny nieco do mnie z wyglądu, czytał … Koran. To na tyle wystraszyło tę kobietę, że postanowiła – dla ratowania życia – zatrzymać pociąg. Nie wiem jaki ta historia miała czy ma ciąg dalszy. Czy ukarano ją za nieuzasadnione zatrzymanie pociągu? Czy przeproszono tego pasażera? A może zatrzymano go do przesłuchania? Nie wiem. Ale tak czy inaczej całe to zajście bardzo mnie zaskoczyło. Paranoja wokół „obcych” oraz wokół zagrożenia terrorystycznego zatacza już coraz bardziej absurdalne kręgi. W Polsce chyba obowiązuje wolność wyznania i obowiązuje domniemanie niewinności. Czytanie Koranu czy Bibli w miejscu publicznym nie jest chyba oznaką złych zamiarów. A co Wy o tym sądzicie? 