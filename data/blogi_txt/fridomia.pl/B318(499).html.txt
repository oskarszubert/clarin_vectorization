Od Kongresu Otwarcia w Łodzi minęły już 2 tygodnie. W tym czasie zebraliśmy się kilkukrotnie w gronie członków zarządu, a wczoraj również w gronie zarządu + członków komisji rewizyjnej. Podsumowaliśmy efekty Kongresu oraz Wasze sugestie poprawy oraz dopracowaliśmy harmonogram działań na najbliższe 2-3 miesiące. Oto jego najważniejsze elementy, następne kroki: 1. Spotkanie w gronie Liderów Stowarzyszenia, czyli zarząd + komisja rewizyjna + liderzy miast + lokalni rzecznicy prasowi + eksperci branżowi + eksperci tematyczni. W sumie – wg stanu na dziś – to około 45 osób. Chodzi o to, byśmy wspólnie określili zadania i priorytety dla poszczególnych grup liderów, określili zasady komunikacji wewnętrznej oraz zewnętrznej; przedyskutowali pomysły na promocję Stowarzyszenia, na pozyskiwanie nowych Członków oraz partnerów biznesowych, korzyści dla Członków, a także pomysły na przygotowanie lokalnych Kongresów Otwarcia (szczegóły poniżej) Data i miejsce: sobota, 14 kwietnia, w godz 12:00 – 16:00 w Łodzi w siedzibie BRE Banku przy ul Piotrkowskiej 148/150 (http://redtower.pl/PL/OpisBudynku/Lokalizacja/Default.aspx). Paweł, dzięki za gościnę:-) UWAGA: jeśli ktoś z Was chciałby dołączyć do grona Liderów Stowarzyszenia jako np lider jakiegoś miasta lub ekspert tematyczny lub branżowy, to oczywiście jest to jeszcze możliwe. Proszę tylko się zadeklarować na stronie www.mieszkanicznik.pl (oraz przystąpić do Stowarzyszenia jeśli nie jesteś jeszcze Członkiem) 2. Aby istotnie zwiększyć liczbę Członków chcemy zrobić spotkania w największych polskich miastach. Nazwiemy je Kongresami Otwarcia Oddziałów Stowarzyszenia Mieszkanicznik w XYZ mieście. Liderzy miast wspólnie z obecnymi Członkami z danego miasta zarezerwują salę (darmową lub opłaconą przez sponsora) oraz rozreklamują Stowarzyszenie oraz sam Kongres Otwarcia. Zapewnienie frekwencji poprzez mailingi do znajomych, poprzez kontakty z mediami, z lokalnymi stowarzyszeniami, poprzez wszelkie inne sposoby. Liczymy tu na pomoc wszystkich zainteresowanych. Harmonogram lokalnych Kongresów Otwarcia: niedziela 15.04    -   Poznań sobota 21.04      -   Gdańsk sobota  12.05      -   Kraków sobota 19.05      -   Wrocław sobota  26.05      -   Warszawa sobota 02.06      -   Katowice Potem już się zaczyna EURO 2012 więc ciężko będzie znaleźć Mieszkaniczników chętnych do spotkań:-). O szczegółach dotyczących miejsca i godziny spotkania będę informował w miarę spływania tych szczegółów od organizatorów. Każde z powyższych spotkań potrwa około 3-4 godzin, połowa czasu na prezentację i dyskusję nad celami Stowarzyszenia, a połowa na wzajemne poznanie się i wymianę doświadczeń oraz określenie celów lokalnego biura Stowarzyszenia. Jeśli ktoś z Was miałby sugestie dotyczące miejsca spotkania (sala na 50-100 osób, najlepiej darmowa lub niedroga, może na jakiejś uczelni lub w Waszym biurze) to będziemy bardzo wdzięczni za Wasze podpowiedzi i wskazówki. Budżet Stowarzyszenia jest nadal dość skromny więc nie stać nas na sale w prestiżowych hotelach:-) Jeśli ktoś z liderów spoza wyżej wymienionych miast będzie chętny zorganizować takie spotkanie również w swoim mieście, to możemy je zorganizować albo: a) równolegle do któregoś z w/w spotkań i wtedy część z członków zarządu wesprze miasto A, a część miasto Z b) lub po wakacjach, np we wrześniu, przed kolejnym Kongresem Stowarzyszenia 3. Kolejny Kongres Mieszkaniczników odbędzie się w Łodzi w sobotę 6 października. Będzie różnił się od poprzedniego pod kilkoma względami: a) część prezentacji i opisu misji i celów Stowarzyszenia będzie krótsza b) nie będzie części formalnej (prezentacji kandydatów, wyborów, itp) c) zamiast tego będą 3 równoległe sesje po 4 warsztaty każda (DO WYBORU przez Uczestników), jedna sesja przed lunchem, a dwie sesje po lunchu. Warsztaty poprowadzimy my (selekcja najemców, umowa najmu, ściąganie należności, planowanie podatkowe, analiza opłacalności inwestycji, budowanie portfela nieruchomości na wynajem, homestaging, itp) i/lub nasi partnerzy (kwestie prawne, oferta kredytów buy-to-let). d) równolegle nasi partnerzy (nie tylko ci prezentujący podczas warsztatów) będą mieli stoiska gdzie będą prezentować swoją ofertę dla Mieszkaniczników. Przychody z tych stoisk zasilą budżet Stowarzyszenia e) zaproponujemy opcję dla tych Mieszkaniczników, którzy będą chcieli pozostać w Łodzi i się integrować. Nie będziemy jednak organizować niczego sami, a tylko zarezerwujemy jakąś restaurację, knajpę czy bar i każdy chętny sam będzie za siebie płacił, pił, tańczył, gadał, itp f) Kongres będzie otwarty tylko dla Członków i Sympatyków (osób postronnych za wyjątkiem licznie reprezentowanych mediów nie wpuszczamy:-) Data: sobota 6 października w godz 12:00 – 17:00 z opcjonalną dogrywką w barze, restauracji w centrum Łodzi Miejsce: CK Rubin w Łodzi 4. Oprócz powyższych spotkań planujemy też a) inaugurację cyklicznego raportu wspólnie z wiodącym polskim dziennikiem b) regularne wystąpienia w mediach – m.in. dziś ukazał się bardzo obszerny artykuł w trójmiejskim wydaniu Gazety Wyborczej poświęcony dobrym praktykom najmu, w którym jest też mowa o Stowarzyszeniu Mieszkanicznik c) finalizujemy z Radkiem Tosnowcem książkę „Mieszkanicznicy 2012″ d) i realizujemy też szereg innych działań Jeśli ktoś z Was chciałby się przyłączyć do Stowarzyszenia, to serdecznie zapraszam. Im nas będzie więcej, tym łatwiej będzie nam wdrożyć nowe standardy najmu. Deklarację członkowską znajdziecie na stronie www.mieszkanicznik.pl. Zapraszamy. 