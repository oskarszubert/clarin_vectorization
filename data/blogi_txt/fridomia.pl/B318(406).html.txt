Nowy Rok to czas nowych decyzji, wprowadzania pewnych zmian. Dotyczyć to będzie także bloga Fridomia.pl. Blog ten powstał w październiku 2009 wraz z ukazaniem się w sprzedaży książki „Wolność finansowa dzięki inwestowaniu w nieruchomości”. Początkowo jego głównym celem oraz zawartością był dialog z Czytelniczkami oraz Czytelnikami książki – odpowiadanie na pytania, wyjaśnianie wątpliwości, udzielanie porad w sprawach indywidualnych. Potem blog nieco ewoluował w kierunku wolności w ogóle, w tym wolności finansowej, w stronę aspektów życia post- korporacyjnego. Dzieliłem się na nim recenzjami najciekawszych przeczytanych książek. Jakieś pół roku temu zaczęły w nim dominować wątki związane z praktycznymi aspektami zarządzania najmem. W międzyczasie, wyraziliście potrzebę spotkań „na żywo”, tak abyśmy mogli się nieco lepiej poznać. Pierwsze spotkania miały miejsce w marcu 2010 i do tej pory odbyło się ich około 20-30. Wielu z Was mówiło, że te nasze spotkania to jedyne miejsce gdzie możecie się swobodnie dzielić swoimi pomysłami na inwestowanie w nieruchomości na wynajem, na budowanie swojej wolności finansowej bez ryzyka wyśmiania (np przez przyjaciół czy znajomych), czy też ryzyka narażenia swoich rodziców na zmartwienia („Dziecko, ileś ty nabrała tych kredytów?! Jak Ty to teraz spłacisz? Daj sobie spokój!, „inwestowanie zostaw bogatym!”). Na spotkaniach Fridomiaków jest okazja spotkać ludzi jeszcze odważniejszych niż Ty, podejmujących jeszcze śmielsze kroki w kierunku wolności finansowej. Jest od kogo czerpać inspirację, z kim wymieniać się wiedzą. I właśnie ta potrzeba wymiany doświadczeń, wzajemnego uczenia się, zwiększania bezpieczeństwa najmu dała początek inicjatywie utworzenia Stowarzyszenia Właścicieli Nieruchomości na Wynajem, Mieszkanicznik.pl. Podczas prac nad programem Stowarzyszenia wielu z Was miało okazję osobiście się przekonać do tego co ja miałem okazję zaobserwować dużo wcześniej jeżdżąc po Polsce i spotykając się z Wami w różnych miastach, że jesteśmy grupą naprawdę fajnych, otwartych, pozytywnie myślących ludzi. Mam nadzieję, że rzeczywiście wielu z Was zaangażuje się mocno w prace Stowarzyszenia i że wspólnym wysiłkiem uda nam się dokonywać widocznych postępów w cywilizowaniu polskiego rynku najmu mieszkań. Stowarzyszenie jest jeszcze w trakcie rejestracji – dostaliśmy drobne uwagi natury formalnej od sądu do poprawienia w naszym Statucie. Wkrótce – mam nadzieję – zostanie zarejestrowane i ruszy z kopyta z realizacją swojej misji. Jednym z ważnych zadań Stowarzyszenia będzie budowanie platform edukacji oraz wymiany doświadczeń z zakresu zarządzania najmem. Oczywiście ja też zamierzam być w tym zadaniu aktywnym członkiem Stowarzyszenia. Natomiast powstał w mojej głowie dylemat. Jak będę chciał coś napisać nt nieruchomości, to czy zamieścić to – tak jak do tej pory – na łamach fridomii, czy też na stronie Stowarzyszenia, czy też w obu miejscach jednocześnie. Postanowiłem, że będę się dzielił swoją wiedzą i doświadczeniami nt najmu na stronie Stowarzyszenia. A co będzie z www.fridomia.pl? Zniknie? Zacznie obumierać? Nie ! Fridomia nieco przeewoluje w kierunku „duchowym”. Czyli tematyka związana z tym gdzie szukać okazji rynkowych, jakie nieruchomości kupować, jak unikać złych najemców, jak rozliczać płatności, jak płacić podatki zostanie przeniesiona na łamy Stowarzyszenia Mieszkanicznik (gdy już zacznie funkcjonować strona Stowarzyszenia). Zamierzam również wkrótce zlikwidować forum dyskusyjne, które założyłem na Waszą prośbę, a które się nie sprawdziło. Jestem przekonany, że to które zostanie założone przez Stowarzyszenie Mieszkanicznik będzie bardziej przydatne. Na fridomii pozostaną takie tematy jak: jak nie ulegać wszechobecnej presji ciągłego podnoszenia naszego standardu życia i ścigania się „z Kulczykami” (ulegając tej presji nigdy nie osiągniemy wolności finansowej, choćby nasze pasywa generowały co miesiąc szerokie strumienie pasywnej gotówki); jak się mentalnie przygotować do życia post-korporacyjnego; co robić ze swoim życiem. Jednym z elementów tego ostatniego będą – bardzo mi osobiście bliskie – podróże. Będę się częściej dzielił swoimi doświadczeniami w podróżowaniu.  Będę też częściej dzielił się z Wami recenzjami przeczytanych przeze mnie ciekawych książek. Zresztą Was również zapraszam do dzielenia się z innymi mądrościami przeczytanymi przez Was w dobrych książkach. Dla lepszego zobrazowania planowanych przeze mnie zmian, podam przykład. W tym roku planuję wydać 3 książki. „Mieszkanicznicy 2012″ – jestem w trakcie zbierania materiałów do książki od jej 25+ bohaterów. Każdy z nich ma naprawdę ciekawą historię i mam nadzieję, że uda mi się z nich wydobyć to co najbardziej inspirujące i pouczające. Mam nadzieję, że książka będzie gotowa na przełomie I/II kw 2012. W II kwartale powinien być gotowy do druku „Poradnik kredytowy” autorstwa Jana Bijasa oraz Bartosza Majewskiego, z moim małym wkładem. I te dwie książki będą zapowiadane i omawiane przeze mnie oraz przez współautorów na stronach Stowarzyszenia. Jeśli starczy mi zapału „literackiego”, to postaram się jeszcze w tym roku wydać moją pierwszą książkę podróżniczą. I ta z kolei będzie przedmiotem – bardzo na to liczę – żywych dyskusji na łamach Fridomii. Ale już kolejna książka – Strategie budowania portfela nieruchomości na wynajem – którą planuję napisać w 2013 roku znó będzie przedmiotem dyskusji na stronach Stowarzyszenia Mieszkanicznik.pl. Ostatnio zarówno na łamach fridomii, jak i na antenie radia kontestacja.com otrzymałem wiele sygnałów od Was, że chcielibyście bym częściej opowiadał o podróżowaniu, więc mam nadzieję, że te zmiany Wam się spodobają. Czekam i będę wdzięczny za wszelkie Wasze uwagi, sugestie co mogę zrobić inaczej, aby blog fridomia.pl, na który zaglądacie był dla Was coraz ciekawszy. Dziękuję Wam wszystkim za zaglądanie i czasami dzielenie się swoimi komentarzami, spostrzeżeniami, doświadczeniami. Bez Waszego zainteresowania pewnie już jakiś czas temu zarzuciłbym tę blogową „twórczość”. Wasze ciepłe słowa dodają mi energii i zachęcają do kontynuacji.  Dziękuję i zapraszam do jak najczęstszego goszczenia na łamach Fridomii:-) Liczę też na to iż wielu z Was wkrótce (od 12 do 19 stycznia br) zechce oddać swój SMS-owy głos na Fridomię w konkursie Blog Roku 2011 organizowanym m.in przez Onet.pl. O szczegółach (na jaki numer telefonu należy wysłać SMS-a o treści B00090, tj. B-zero- zero-zero-9-zero) poinformuję 12 stycznia. Liczę na głos każdego z Was. W zeszłym roku nie liczyłem na żadne sukcesy w Konkursie – blog był jeszcze młody, ja sam dopiero nabierałem doświadczeń. Wielu z Was nie miałem wtedy jeszcze okazji spotkać osobiście. Mimo to – dzięki Waszym głosom – Fridomia znalazła się na podium w Kategorii blogi „Profesjonalne”. Mam nadzieję, że w tym roku nie będzie gorzej:-) A jak będzie? to już leży w Waszych kciukach i telefonach komórkowych:-) 