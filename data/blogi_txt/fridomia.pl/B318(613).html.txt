Trochę niewyspany i nieco zmęczony siedzeniem długimi godzinami „za kółkiem” spieszę zdać relację na półmetku wrześniowych spotkań Mieszkaniczników. W ciągu pierwszych dwóch tygodni września przejechałem samochodem grubo ponad 3200 kilometrów (z czego ponad 700 w Anglii z kierownicą po lewej stronie samochodu:-) i spędziłem w samochodzie ponad 50 godzin. Dodam, że zwykle rocznie przejeżdżam ok 8.000 kilometrów swoim samochodem:-) Warto było, bo spotkałem się już z ponad 160 Mieszkanicznikami w Łodzi, Szczecinie, Bydgoszczy, Warszawie, Wrocławiu, Zielonej Górze, Lublinie i w … Sheffield. Wszędzie zetknąłem się z dużym entuzjazmem wobec celów i działań Stowarzyszenia i podpowiedziami co jeszcze musimy zmienić na polskim rynku najmu:-). We Wrocławiu 4-5 lokalnych Mieszkaniczników uczestniczyło w targach mieszkaniowych i z tego co wiem, to opowiedzieli o Stowarzyszeniu w sumie setkom osób odwiedzających targi. W Sheffield dowiedziałem się bardzo dużo szczegółów na temat tego jak wygląda proces zakupu mieszkań czy domów w Anglii.  Zainteresowanie polskim rynkiem najmu było ogromne, więc rozmawialiśmy tak długo w noc, że nawet nie skorzystałem z noclegu w Londynie i praktycznie prosto z samochodu wsiadłem dziś rano do powrotnego samolotu do Warszawy. Bez zmrużenia oka:-) Kolejną korzyścią jeżdżenia po Polsce była możliwość spotkania się z dziennikarzami różnych lokalnych mediów. W Łodzi spotkałem się z dziennikarzami czterech różnych tytułów i rozgłośni. W Szczecinie wspólnie z Bartkiem Deką z siedmioma. W Bydgoszczy wspólnie z Magdą z 5-oma i w Toruniu z kolejnymi czteroma. We Wrocławiu z sześcioma, a w Lublinie z ośmioma dziennikarzami. Więc w sumie było to 34 spotkań, które już zaowocowały kilkunastoma wywiadami, artykułami, recenzjami książki. Tylko dziś ukazać się miały artykuły w Gazecie Pomorskiej oraz w Gazecie Olsztyńskiej, a także – przed chwilą widziałem to „na żywo” – kilkunastominutowy wywiad Bartka Deka dla TV Pomerania (gratulacje Bartku! Fantastycznie Ci to wychodzi i mam nadzieję, że będziesz częstym gościem na łamach szczecińskich mediów:-). Tak więc można powiedzieć, że jedno z działań służących edukowaniu ogółu polskich mieszkaniczników – rozpowszechnianie dobrych praktyk najmu – idzie pełną parą jak Polska długa i szeroka:-) A to jeszcze nie koniec. Jesteśmy dopiero na półmetku wrześniowych spotkań. Zapraszam Was gorąco na najbliższe spotkania Mieszkaniczników w Sopocie (niedz 16.09), Olsztynie (pon 17.09), Białymstoku (20.09), Częstochowie (22.09), Katowicach (25.09), Krakowie (26.09), Łodzi (29.09), Poznaniu (30.09), i Warszawie (02.10). Rejestrujcie się też proszę na II Ogólnopolski Kongres Mieszkaniczników w Łodzi w sobotę 6 października. Zależy nam na Waszej obecności. Trwają już prace nad prezentacjami poszczególnych ekspertów przygotowujących warsztaty tematyczne. Zapowiada się, że otrzymacie w czasie tych warsztatów pokaźną dawkę praktycznej wiedzy nt różnych aspektów naszej mieszkanicznikowskiej działalności. Do zobaczenia wkrótce! 