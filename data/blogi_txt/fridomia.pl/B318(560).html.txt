Oto wpis jaki pojawił się w formie komentarza od Piotra z Częstochowy. Jest bardzo ciekawy i silnie osadzony w realiach. Polecam! Witam, Już jakiś czas temu opisywałem case dotyczący garaży w Częstochowie. Teraz przyszedł czas na kawalerkę. Jeszcze w 2010 zacząłem szukać mieszkania na wynajem w Częstochowie. Pół roku zbierałem dane o cenach i kwotach wynajmu tj. przeglądałem ogłoszenia, serwisy internetowe, agencje nieruchomości itd. W tym samym czasie zainwestowałem w książki papierowe i audiobooki, z których wynikało mniej więcej tyle: „szukaj zmotywowanego sprzedawcy” (Kyiosaki’ego studiowałem już wcześniej). Wreszcie znalazłem ogłoszenie (podane w lokalnej gazecie) – „sprzedam kawalerkę w określonej dzielnicy” (akurat dobrze znam podaną dzielnicę – jest bezpieczna i sam mógłbym tam mieszkać). Cena z ogłoszenia PLN 118.000, powierzchnia ok. 38 mkw. (kawalerka z wielkiej płyty z wczesnych lat 90). Przejrzałem podobne ogłoszenia w internecie. Ceny tego metrażu ok. 130 – 140 tysięcy. Razem z żoną umówiliśmy się na spotkanie nie wiedząc co zastaniemy w środku. Na spotkaniu: mieszkanie wynajęte od 2,5 roku dla młodego małżeństwa, które buduje dom i za kilka miesiecy wyprowadza się. Stan mieszkania: niektórzy powiedzieliby, że do lekkiego odświeżenia. Według moich prywatnych kryteriów – do kompletnego remontu. A konkretnie: - okna – wymienione na PCV – mogą zostać - drzwi – wewnętrzne i zewnętrzne do wymiany - pokój – trzeba położyć nową podłogę (panele), dokonać niewielkich „zaprawek” na ścianach (nie ma gipsówek) i pomalować - przedpokój – ściany i sufit – tragedia – trzeba położyć grubą warstwę gipsu i pomalować, sufit plamy po przeciekach (ostatnie piętro) – trzeba zgłosić do administracji - łazienka – płytki mogą zostać, piec gazowy do wymiany, lustro do wymiany, szafka z umywalką do wymiany, sufit podwieszany do malowania - kuchnia – trzeba wymienić część podłogi na panele, pozostała część – płytki są w dobrym stanie – mogą zostać, meble (+lodówka, +piecyk gazowoelektryczny, +zlewozmywak, +pochłaniacz) do wymiany, ściany do remontu i odświeżenia, rura z gazem do przesunięcia, wywietrznik w oknie do zamontowania. - piwnica – ok 4mkw – zagracona starymi meblami (z lat 80), z rurą grzewczą (plus bo nie ma wilgoci) – do posprzątania. Po spotkaniu włączyliśmy komputer – okazało się, że w serwisach internetowych to mieszkanie jest do sprzedania od prawie roku i zaczynało się od 145 tys. To wskazało, że od dłuższego czasu sprzedawca nie może sprzedać, a cenę obniżył już o 18,6%. Średnia cena najmu z czynszem w okolicy to 800 – 850 PLN. Obecnie był wynajęte za 550 PLN (netto bez umowy). Wszystkie opłaty po stronie najemców. Czynsz ok. 290PLN Dostępność kredytów duża, wybrana oferta: 105 tys. (3 tys. zaliczki za mieszkanie w gotówce) na 30 lat – 1500PLN prowizji + opłaty miesięczne 624 PLN (RRSO ok.7%). Tutaj muszę wspomnieć że kierowaliśmy się wysokością miesięcznej raty a nie procentami. Dodatkowo bank, w którym finalnie wzięliśmy kredyt zmienia kwotę raty co kwartał (o ok. 10 PLN jak do tej pory), ale, z czym wcześniej się nie spotkałem, ostatnio bank obniżył ratę. Sprzedawca: potrzebuje gotówki na spłatę kredytu, który zainwestował w działalność gospodarczą (wydaje mi się, że to i długa historia oferty sprzedaży to właśnie definicja sprzedawcy zmotywowanego). Decyzja: trzeba kupić,  spisać umowę, podnieść czynsz najemcom (którzy niedługo się wyprowadzą), zrobić remont i wynająć z zyskiem. Po kilku dniach przetrawiania tematu, zaproponowaliśmy kupno po cenie 104. Ostatecznie stanęło na 108 tysięcy (czyli i tak 10 do przodu, a od pierwszego oczekiwania sprzedawcy 37 tys – 25,5%). Miesiąc oczekiwaliśmy na udzielenie kredytu i …. kupiliśmy (papiery u notariusza i księga wieczysta – standard). Spisaliśmy umowę i podnieśliśmy czynsz najemcom do 650 PLN. Rata kredytu 624 PLN, podatek 56 PLN. Niestety 30 złotych miesięcznie w plecy, ale raty kredytu zapłacone. Po 3 miesiącach wyprowadzili się. Rozpoczęliśmy remont opisany powyżej. Dodatkowo dokupiliśmy 2 szafy (do pokoju i małą do przedpokoju), 2 komody, kanapę, mały stolik, stół z 4 krzesłami do kuchni (wszystko w IKEI) i zamówiliśmy meble do kuchni (sic! mamy wpływ na naszą inwestycję). Cały remont z materiałami, wyposażeniem i notariuszem kosztował ok. 25 tys. Czas remontu to dokładnie 1 miesiąc. Po drodze napotkaliśmy kilka problemów: - nieuczciwa firma remontowa – cenę podwoili w stosunku do oferty - upierdliwy sąsiad, który zrobił sobie garderobę w klatce schodowej pod naszymi drzwiami (już ponad rok przed naszym zakupem) i chciał mnie zastraszyć rękoczynami. Finalnie to ja okazałem się chyba gorszym sąsiadem skarżąc się kilkukrotnie (na piśmie) w administracji. Administracja pomogła i ustawiła sąsiada do pionu. Jego zachowanie zmieniło się o 180 stopni i nawet do dzisiaj mówi mi „Dzień Dobry”. Dodatkowo, 2 tygodnie po wykonanym remoncie, administracja odmalowała całą klatkę schodową (a ja wcześniej wymieniałem drzwi i nowa rama była tylko otynkowana). Skracając – odświeżyliśmy mieszkanie tak, że moglibyśmy w nim sami zamieszkać. Pustostan: dwa miesiące w tym Świeta Bożego Narodenia. Przyczyna: wystawiliśmy cenę zaporową 1600 brutto (przypominam, że w okolicy jest to 800 – 850PLN). Myślę, że ten pustostan mogę nazwać rozruchowym i dlatego poniżej przywołuję 11 miesięcy najmu w roku. W końcu znalazł się najemca za 1200 brutto. Mieszka od 5 m-cy do dziś i płaci na czas. Dodatkowo widzę że zainwestował w nowe firanki i antenę satelitarną więc myślę, że lokal mu odpowiada. Kilka liczb: Cena zakupu, koszty notariusza, remontu, prowizji banku (w tysiącach, dla uproszczenia podaję tylko jedno miejsce po przecinku) : 108 (kredyt) + 25 (inwestycja) = 133 Przychód: 1,2 Podatek i czynsz: 0,4 Kredyt: 0,6 Dochód: 0,2 Procenty: (0,2*11) / 25 = 8,8% W mojej opinii może być. Emocje: - Nerwy związane z remontem – duże, - Ryzyko kredytu – takie jak to, że spadnę z dywanu na podłogę i złamię nogę (a zawodowo zajmuję się statystyką od 10 lat) – przyszłości nie można przewidzieć przy pomocy statystyki, tylko oszacować ją z dużym prawdopodobieństwem znając wszystkie czynniki, które na ną wpływają. A wszysktich nie zna nikt. - Psychiczne obciążenie świadomością że mam kredyt – jak najbardziej - Chęć dalszego inwestowania na wynajem – apetyt rośnie w miarę jedzenia - A co jeśli … ? To pytanie ogranicza i demotywuje. Co mogę poradzić niezdecydowanym i malkontentom: Tylko zmiana determinuje rozwój. Nie doprowadzaj do sytuacji kiedy będziesz, żałować, że czegoś niezrobiłeś. Ciekawostka: Obecnie rentowność kapitału to 8,8%, Jak spłacę kredyt w całej kwocie od razu, to będzie: (0,8*11) / 133 = 6,6%. Spłacać, czy nie spłacać? Jaka jest Wasza opinia? pozdrawiam, Piotr   Tagi: dobra okazja , finansowanie , Fridomia , Inwestowanie , kredyt , pasywny dochód , rynek najmu , rynek nieruchomości , Wynajem 