Bóg, rodzina, nieruchomości to ponoć kredo Rodziny Bachledów- Curuś. W aktualnym numerze Magazynu Forbes, Adam Bachleda Curuś i jego trzej synowie (Andrzej, Albert i Adam jr), znaleźli się na okładce, a w środku znalazł się obszerny artykuł nt ich strategii inwestowania w nieruchomości. Ich rodzinna fortuna wyceniana jest na ponad 500 milionów złotych i składa się głównie z nieruchomości w rodzinnym Zakopanem. Wszystko zaczęło się w połowie lat 80-tych od odkupienia za kwotę USD 48 tysięcyodebranej kiedyś ojcu działki . W zimowej stolicy Polski posiadają jeszcze hotel Wersal, pensjonat Kryształ, hotel Mercure Kasprowy, trzy centra handlowe, wyciąg narciarski i kilkadziesiąt sklepów, a także nieruchomości w Krakowie, Warszawie i na Mazurach. Przymierzają się też do prywatyzacji Polskich Kolei Linowych, do których należą m.in słynne kolejki na Kasprowy Wierch i na Gubałówkę. Zapowiadają, że gdy już połowa Zakopanego stanie się własnością rodziny, to uda się w Zakopanem zorganizować Olimpiadę Zimową. Nie wiem kiedy ostatnio byliście w Zakopanem. Ja tam byłem kilka miesięcy temu i byłem zszokowany. Miasto, które kiedyś miało swój niepowtarzalny górski urok, teraz przypominało mi jeden wielki, chaotyczny, tandetny bazar, rodem z Bliskiego Wschodu. Nawet najbardziej tradycyjne góralskie wyroby (kierpce, ciupagi, itp) wyglądają jakby wysypały się z kontenera z Chin. Buduje się też bez ładu i składu. Myślę, że Stanisław Witkiewicz, twórca zakopiańskiego stylu architektury przewraca się w grobie patrząc na to co się ostatnio dzieje w jego ukochanym mieście. Może Klanowi ABC uda się przywrócić Zakopanemu dawny czar? Trzymam za nich mocno kciuki. Wprawdzie osobiście nie zależy mi w ogóle na nartach, ale w dużym kraju takim jak Polska przydałoby się mieć nasze własne St.Moritz, Courchevel, Val d’Isere czy Aspen. 