Myślałem o tym, aby dołączyć do grona „Oburzonych”, po to aby zrozumieć z pierwszej ręki na czym polegają ich postulaty. Niestety nie mogłem, bo w ostatni weekend mój Przyjaciel brał ślub i byłem na weselu poza Warszawą (to znaczy właściwie „stety” bo impreza była bardzo udana! i cieszę się, że na niej byłem). Tak czy inaczej, o protestach mogłem jedynie co nieco poczytać w dzisiejszych gazetach. I prawdę mówiąc, niewiele udało mi się z gazet dowiedzieć. Zastanawiałem się o co chodzi protestującym. Wierzę, że działają w dobrej wierze i mają szczere intencje. O ile rozumiem ich oburzenie z powodu tego, że biedni płacą lub mają płacić za grzech chciwości bankierów i korporacji, to już nie do końca rozumiem formy ich protestów. My wszyscy (łącznie z Oburzonymi) daliśmy się omamić ekspertom od reklamy, PR-owcom od tworzenia marzeń, mediom narzucającym co jest „cool”, bankowcom podpuszczającym nas do brania kredytów na lewo, na prawo, na oślep, na wszystko. Tak jak wspomniał (we wczorajszym komentarzu na blogu) Mariusz, wpakowaliśmy się w niewolę wobec „lepszego życia” i zadowalamy się atrapami czy wizualizacjami życia. A teraz co? Państwo ma nas chronić przed naszą własną chciwością i brakiem cierpliwości? Jeśli chcemy naprawdę zaprotestować przeciwko systemowi, to wydaje mi się, że mało skuteczne będzie robienie rozrób i ulicznych burd, ranienie policjantów, podpalanie samochodów, itp. Jak to miało miejsce w ubiegły weekend w Rzymie czy innych europejskich miastach. Takie działania tylko zwiększają poczucie zagrożenia, dają władzy pretekst do tego, by rozbudować silny aparat władzy i kontroli. Nie zatrzymamy chciwości kapitalizmu protestami, nawet krwawymi i spektakularnymi. Jednorazowymi happeningami. Moim zdaniem o wiele skuteczniejsze byłoby ograniczenie bezsensownej, nie wnoszącej do naszego życia nowej jakości konsumpcji. Nie małpujmy stylów życia wykreowanych przez media celebrytów, nie bierzmy kredytów reklamowanych przez tychże samych celebrytów. Przestańmy kupować „masówkę” w hipermarketach i zacznijmy kupować świeże owoce na przyosiedlowych bazarkach. Czuję, że wolę zawierzyć Panu Tadziowi z bazarku, bardziej niż „private labelowi” jakiegoś hipermarketu. Jeśli chcemy sobie coś kupić, to zacznijmy oszczędzać na zakup, zamiast pakować się w kolejne kredyty w promocji. Zmiana podejścia i powrót do tradycyjnych sposobów życia na masową skalę silniej – moim zdaniem – zatrzęsą strukturą układu korporacyjno-bankowo-finansowo-medialno- rządowego niż robienie ulicznych burd. Odważmy się mieć własne zdanie i własny styl. I własne życie, a nie takie „odżywane” wg czyichś scenariuszy. Jeśli oddamy nasze aspiracje w łapy speców od kreowania potrzeb i wizerunku, to potem nie miejmy pretensji o to, że bogacą się naszym kosztem i że zwiększają się dysproporcje między 1%-em, a 99%-ami. Na takich osobach jak ja, firmy telekomunikacyjne, banki, hipermarkety (słyszałem w wiadomościach, że nawet starsi biedni ludzie wyrzucają jedzenie; dlaczego? dlatego, że pod impulsem kupili go w hipermarkecie za dużo i się popsuło), firmy farmaceutyczne, kosmetyczne, samochodowe, hotelarskie, ubezpieczeniowe, paliwowe i inne, nie zarobią więcej niż wynoszą moje rzeczywiste potrzeby. Moi współpracownicy w Mzuri wiedzą, że nie lubię nadmiernie ględzić przez telefon (wolę darmowego maila); moi bliscy wiedzą, że rzadko łykam leki; w łazience nie mam żadnych kosmetyków na lepszą cerę ani środków na kolorowanie czy porost włosów; moi znajomi wiedzą, że nie ma co mnie pytać o liczbę koni mechanicznych w moim samochodzie; mój doradca w banku wie, że nigdy w życiu nie zaciągnąłem kredytu konsumpcyjnego, a zadłużenie na karcie kredytowej zawsze spłacam w pierwszym terminie); od lat chodzę w pomarańczowych ubraniach bez względu na to jaki akurat spece od branży modziarskiej wylansowali kolor na aktualny sezon; dużo podróżuję, ale nigdy nie mieszkam w drogich hotelach; zamiast stojąc w korkach przepalać niepotrzebnie (strasznie drogą!) benzynę, wolę podjechać gdzieś na skuterze czy tramwajem, itp. Sporo zarabiają na mnie linie lotnicze i wydawnictwa książkowe, bo taki jest mój wybór, a nie dlatego że się dużo reklamują. Jeśli chcemy wyrazić nasze oburzenie przeciwko chciwości, która z systemu kapitalizmu zrobiła w ostatnich latach jego karykaturę, to wyraźmy je w zrozumiały dla szefów korporacji i mediów sposób. Naszymi portfelami. 