Już w informacji turystycznej na lotnisku, młody człowiek poinformował mnie, że w Zurychu bardzo trudno jest kupić mieszkanie. Miał rację, i to z kilku względów. W centrum miasta jest bardzo niewiele agencji nieruchomości. Mieszczą się gdzieś wysoko na piętrach biurowców, więc trudno je dostrzec idąc ulicą. Widać nie wytrzymują konkurencji cenowej o „powierzchnię z witryną” z licznymi oddziałami szwajcarskich banków, sklepów jubilerskich z drogimi zegarkami, eksluzywnych butików światowej sławy projektantów mody. Zresztą wygląda na to, że agencje nie bardzo mają czym handlować  – na rynku nieruchomości jest bardzo mały ruch. W Zurychu czuje się tę szwajcarską stabilność i trwałość, żadnych tam gwałtownych ruchów wywoływanych przez nuworyszów. W soboty agencje są zamknięte na cztery spusty. W ofercie największego i najbardziej znanego internetowego serwisu nieruchomościowego – homegate.ch  – znaleźć można tylko 90 ofert sprzedaży mieszkania, w tym mieszkań 1 do 2-pokojowych, tylko …. 3 sztuki, w tym jedna już zarezerwowana. Dostępne były jedynie: 1-pokojowy, ale za to 245 metrowy loft z 2010 roku (za CHF 1,6 miliona) oraz 2-pokojowy apartament o pow 50 m.kw. w budynku z 1940 roku za CHF 395.000 i było to zdecydowanie najtańsze mieszkanie w bazie. Zurych jest jednym z droższych miast na świecie i dotyczy to również cen nieruchomości.  W dolnych przedziałach cenowych, znalazłem kilka mieszkań w cenach CHF 690 – 750 tysięcy. Przykładowo: 3,5-pokojowy 100-metrowy apartament w budynku z 1981 roku za CHF 690.000. Można dokupić dodatkowo garaż za CHF 30.000. Ceny mieszkań używanych mieszczą się w przedziale CHF 5.000 do 10.000 za metr. Ale znalazł się też rodzynek: 6,5-pokojowy apartament o pow 250 m.kw, specjalnie zaprojektowany przez projektanta wnętrz, luksusowo wykończony z sauną, piwniczką na wina, z 4 miejscami parkingowymi, cyfrowym systemem bezpieczeństwa w cenie CHF 7,7 miliona, a więc nieco ponad … CHF 30.000 za metr kw. Ceny mieszkań w nowych budynkach (np w dzielnicy Oerlikon między lotniskiem a centrum) kształtują się w przedziale CHF 8.000 do 10.000 za m.kw, czyli mieszkania o powierzchni 60-170 metrów można kupić za kwoty od CHF 490.000 do CHF 1.430.000. 1 CHF = około 3 PLN. Ciekawostką jest to, że ceny np. benzyny czy znaczków pocztowych na pocztówkę są zbliżone w Polsce i w Szwajcarii. Zastanawia mnie kiedy ceny nieruchomości w Warszawie zbliżą się do dzisiejszych cen nieruchomości w Zurychu bo to, że tak się kiedyś stanie jest dla mnie niemal pewne.   Tagi: nieruchomości za granicą , pasja , rynek nieruchomości 