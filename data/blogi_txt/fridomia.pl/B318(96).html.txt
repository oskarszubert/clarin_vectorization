Jestem i od zawsze byłem entuzjastą wolności: wolności w myśleniu, wolności w podróżowaniu, wolności w wychowywaniu dzieci, wolności w wypowiadaniu swoich myśli, wolności obyczajowej (czy inaczej mówiąc tolerancji), wolności w kreśleniu i podążaniu własną ścieżką, czy wreszcie wolności finansowej. Dla mnie wolność zawsze bardziej kojarzyła się z „wolnością do” niż z „wolnością od”. Dlatego jestem wdzięczny tym Polakom, którzy swoją dzielną postawą w latach 80-tych skutecznie  wywalczyli wolność Polaków do demokratycznego głosowania. 55%-owa frekwencja w I turze wyborów prezydenckich w dniu 20 czerwca to według mnie duuuuży obciach. Sam akurat byłem wtedy w RPA na Mistrzostwach Świata w piłce nożnej i mimo, że musiałem nadłożyć ok 60 km w jedną stronę aby ze swojego hotelu w Johannesburgu dotrzeć do Ambasady RP w Pretorii, a potem mocno się spieszyć aby zdążyć na rozpoczęcie meczu Słowacja – Paragwaj w położonym ponad 400 km od Pretorii Bloemfontein, nie wyobrażałem sobie nie pójść zagłosować. Nie mogłem nie skorzystać z tej bardzo rzadkiej niestety okazji, gdy mogę wyrazić swój głos w słyszalny dla polityków sposób nt przyszłości kraju, w którym mieszkam. Dlaczego aż 45% Polaków nie skorzystało ze swojej wolności? Nie mam pojęcia. Jak kiedyś powiedział Korwin-Mikke: demokracja to głupi system, w którym 3 meneli spod budki z piwem może przegłosować profesora. A mam wrażenie, że w Polsce dzisiaj mamy nadal niestety więcej meneli niż profesorów. Z drugiej strony, mam też nadzieję, że Fridomiakom jest bliżej do „profesorów” niż do „meneli” i nie będziemy biernie sobie grillowali, podróżowali czy odpoczywali gdy inni pójdą nas przegłosowywać. Pozdrawiam. PS 1. Gdzieś ze zdumieniem przeczytałem, że osadzeni i aresztanci (czyli chyba „menele” ze stwierdzenia Korwinna-Mikke) w większości głosowali na Komorowskiego. Ciekawe dlaczego? Może po prostu się bali, że wybór Kaczyńskiego mógłby dla nich oznaczać dłuższe odsiadki? PS 2. Załączam link do ciekawego raportu Rady Refleksyjnej d/s Prezydentury ThinkTank, przedstawiający główne oczekiwania wobec nowego prezydenta na lata 2010-2015 co do jego roli oraz stylu jej spełniania. Ogólnie wynika z raportu to, że potrzebny Polsce będzie człowiek wizji, inspiracji i dialogu. http://www.thinktan kmagazine.pl/sites/default/files/idee_THINKTANK.pdf   Tagi: demokracja , wolność 