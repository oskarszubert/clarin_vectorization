W dzisiejszym wydaniu GW, pan red Marek Wielgo, po zrobieniu solidnej dozy research’u – kontaktował się m.in ze mną w tej sprawie, a także z KNF oraz wieloma bankami – niestety potwierdził (w artykule o powyższym tytule) obawy części z Was. Od 1 lipca osoby mieszkające za granicą i zarabiające (często sporo) w funtach, koronach czy dolarach singapurskich nie będą mogły zaciągać kredytów hipotecznych na zakup mieszkań na wynajem w Polsce. No chyba, że polskie banki wprowadzą do swojej oferty kredyty w obcych walutach, lub otworzą oddziały w Waszych krajach, lub banki w Waszych krajach (np NatWest czy Barclays, itp w Anglii) zaczną finansować zakupy mieszkań w Polsce (robią to już w przypadku zakupu przez Anglików nieruchomości we Francji czy w Hiszpanii). Czy i kiedy to się wydarzy zależy trochę od Was, drodzy Rodacy. Jeśli pokażecie swój potencjał bankom, to może zechcą się schylić po ten lukratywny segment rynku. Wiele zależy od Was samych. Tak się szczęśliwie składa, że już w najbliższy poniedziałek w Londynie zaplanowane jest spotkanie Mieszkaniczników, na którym miałem opowiedzieć o … podróżowaniu. Wiem, że Piotrek zaproponował by znaleźć też trochę czasu na omówienie Rekomendacji S. Znając swoje gadulstwo, zaproponuję Mu by całkiem zrezygnować z moich „przechwałek”:-) i całe spotkanie poświęcić temu tematowi. Po to by wspólnie wybrainstormować jakie możliwe działania możemy zainicjować by zminimalizować negatywne skutki Rekomendacji S dla Was. Oraz dla … Polski. Choć to umyka statystykom, to wierzę w to, że inwestycje Polonii w Polsce są większe niż inwestycje zachodnich koncernów czy nawet środki unijne. Więc utrudnianie Wam inwestowania widzę w kategoriach strzelania sobie samemu w kolano. Oczywiście w tzw międzyczasie, przesyłajcie Wasze uwagi i komentarze do dzisiejszego artykułu w GW na łamy fridomii i/lub bezpośrednio na ręce redaktora Marka Wielgo.  Prośbę kieruję zwłaszcza do tych osób, które nie będą na poniedziałkowym spotkaniu w Londynie. Wasze uwagi pomogą Piotrkom w ustaleniu agendy spotkania. Sukcesów i wolności ! 