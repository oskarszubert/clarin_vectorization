Po debiucie Fridomii w Kontestacji, otrzymałem maila od Pana Tomasza (imię zmienione na prośbę zainteresowanego) z Katowic. Otóż Pan Tomasz znalazł się w nieco trudnym położeniu. Jakieś 2 lata temu kupił dwa 2-pokojowe mieszkania na wynajem (po 48 m każde) przy ul Piastów na osiedlu Tysiąclecia od developera. Na zakup mieszkań wziął kredyty (we frankach szwajcarskich), których wysokość miała pokryć koszt zakupu i wykończenia mieszkań. Niestety ze względu na opóźnienia w budowie spowodowane przez developera, bank odmówił Panu Tomaszowi wypłaty ostatniej transzy kredytu na drugie z kupowanych mieszkań. W efekcie, aby móc odebrać drugie mieszkanie, Pan Tomasz wpłacił pieniądze przeznaczone na wykończenie mieszkań jako ostatnią transzę na wykupienie tego mieszkania. Niestety nie ma teraz pieniędzy na wykończenie zakupionych mieszkań. Co gorsze, ostatnio zmienił pracę na (niestety) gorzej płatną i żaden bank nie chce mu udzielić kredytu na wykończenie mieszkań. Więc mieszkania stoją puste, płaci za nie obniżoną opłatę do administracji budynku (po ok 150 złotych miesięcznie). Oczywiście jeszcze poważniejszym obciążeniem są raty kredytu wynoszące odpowiednio PLN 2.000 za pierwsze oraz PLN 1.600 za drugie mieszkanie, czyli w sumie prawie PLN 4.000 miesięcznych obciążeń. Myślał o tym, aby jedno z mieszkań sprzedać, ale przy obecnej relacji kursu złotówki do franka, sprzedaż mieszkania – nawet po dobrej cenie rynkowej – nie pozwoliłaby mu na spłatę zaciągniętego kredytu (gdy brał kredyt kurs franka wynosił ok 2.2 złotego). A poza tym, nadal pozostawałoby mu do obsłużenia niewykończone drugie mieszkanie. W wyniku naszej długiej rozmowy telefonicznej, jedynym rozsądnym wyjściem z jego sytuacji wydało się zdobycie od kogoś z grona przyjaciół, znajomych, rodziny, pracodawcy, itp pożyczki na kwotę ok PLN 50.000, tak by mógł wykończyć mieszkania i je wynająć. Musiałby pożyczyć pieniądze teraz, jak najszybciej, informując pożyczkodawcę, że zacznie mu spłacać pożyczkę w miesięcznych ratach poczynając dopiero od stycznia 2012 i szybko wykończyć i wynająć mieszkania (Pan Tomasz nie byłby w stanie jednocześnie spłacać rat do banków i do nowego pożyczkodawcy, ten ostatni musiałby się zgodzić poczekać te kilka miesięcy). Zakładając, że udałoby się te mieszkania wynająć za kwotę zbliżoną do comiesięcznych rat kredytu, to najemcy będą spłacać kredyt bankowy, a Pan Tomasz będzie mógł te PLN 4.000 przelewane dotąd przez niego bankom, od stycznia 2012 (lub wcześniej jeśli szybciej uporałby się z wykończeniem mieszkań i ich wynajęciem) zacząć przelewać pożyczkodawcy. Po 14-15 miesiącach (chodzi o to, aby pożyczkodawcy oddać jakieś odsetki, przynajmniej na poziomie odsetek, które mógłby uzyskać z lokaty bankowej), czyli w marcu 2013 roku, Pan Tomasz spłaciłby zaciągniętą pożyczkę, a kredyt bankowy nadal byłby obsługiwany przez najemców jego dwóch mieszkań. Radziłem Panu Tomaszowi, aby wtedy nadal te PLN 4.000, które dotąd wykorzystywał do obsługi zadłużenia, w całości oszczędzał, po to, aby zbudować wkład własny (może 50%-owy), aby w marcu 2014 roku kupić (z kredytem w złotówkach) tańszą kawalerkę (spodziewam się, że w Katowicach można kupić kawalerkę za PLN 100.000). I wtedy jego sytuacja byłaby nieco stabilniejsza. Chodzi o to, by sytuacja jego budżetu domowego była nieco mniej podatna na spadki przychodów w okresach pustostanów. Oczywiście w zależności od jego doświadczeń z najmem w okresie listopad 2011 – marzec 2014, a w szczególności od ilości doświadczonych pustostanów: (a) realizacja jego planu mogłaby się nieco opóźnić, (b) mógłby podjąć decyzję o odsunięciu zakupu trzeciej kawalerki w czasie lub kupienia jej z mniejszym lewarem finansowym. Dodatkowo okazało się, że do każdego z mieszkań przypisane jest stanowisko postojowe. Być może dałoby się je wynająć komuś od ręki – wystarczy tylko rozwiesić ogłoszenia w podziemnym garażu, na klatkach schodowych, w okolicznych budynkach, oraz powkładać ogłoszenia za wycieraczki parkujących w okolicy samochodów. Słyszałem wyraźnie większy optymizm w głosie Pana Tomasza, gdy zarysował się przed nim wyraźny plan wyjścia z opałów. Wprawdzie dość rozciągnięty w czasie, ale za to brzmiący na w miarę możliwy do realizacji. Pozostało pytanie o to czy ma od kogo teraz pożyczyć te PLN 50.000 na wykończenie mieszkania. I tutaj Pan Tomasz – bardzo szczerze i otwarcie wobec mnie – zaczął oceniać możliwości uzyskania pożyczek od poszczególnych osób, które przychodziły mu do głowy. Podpowiedziałem mu, że przecież nie musi znaleźć jednej osoby, która pożyczy mu całą potrzebną mu kwotę PLN 50.000, może pożyczyć np. po PLN 10 tyś od 5 osób. Wtedy już było trochę lepiej, ale i tak mało obiecująco. Zapytałem o jego własne oszczędności czy inne aktywa, które mógłby spieniężyć. I tutaj pojawiło się silne światełko w tunelu. Okazało się, że Pan Tomasz ma dwie polisy inwestycyjne. Wprawdzie pewnie straciłby nieco na likwidacji tych polis już teraz, ale gotówka uzyskana z tego źródła jest mu teraz bardzo potrzebna. Poza tym, przypomniał sobie że jakiś czas temu siostra namawiała go na sprzedaż ogródka działkowego odziedziczonego po ojcu. Wtedy się nie zgodził, bo myślał, że sam będzie się zajmował ogródkiem ( żal sprzedawać domek i drzewka owocowe, które pielęgnował ich ojciec), ale ogródek jest w … Warszawie. Jakie może mieć gotówkowe wpływy z likwidacji tych 2 polis oraz z szybkiego sprzedania ogródka działkowego? Nie wiadomo, ale Pan Tomasz pobiegł sprawdzić. A ja mu obiecałem, że zapytam Fridomiaków ze Śląska czy znają jakieś godne polecenia i niedrogie ekipy remontowo-wykończeniowe. A Fridomiaków z Warszawy, czy ktoś byłby zainteresowany kupnem ogródka działkowego. Nawet jak na kogoś tak rozgadanego jak ja, to przyznacie, że dość dużo się napisałem (około 930 słów), aby zadać te 2 pytania składające się właściwie tylko z 25 ostatnich słów poprzedniego akapitu:-))) Ale pomyślałem, że przypadek Pana Tomasza może być przydatny dla innych osób, które przybite problemami z nadmiernymi kredytami nie dostrzegają całej palety wszystkich możliwych rozwiązań. A drugi cel mojej opowieści to taki, że chciałem zapytać również  Was o podpowiedzi dla Pana Tomasza – może widzicie jakieś inne rozwiązania, które my dwaj przeoczyliśmy w naszej rozmowie. Pan Tomasz  i ja będziemy bardzo wdzięczni za każdą uwagę, podpowiedź, krytykę powyższego planu działań (bo ja nie znam jeszcze rynku katowickiego na tyle by wiedzieć, czy np. te mieszkania da się wynająć za PLN 2000 każde). Zdrowego długiego weekendu.   Tagi: dyskusja , kredyt , Nieruchomości , rynek nieruchomości 