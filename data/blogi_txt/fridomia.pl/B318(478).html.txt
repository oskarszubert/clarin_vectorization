Dziękuję Radkowi Rup, aktywnemu w grupie roboczej Mieszkanicznikowi za podesłanie linka do artykuły z wczorajszego Dziennika Gazety Prawnej. Artykuł ten nawiązuje do dyskusji jaką mieliśmy kilka miesięcy temu na łamach Fridomii dotyczącej możliwości stosowania przyśpieszonej amortyzacji. Mamy kolejne – niezależne – potwierdzenie tej możliwości. Link do artykułu poniżej. http://serwisy.gazetaprawna.pl/pit/artykuly/601223,mozn a_legalnie_nie_placic_pit_od_najmu.html Przy czym chciałbym dodać w uzupełnieniu do artykułu, że jeśli spełnione są warunki stosowania przyśpieszonej amortyzacji to nie trzeba stosować amortyzacji w wysokości 10% – to jest jedynie maksymalny próg amortyzacji. Można przyjąć jakąkolwiek stawkę w granicach od 2,5% do 10,0%. Czyli może to być np. 4,75% lub 8,13%, lub pewnie nieco bardziej logicznie uzasadnialną stawkę 4% (wynikającą z przyjętego przez podatnika okresu amortyzacji 25 lat); lub 8% (będąca odpowiednikiem 12,5-letniego okresu amortyzacji).  Wybór konkretnej stawki można dokonać tak, aby średnie przychody z najmu zrównywały się ze średnimi kosztami uzyskania tych przychodów (włączając w nie przyjętą kwotę amortyzacji). W ten sposób wydłuży się okres wolny od podatków. Co po tym okresie już nie jest dla mnie takie jasne. Czy trzeba będzie płacić już wysokie podatki, bo mieszkanie zostało całkowicie zamortyzowane? Wydaje się, że może być kilka opcji. Jedna to ta opisana w artykule – rozliczamy straty z najmu przez kolejne pięć lat. Druga, to taka że dokonamy ponownej wyceny mieszkania przez rzeczoznawcę i jeśli ta okaże się wyższa niż początkowa wartość – po której amortyzowaliśmy – to nadal będziemy mogli stosować amortyzację. Trzecia, to taka, że dokonamy remontu mieszkania i jeśli koszty remontu przewyższą 30% wartości mieszkania, to dalej będziemy mogli dokonywać odpisów amortyzacyjnych. Czwarta możliwość to sprzedaż danego mieszkania i kupno innego na wtórnym rynku spełniającego warunki przyśpieszonej amortyzacji. Inna możliwość to wreszcie taka, że przy niestabilności polskiego prawodawstwa, regulacje się zmienią, więc i tak trzeba będzie wtedy dokonać analizy i przyjąć optymalne wówczas rozwiązania. Liczymy na to, że do tego czasu wyłoni się przy Stowarzyszeniu Mieszkanicznik grupa doradców podatkowych wyspecjalizowana w tematyce podatków z najmu detalicznego. Będą oni nam w stanie kompetentnie i jednoznacznie zinterpretować gąszcz przepisów i doradzić przyjęcie najlepszej dla nas strategii podatkowej. A może wręcz uda się Stowarzyszeniu tak wpłynąć na regulacje by po prostu stały się one bardziej jednoznaczne?   Tagi: Inwestowanie , Nieruchomości , podatki , Wynajem 