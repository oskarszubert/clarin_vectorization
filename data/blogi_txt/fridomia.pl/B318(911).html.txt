W zeszłym tygodniu miałem zaszczyt spotkać się z ok 40-toma klientkami kliniki medycyny estetycznej Ars Estetica we Wrocławiu. Spotkanie było zorganizowane w apartamencie pokazowym na 47. piętrze budynku Sky Tower, „zaprojektowanego by cieszyć”. Ucieszył mnie widok na panoramę miasta, niezwykle atrakcyjną. Ale jeszcze bardziej możliwość spotkania w tak miłym gronie. Opowiadałem – jak zwykle, zaczynam być strasznie monotematyczny – o wolności finansowej. I okazało się, że piękno idzie w parze z mądrością. Jedna z uczestniczek – matematyczka jak się okazało – zwróciła mi uwagę na to, że opowiadając o tym jak bardzo wolność finansowa różni się od bogactwa popełniam pewien błąd logiczny. Chodziło jej o to, że o ile te dwa zbiory – ludzi wolnych finansowo i ludzi bogatych – są rozdzielne, to jednak jest pewna grupa osób należąca jednocześnie do obu zbiorów. I ma rację. Nie każdy bogaty jest wolny finansowo. Osoba z pozoru bogata może mieć straszne długi. Ale nawet jeśli nie ma długów, to nie jest wolna finansowo o ile większość jej przychodów, potrzebnych do utrzymania jej wysokiego standardu życia zależy od jej aktywności zawodowej. Z drugiej strony, biedny nauczyciel wf-u w podstawówce utrzymujący bardzo skromny standard życia ze swojej nauczycielskiej pensji, może być wolny finansowo jeśli nie sprzeda dwóch kawalerek odziedziczonych „po dziadkach” i je wynajmie. Przychody z najmu pozwolą mu na utrzymanie jego skromnego standardu życia nawet gdyby jego miejsce pracy (szkoła) uległa zamknięciu. Jest wolny finansowo. Ponieważ punktem odniesienia dla zdefiniowania wolności finansowej są potrzeby finansowe danej osoby, to dla utrzymania swojego dotychczasowego wysokiego standardu życia, prezes dużego banku może potrzebować portfela 100 luksusowych domów na wynajem lub dużych lokali użytkowych. Ze względu na swój stan posiadania, taka osoba byłaby również uznana za „bogatą”. Bo „bogactwo” definiuje się poprzez porównywanie z innymi. Bogaty, to po prostu osoba posiadająca więcej niż inni. Zastanawiając się nad tym zagadnieniem, uświadomiłem sobie, że w mojej najnowszej książce „Moja droga do wolności finansowej” nie odniosłem się do kwestii tego „czy czuję się bogaty?” Nie przyszło mi to do głowy. Bo w ogóle – prawdę mówiąc – się nad tym nie zastanawiam. Wiem, że „bogactwo” jest bardzo mało konkretne. Zależy od tego z kim miałby się porównywać. Gdybym sprzedał wszystkie swoje mieszkania i pieniądze zabrał ze sobą do Wietnamu czy do Indii, to stałbym się straaasznie bogaty. Choć nie w porównaniu do najbogatszych Hindusów, bo przy ich majątkach mój wyglądałby dość blado. A w Polsce? Gdybym porównał wartość swojego majątku netto do majątku przeciętnego Polaka, to myślę, że mógłbym się uznać za „bogatego”. Ale to wynika bardziej z tego, że – gdzieś tak czytałem – średnie oszczędności Polaka to jedynie PLN 23 tysiące. I nie wiem czy to oszczędności netto czy brutto, czyli bez uwzględnienia średniego zadłużenia Polaków. Z drugiej strony, z moim majątkiem netto nie dostałbym się na żadne listy 100, 500 czy 1000 najbogatszych Polaków. Więc porównanie wypadłoby blado. Jeżdżę 4-5 letnią Mazdą, a jeszcze częściej skuterem. Chwilowo mieszkam w kawalerce w starej kamienicy. W czasie podróży nocuję w hostelach czy tanich hotelach, nie latam klasą biznes. Nie kupuję markowych ubrań, chyba, że byłyby w kolorze pomarańczowym:-). Zegarki które noszę są klasy Swatcha bardziej niż Rolexa. Nie mam jachtu, samolotu czy innego kosztownego hobby. Nie mam apartamentu wakacyjnego. Nie mam złota (ani grama), pakietu akcji (ani jednej), obligacji (ani jednej) czy lokat bankowych z dużymi saldami (najwyższe saldo jakim zwykle dysponuje to wartość okazyjnej kawalerki), ani hektarów ziemi (nie posiadam ani jednego metra kwadratowego, nie licząc współwłasności wynikającej z własności mieszkań na wynajem) czy stadniny koni. Nie dysponuję zatem żadnymi atrybutami bogactwa. Nie wiem czy jestem bogaty czy nie:-) Ale ponieważ nie porównuję się do innych (o tym akurat wspominam w swojej najnowszej książce), to nie zaprzątam tym sobie głowy. Cieszę się, że jestem wolny. Na innych aspektach życia finansowego mi nie zależy. Kropka. Jestem wdzięczny owej matematyczce, że pomogła mi doprecyzować moje własne myślenie. Natomiast nadal obstaję przy tym, że osiągnięcie wolności finansowej lub osiągnięcie bogactwa to dwa różne cele, do których prowadzą dwie różne drogi. I że należy wybrać jeden lub drugi cel, bo inaczej istnieje silne ryzyko kluczenia. A jeśli wielkość portfela nieruchomości, który będziesz posiadać inni uznają za „bogactwo” to trochę … ich problem, nie twój:-) Powodzenia! 