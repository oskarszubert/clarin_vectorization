Szanowny Panie Sławku, za przykładem wielu innych początkujących inwestorów postanowiłem zadać za Pana pośrednictwem pytanie doświadczonym Fridomiakom na blogu. Będę bardzo wdzięczny za porady lub wskazówki. Obecnie przymierzamy się z żoną do zakupu naszego pierwszego mieszkania na wynajem (a może nawet dwóch). Znaleźliśmy wiele ofert i zgodnie z tym co poleca Pan i inni autorzy obejrzeliśmy już chyba z 40-50 mieszkań i dalej oglądamy. Z nich wszystkich na pierwszą inwestycję nadają się według nas idealnie 2. Nie wiemy tylko na które się zdecydować w przypadku gdybyśmy mieli kupić jedno z nich. Pierwsze mieszkanie znajduje się w sąsiedztwie 7! uczelni. Ma 2 rozkładowe pokoje i wymaga delikatnego remontu około 10 tysięcy zł. W tym miejscu za wynajem takiego mieszkania można uzyskać 1200 zł + czynsz + rachunki i nie jest to maksymalna kwota. Oczywiście mieszkanie jest rewelacyjnie skomunikowane z całym miastem. Jego koszt to 130 tysięcy zł. Drugie mieszkanie znajduje się w ścisłym centrum miasta w kamienicy. Posiada również 2 rozkładowe pokoje, kuchnię i łazienkę. Jest nieco większe od pierwszego. Jest położone w oficynie w drugiej linii zabudowy. W tym przypadku remont objąłby łazienkę oraz wyposażenie kuchni czyli też liczymy około 10 tysięcy zł. Za wynajem tego mieszkania teoretycznie też można wziąć 1200 zł + czynsz + rachunki, ale żeby nie było problemów z jego wynajęciem myśleliśmy o kwocie 1000 zł. Koszt mieszkania to 108 000 zł. Według nas jego wadą jest brak w sąsiedztwie uczelni, ale z drugiej strony jest to centrum i można wszędzie łatwo dojechać. Są takie momenty, że wydaje mi się, że już wiem, które mieszkanie chcemy kupić, ale za chwilę znów myślę o obu, a potem znów wydaje mi się, że któreś wygrało i tak w kółko… Prognozy finansowe licząc pustostany wychodzą podobnie bo w pierwszym mieszkaniu jest dużo wyższy czynsz niż w drugim, a co za tym idzie „zje” on część większego zysku z najmu. Dokładnie jest to 435 zł w drugim mieszkaniu i 385 zł w pierwszym rocznego zysku (założenie że 10 miesięcy mieszkanie jest wynajęte, a 2 stoi puste i musimy ponosić koszty związane z jego utrzymaniem). Będę bardzo wdzięczny za pomoc w rozwiązaniu tego dylematu. Oczywiście wiem, że najlepiej byłoby kupić oba te mieszkania jednak wtedy zbliżymy się bardzo mocno do granicy zdolności kredytowej, a jednak wolimy zachować nieco powietrza przynajmniej do zebrania jakiegoś wkładu własnego. pozdrawiam Kuba PS. Panie Sławku życzę udanego pobytu w Brazylii ;) Mi niestety póki co pozostaje śledzenie zmagań piłkarskich w telewizji :( 