Wczoraj miałem bardzo ciekawy wyjazd do Olsztyna. Byłem tam już drugi raz w ostatnich 2 miesiącach i jestem zachwycony tym miastem. Jest ono dla mnie „odkryciem roku 2011″ – piękna 600-letnia starówka, historyczne budynki poza ścisłą starówką, co najmniej 7 jezior w obrębie miasta, górki i pagórki dające ładne perspektywy. Jeśli chodzi o samych ludzi, to dowiedziałem się, że Olsztyn to niesamowity tygiel kulturowo-etniczny: Mazurzy, Warmiacy, Ukraińcy, Litwini, no i Mazowszanie. Podobno są z tym jakieś problemy, ale dla osoby przyjezdnej widoczne jest tylko to, że mieszanki krwi od pokoleń dały efekt ładnych buziek:-). Głównie młodych buziek, bo jest to miasto, w którym działają prężne uczelnie. Kiedyś myślałem, że jeśli miałbym w Polsce studiować, to wybrałbym Toruń. Teraz widzę, że jeden semestr postudiowałbym w Toruniu, a następny właśnie w Olsztynie. Miasteczko uniwersyteckie Uniwersytetu Warmińsko- Mazurskiego w dzielnicy Kortowo, przy jeziorze o tej samej nazwie jest bardzo pociągające. Spędziłem tam sporo wczoraj sporo czasu, bo najpierw udzieliłem krótkiego wywiadu dla studenckiego Radia UWM, potem miałem lunch z przedstwicielami lokalnego biura nieruchomości, a wieczorem spotkanie z Fridomiakami. I było to spotkanie zupełnie inne od poprzednich. Po pierwsze, dzięki staraniom Panów Marcina, Sławka, Adama   Co (z pierwszego w Olsztynie Klubu Cashflow oraz Klubu Inwestorów), na spotkaniu pojawiło się 50-60 osób.  Właściwie to na miejscu dopiero się okazało, że jestem gościem specjalnym Klubu CashFlow:-), ale oczywiście nie mam o to pretensji. Młodzi ludzie, którzy chcą krzewić dobrą wiedzę finansowo-życiową znajdują mój poklask i wsparcie. Po drugie, ponieważ spotkanie było zorganizowane w Auli Wydziałowej, a ja miałem przygotowaną prezentację, to przybrało ono formę wykładu. Oczywiście tak się rozgadałem, że z 2 godzin wykładu zrobiło się 2,5. Wyszliśmy z sali na korytarz i tam odpowiadałem na pytania, ale ponieważ Pani Sprzątaczka już zakończyła pracę i nie chciała sie spóźnić na autobus do domu, to rozmowy (oraz podpisywanie egzemplarzy książek) kontynuowaliśmy na świeżym powietrzu. Po trzecie wreszcie, na spotkaniu pojawiło się o wiele więcej studentów niż praktyków inwestowania w nieruchomości – tylko jedna osoba podała, że posiada mieszkanie na wynajem. Więc zamiast opowiadać o zarządzaniu najmem (tak jak początkowo planowałem) opowiedziałem więcej o początkach mojej kariery zawodowej i inwestycyjnej. Mimo, że dopiero po „wykładzie” uświadomiłem sobie, że Klubowicze CashFlow pewnie więcej wiedzą o wolności finansowej niż ja, więc może mówiłem im oczywistości, to jakoś nikt nie ziewał, nie przysypiał (mimo dość późnej pory), niewiele osób wyszło, a brawa które otrzymałem po „wykładzie” były głośniejsze i trwały o wiele dłużej niż te z początku spotkania. Organizatorzy uprzedzali mnie o tym, żeby w połowie wykładu zrobić 5-minutową przerwę, ale jakoś zapomniałem, a gdy już sobie przypomniałem, to słuchacze zdecydowali, że szkoda czasu na przerwę. Zostałem też później obsypany pochwałami – ponoć mam zadatki na wykładowcę akademickiego:-) – za co jeszcze raz dziękuję. Dyskusji po wykładzie pewnie nie byłoby końca gdyby nie aura. Gdyby było ciut cieplej na świeżym powietrzu, to pewnie strasznie późno wróciłbym do Warszawy, a tak udało mi się być krótko po północy. Wracając do domu, delektowałem się myślą o tym, że jest w Polsce wielu młodych, pozytywnie nakręconych ludzi. Takich, którzy nie jęczą, nie stękają tylko biorą odpowiedzialność za swoje życie. Chce im się też organizować szkolenia dla innych, zarażać innych swoim entuzjazmem. Apeluję do Was! Załóżcie partię i zmieńcie Polskę na lepsze. Pewnie to nie najważniejsze, ale mam nawet kilka propozycji nazw: Partia Młodej Polski, albo Polska Partia Przedsiębiorczości, albo Polka i Polak Potrafią. Wiem, że nie macie pieniędzy i doświadczenia politycznego, nie macie partyjnych machin badawczo-PRowych. Ale macie ducha przedsiębiorczości, kreatywność, sporo wolnego czasu; jest Was ogromnie wielu na wszystkich polskich uczelniach. Myślę, że będziecie w stanie zdobyć poparcie samorządów i organizacji biznesowych, indywidualnych przedsiębiorców (którzy są zmęczeni uciskającą ich działalność biurokracją), kół kobiet biznesu, dużych firm. Nawet obecni liderzy partyjni nie powinni odmawiać Wam poparcia – przecież sami wielokrotnie deklarowali jak bardzo im zależy na wzmacnianiu przedsiębiorczości :-). Tylko nie stawajcie się przybudówkami którejkolwiek z istniejących partii. W Waszej partii nie powinno być miejsca dla nikogo po 30-tce, ani dla kogoklowiek z innych istniejących partii kto może być koniem trojańskim. Nigdy do tej pory nie deklarowałem publicznie swoich poglądów politycznych, ale moje poparcie już macie :-) 