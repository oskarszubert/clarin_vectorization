Wiele osób zastanawia się, czy w wyborze nieruchomości na wynajem brać pod uwagę bloki z wielkiej płyty. Faktem jest, że w procesie poszukiwania dobrej okazji może się nam trafić interesujące mieszkanie w takim budynku. Naszym zdaniem z punku widzenia INWESTOWANIA  ZE   WZGLĘDU  NA  PASYWNE  DOCHODY wielka płyta jest równie dobra jak inne mieszkania. Interesujące mieszkanie to takie, które możemy kupić poniżej ceny rynkowej i które z dużym prawdopodobieństwem będzie chętnie wynajmowane przez lokatorów. O tym oczywiście decyduje głównie lokalizacja blisko zakładów pracy, uczelni, centrów handlowych albo na przykład nasza wiedza o przewidywanej budowie supermarketu lub choćby pętli autobusowej w rozpatrywanej okolicy. Dla najemcy mieszkanie w bloku w odróżnieniu od kamienicy może być nawet wygodniejsze, bo najczęściej są już one ocieplone (albo będą w najbliższym czasie), a centralne ogrzewanie sprawia mieszkańcom najmniej kłopotów. Mówimy tu oczywiście o rynku wtórnym i o budownictwie conajmniej sprzed 20 lat.  Co do dylematu, że mieszkanie z wielkiej płyty traci na wartości – jest on istotny wówczas, jeśli  inwestor będzie chciał to mieszkanie za jakiś czas sprzedać. Pewnym sposobem na zabezpieczenie się przed ewentualną “stratą” wartości w czasie jest negocjacja ceny zakupu. Można przecież negocjować podnosząc te same argumenty: że mieszkaniu grozi spadek wartości rynkowej. Ostateczne podpisanie umowy sprzedaży za cenę poniżej wartości rynkowej rekompensuje trochę nasze obawy. Ogólnie w Polsce na razie nie słychać o planach burzenia bloków z wielkiej płyty (jak w na terenie byłego NRD), wręcz odwrotnie,  raczej się je intensywnie modernizuje. Do tych zabiegów należy przede wszytkim ocieplanie ścian, ale także wmiana starych rur wodociągowych lub kanalizacyjnych. Ciągły głód mieszkań w naszym kraju nie pozwala myśleć o pozbyciu się domostw wciąż służącym milionom ludzi. Jednym z kryteriów decydujących o wartości nieruchomości jest jej wartość odtworzeniowa, czyli koszt wybudowania nieruchomości o tej samej funkcji w podobnej okolicy. Ponieważ koszty budowy nowego domu / bloku  systematycznie wzrastają (wraz z ogólnym stałym  wzrostem kosztów gruntu, robocizny, materiałów budowlanych), wtórnie rośnie też wartość mieszkań z wielkiej płyty, ponieważ rośnie ich wartość odtworzeniowa. Z tego punku widzenia obawy inwestora o wielką płytę nie powinny byż aż tak głębokie.     Oczywiście takie decyzje należy podejmować indywidualnie z pełną świadomością plusów i minusów takiej inwestycji. Niewątpliwie trzeba ją najpierw bardzo dobrze rozważyć. O sobie możemy powiedzieć, że w naszym portfelu mamy również mieszkania z wielkiej płyty i na razie nie żałujemy naszych decyzji.     Tagi: dobra okazja , długoterminowo , Inwestowanie , mieszkanie , pasywny dochód , strategia inwestowania 