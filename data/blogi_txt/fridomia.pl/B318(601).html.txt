Zgodnie z artykułem Piotra Skwirowskiego z GW (22.08.2012), samorządy by poprawić swoją sytuację finansową szykują się do … podwyższenia podatków od nieruchomości. Od stycznia 2013 roku, maksymalna stawka podatku od nieruchomości wzrośnie z dzisiejszych 70 do 73 groszy/m.kw, czyli o nieco ponad 4%. Przy 50-metrowym mieszkaniu na wynajem, wysokość podatku wzrośnie o PLN 1,50, a więc niewiele. Ale nie warto bagatelizować problemu. Chodzi o to, że dziś ten podatek wynosi mały ułamek procenta rynkowej wartości mieszkania (w Warszawie, gdzie średnia wartość m.kw wynosi – dajmy na to PLN 7.000 – podatek ten wynosi obecnie 0,01% wartości nieruchomości. Ale przebąkuje się ostatnio o wprowadzeniu podatku katastralnego w wysokości 1% wartości nieruchomości, a więc 100 razy (!!!) wyższego. I wtedy zamiast płacić co roku PLN 35, czyli około PLN 3 miesięcznie, płacilibyśmy rocznie PLN 3.500, czyli prawie PLN 300 miesięcznie. Zwykle gdy rząd czy samorząd podnosi podatki, to płacą je – w postaci wyższych cen produktów czy usług – ostateczni konsumenci. Tak się dzieje w przypadku wzrostu VAT-u (sklepikarze zmieniają metki produktów podając wyższe ceny), wzrostu akcyzy na paliwo (rośnie cena paliw na stacjach), czy wzrostu opłaty lotniskowej (linie lotnicze podnoszą ceny biletów). Jeśli zostanie wprowadzony podatek katastralny, Mieszkanicznicy powinni podnieść cenę najmu mieszkań. Oczywiście będzie to niewątpliwie szokiem dla najemców. Żeby ich nieco do tego przyzwyczaić i zmniejszyć szok, powinniśmy – zgodnie z sugestią jednego z Mieszkaniczników, Krystiana, zajmującego się na codzień nieruchomościami komercyjnymi – w umowach najmu dokonać dwóch zmian. Po pierwsze, jeśli wynajmujesz swoje mieszkanie za PLN 2.000 miesięcznie, to powinnaś wprowadzić zapis,  że cena najmu wynosi powiedzmy 1497 złotych miesięcznie, a dodatkowo najemca zobowiązany jest pokryć podatek od nieruchomości w wysokości PLN 3 miesiecznie oraz PLN 500 opłat do administracji. Dla najemcy oznacza to to samo co kwota PLN 2.000, ale lepiej rozumie składniki całkowitej ceny najmu. Po drugie, wprowadzić zapis do umowy, że w przypadku zmiany podatków lub opłat do administracji, najemca będzie zobowiązany do ich pokrywania w obowiazującej w danym miesiącu wysokości. Takie zapisy są zgodne z tymi, które obowiązują w segmencie najmu komercyjnego i nie widzę przeszkód by je stosować w segmencie najmu prywatnego. W Stowarzyszeniu Mieszkanicznik powstał – z inicjatywy Mariusza i Agnieszki – Zespół Zadaniowy d/s Standardów, który będzie m.in opracowywał nowe wytyczne do umów najmu. Jeśli ktoś chciałby się przyłączyć do prac tego zespołu, może to zrobić wysyłając maila na adres standardy@mieszkanicznik.pl 