Ostatnio przeczytaliśmy książkę Myśl i bogać się! autorstwa Napoleona Hilla. Pierwsze (z ponad 50!! jak dotąd) wydanie tego światowego bestsellera ukazało się w 1937 roku, kiedy obowiązywała odmienna od współczesnej stylistyka prezentacji myśli. Pewnie dlatego książkę czyta się dość trudno (trudno jest nadążyć za odsyłaniami do tekstów w innych rozdziałach książki; jest wiele powtórzeń; w kilku miejscach autor zamiennie używa różniących się terminów; przykłady są nieco nieaktualne – np. w jednym z rozdziałów autor przedstawia nowatorską koncepcję … pisania CV przy ubieganiu się o pracę, itp.), ale naprawdę warto sięgnąć po tę pozycję.  Napoleon Hill – jeden z prekursorów filozofii sukcesu – przedstawia w książce zasady osiągania sukcesów życiowych uporządkowane w 13 kroków do bogactwa. Wyraźne określenie celu jest punktem wyjścia dla wszelkich poważnych dążeń życiowych. Autor sporo miejsca poświęca też autosugestii oraz temu, w jaki sposób możemy naszą podświadomość karmić pragnieniami podszytymi pozytywnymi emocjami. To nasza podświadomość podsunie nam potem plany działań. Powinniśmy zaufać naszej intuicji i przystąpić z pasją, wiarą w siebie, wyobraźnią i wytrwałością do wdrażania tych planów w życie. Warto wspomnieć, że Napoleon Hill napisał tę książkę za namową jednego z najbogatszych wówczas ludzi na świecie – potentata przemysłu stalowego Andrew Carnegie – który wyjawił mu tajemnicę swoich sukcesów. Hill przez  21 lat rozmawiał (w wielu przypadkach wielokrotnie na przestrzeni lat) z setkami osób sukcesu, analizując ich dokonania życiowe.  Jedna z wielu jego wnikliwych obserwacji to to, że ludzie, którzy nie odnoszą sukcesów zbyt długo podejmują decyzje i to tylko po to aby potem zbyt szybko (np. pod wpływem pierwszych napotkanych przeszkód) z nich się wycofywać. Ludzie sukcesu robią dokładnie odwrotnie: szybko podejmują decyzje (ufając swojej intuicji i/lub konsultując ją w kręgu zaufanych ludzi), ale potem bardzo długo przychodzi im rezygnacja z raz obranego kierunku.  Wśród rozmówców Hilla wymienić można m.in. Henry Ford, Charles Schwab, Woodrow Wilson, Graham Bell, John Rockefeller, Theodore Roosevelt, George Eastman czy Thomas Edison.  Jeśli do tej pory nie przekonaliśmy Cię do sięgnięcia po tę książkę, to pozostał nam jeszcze ostatni – żartobliwy – argument. Nie chwaląc się, do tej pory przeczytaliśmy setki książek biznesowych, ale w żadnej z nich nie było mowy o przemożnej sile … seksu. Napoleon Hill poświęcił cały rozdział Tajemnicy przetwarzania energii seksualnej. Nawet więcej: uznał że owa tajemnica jest jednym z trzynastu kroków do bogactwa.  Na samym początku książki jest zamieszczony cytat od Andrew Carnegie: … Każde dokonanie, wszystkie zdobyte przez ludzi bogactwa mają swe źródła w ich myślach…. A zatem: Myśl i Bogać Się !  Napoleon Hill, Myśl i bogać się!, Wydawnictwo Studio EMKA   Tagi: cel 