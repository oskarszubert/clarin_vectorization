W Polsce trwa sezon grypy, która kosi obfity urodzaj. Trwa też festiwal sztuki reklamy lekarstw we wszystkich możliwych stacjach telewizyjnych. Jedno lekarstwo skuteczniejsze od drugiego. A trzecie tańsze od czwartego. Piąte ma wersje dla kobiet, mężczyzn, dzieci, starców, sąsiadów, piesków, a nawet dla misiów pluszowych. Jedenaste ma unikalną formułę łączącą formuły popularnych leków siedem i osiem. Ludzie kichają, psikają, kaszlą mokro i sucho i nagle – po zażyciu kapsułki nr 17 – wszystkie dolegliwości mijają jak ręką odjął. Nawet potworkowate stwory niebieskie i czerwone, które stały na drodze do radości i zabawek twojej pociechy znikają jak zaczarowane magiczną różdżką lekarstw. Naoglądałem się ostatnio reklam. Dlatego, że ostatnio mnie też złapała grypa. W sobotę tydzień temu. Właśnie po raz kolejny sczytywałem kolejny draft Poradnika Kredytowego, kiedy poczułem, że zaczyna coś mnie łapać. Nie zastanawiając się długo, wróciłem do domu i położyłem się do łóżka mimo, że pora była jeszcze całkiem młoda. Zrobiłem sobie tylko gorącej herbaty i już. Leżałem całą sobotę, niedzielę, poniedziałek. Wyszedłem z domu tylko raz, chyba w poniedziałek, gdyż uzmysłowiłem sobie, że jakiś czas temu skończyła mi się moja dyżurna butelka wódki, którą trzymam na tego typu okazje. Wprawdzie wódka pomogła mi się solidnie wypocić przez noc, ale we wtorek nadal czułem, że grypa nie odpuszcza. Nie miałem gorączki, tylko takie ataki suchego kaszlu, które zaczęły się dobywać z coraz głębszych czeluści moich płuc. Poszedłem we wtorek rano do lekarza. Pani doktor mnie opukała, pozaglądała tu i ówdzie, osłuchała i stwierdziła, że to nic groźnego. Wypisała mi całą listę leków. Ale ja przyszedłem do niej tylko po to by upewnić się, że nie mam jakiegoś zapalenia czy innych powikłań i zapytałem czy koniecznie muszę łykać przepisane tabletki i syropki. Bo mam alergię na lekarstwa. Uśmiała się. Też chyba ma – jak ja – dość duży dystans wobec środków farmaceutycznych. Opowiadała mi o tym, jak to przychodzą do niej pacjentki i dopytują się czy dany lek nie będzie kolidował z lekiem A, lekiem B czy lekiem R, które już łykają i konsultują z nią czy dany suplement diety jest lepszy od innego. A może by je połączyć. Wtedy ona pyta pacjentki czy w ogóle coś jedzą czy żywią się tylko lekami i suplementami? Jakieś wariactwo. Wierzę w to, że organizm ludzki to wspaniały mechanizm samoleczący się. Więc nie poszedłem do apteki, tylko spowrotem do łóżka. I poleżałem jeszcze kilka dni. Kot mojej kuzynki, która mieszka w Londynie, wpadł jakiś czas temu pod samochód. Był cały połamany i nikt nie spodziewał się, że może wyjść żyw z tego wypadku. A kot co? Leżał i leżał i lizał się i lizał. I po kilku miesiącach wszystko mu się pozrastało i poskładało. Dziś nikt by nie powiedział, że kot jest weteranem. Organizm człowieka potrafił kiedyś podobnie. Dopóki nie został ogłupiony lekami. Potrafił podobnie bo gdyby nie potrafił to gatunek ludzki nie przetrwałby tylu tysięcy lat. Nie twierdzę, że każdy lek jest złem. Są przecież leki ratujące życie. Gdy nie było dostępu do leków, jedna epidemia potrafiła istotnie przetrzebić liczbę mieszkańców danego miasta. Natomiast twierdzę, że co za dużo to nie zdrowo. A za dużo leków, to nawet baaardzo niezdrowo. Wierzę też w to, że co nas nie zabije to nas wzmocni, więc warto dać czas organizmowi by podjął walkę z czającą się grypą. Dać czas, czyli położyć się do łóżka i cierpliwie poczekać aż organizm sam się wybroni. Zwalczanie grypy czy przeziębienia lekarstwami według mnie powoduje jedynie rozleniwienie organizmu. A ciągłe rozleniwianie organizmu powoduje jego osłabienie, gnuśnienie. A taki organizm jeszcze szybciej będzie łapał kolejne infekcje. Bądźcie wolni. Wolni od leków oraz od chorób. Wolni od presji reklamowych spotów. Wolni od głupoty. Niech to inni niszczą swoje organizmy tylko po to by rachunki zysków firm farmaceutycznych były jak … najzdrowsze. Gdyby większość osób podzielała moje podejście do leków, to firmy farmaceutyczne musiałyby już dawno się skonsolidować, redukować koszty, zredukować liczbę produktów, pozamykać fabryki i zracjonalizować koszty marketingu oraz dystrybucji. Póki ludzie ufają im bardziej niż swoim własnym organizmom, to finanse koncernów farma mają się doskonale. Zaufaj sobie. Zdrówka! 