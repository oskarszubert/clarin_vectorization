Jest mi niezmiernie miło poinformować, że otrzymaliśmy przed chwilą 1000-czny komentarz na Fridomii. Zwycięzcą konkursu i jednocześnie laureatem głównej nagrody (która podobno już została wydrukowana i jest w drodze do warszawskich magazynów Studio EMKA) jest … Mariusz !!! Tym bardziej jest mi miło, że Mariusz jest jednym z najaktywniejszych Fridomiaków. Wielokrotnie dzielił się z nami swoimi przemyśleniami, rozległą wiedzą, podpowiadał (tak jak w tym 1000-ym komentarzu) nazwy pożytecznych firm czy ciekawe linki. Wielu z Was kojarzy go z jego ambitnego projektu zbudowania budynku od razu na kilkadziesiąt mieszkań na wynajem, zamiast mozolnego – przez lata – ciułania kawalerki po kawalerce.  Swój pomysł przedstawiał na łamach fridomii. Mariusz był również pomysłodawcą stworzenia Forum Fridomia. Sam też założył bloga bezemerytury.pl, inspirowanego Fridomią. Dziękuję Ci Mariuszu i cieszę się, że to właśnie Ty wstrzeliłeś się w 1000-y wpis. A dla sceptycznych niedowiarków dodam, że oczywiście wybór był ustawiony:-). Komentarz Mariusza był 1001, a nie 1000-czny. Natomiast nie chciałem wynagradzać 1000-ej osoby, bo był to … Sławek Muturi:-). Akurat w tym 1000-ym komentarzu odpowiedziałem na komentarz „od serca” Pani Moniki. Dziękuję każdej osobie za każdy komentarz. Dzięki Wam blog stał się o wiele bogatszy, a ja sam wiele mądrzejszy waszą mądrością i ciekawymi pytaniami, które zmuszały mnie do zastanowienia się. Dziękuję za wszystkie Wasze życiowe historie, które pokazały niedowiarkom, że naprawdę warto się starać zbudować swoją wolność finansową. Dziękuję również za to, że poziom Waszych wpisów był bardzo wysoki, merytoryczny. Dziękuję za Wasz – jak to określił jeden ze słuchaczy Kontestacji oceniając mój debiut na antenie - „zupełnie „anty polski” styl wypowiedzi – tzn. kulturalny, skromny, niezwykle spokojny i merytoryczny”. Przyznam, że internetowego chamstwa najbardziej się obawiałem startując bloga w listopadzie 2009. A okazało się, że oprócz ewidentnych spamów, żadnego wpisu nie musiałem odrzucać czy edytować. Od tego czasu minęły 22 miesiące, pojawiło się 313 wpisów oraz owe 1001 komentarzy (spamy od razu kasowałem więc się nie liczą w ogólnej liczbie). Przybywa nam Fridomiaków – o ile w pierwszych dwóch miesiącach, nasz blog odwiedzało po kilkanaście osób dziennie, to dziś jest to powyżej 300 osób i tylko w weekendy ta liczba spada do około 250. W rekordowym okresie trwania konkursu na Blog Roku 2010 odnotowywaliśmy po 3-4 tysiące wejść dziennie. Ale z tej liczby, szacuję że tylko 50 osób pozostało dłużej. Nie chcę, żeby mój dzisiejszy wpis brzmiał jakoś tkliwie i … pożegnalnie. Zamierzam dalej się dzielić z Wami moimi doświadczeniami i wiedzą. Zachęcam też każdego z Was do szczodrego dzielenia się z nami swoimi doświadczeniami, bo choć wydaje mi się, że na temat wolności finansowej i najmu wiem sporo, to wiem z pewnością, że nie mam monopolu na wiedzę. Liczę na to, że ukazanie się nowej książki wniesie dużo wiele nowych wątków do naszej dyskusji. Oraz na to, że społeczność Fridomiaczek i Fridomaniaków rozwinie się w kierunku bardziej sformalizowanym. Stowarzyszenie właścicieli mieszkań na wynajem pomoże nam w stopniowym cywilizowaniu najmu na rynku mieszkaniowym. Pod kątem rozwoju infrastruktury, jesteśmy daleko w tyle za rynkiem najmu komercyjnego w Polsce. Jeszcze raz dziękuję Mariuszowi oraz Wam wszystkim za te 1000 merytorycznych komentarzy. Moc serdeczności. 