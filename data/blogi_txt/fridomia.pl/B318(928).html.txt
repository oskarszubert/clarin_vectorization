Miniony weekend spędziłem na National Achievers Congress 2013 w Warszawie. Odbył się w tym samym miejscu co „Umysł Milionera” T. Harv Ekera i był zorganizowany przez tych samych ludzi. Pojawił się też Marcus de Maria. Na NAC przyjechało jeszcze więcej ludzi (ok 4000) niż w maju, choć mniej osób przybyło z zagranicy. Było wiele podobieństw – energetyzująca muzyka, przybijanie piątki, rytuały sprzedażowe, itp – ale ogólnie oceniam to wydarzenie niżej niż „Umysł Milionera”. Tam chociaż była jakaś myśl przewodnia – chodziło o to byśmy w ciągu tamtych dwóch-trzech dni powiększyli sobie kontener (nasz umysł) na przechowywanie pieniędzy. Poszczególne elementy łączyły się w jedną całość. Organizacja była perfekcyjna co do ostatniego szczegółu. Natomiast tym razem poszczególne prezentacje były oderwane od siebie i nie stanowiły jakiejś całości. Jedynym ich wspólnym elementem było to, że mówcy próbowali nas uczestników pobudzić do jakiegoś działania. Najczęściej – choć na szczęście nie zawsze – do zakupu jakiegoś drogiego szkolenia niezbędnego dla naszego samorozwoju. Pierwsze dwie prezentacje Łukasza Milewskiego i Richarda Tana – organizatorów wydarzenia – były mało konkretne. Ciekawie było się dowiedzieć o tym jak powstawał pomysł tego wydarzenia i ile już takich wydarzeń się odbyło w różnych egzotycznych zakątkach świata, ale taka informacja nie mogła wypełnić pierwszych dwóch godzin, więc dodatkowo wiele razy sami sobie klaskaliśmy za (a) przybycie na to „szkolenie”, (b) nie spóźnienie się, a nawet za to, że (c) wydaliśmy pieniądze. Łukasz przyznał na początku swojego wystąpienia, że dowiedział się o tym,  że będzie przemawiał dwa dni wcześniej. Richard powiedział coś podobnego, a wcześniej był zapowiedziany przez prowadzącego jako „niespodzianka”. Nie wiem co wypadło było z programu zmuszając Łukasza i Richarda do wystąpienia. Bo … nie było programu. Myślałem, że to tylko ja nie sprawdziłem w internecie, ale okazało się, że nikt z 4000 uczestników nie znał planu dnia. Nie wiadomo było nie tylko kto będzie po kim przemawiał – chyba chodziło o to by ludzie nie wybierali sobie prezentacji w których nie chcą uczestniczyć. Ale nie wiadomo było też o której kończymy. Zresztą w niedzielę organizatorzy chyba sami siebie przechytrzyli. Wieczorem – jako ostatni – przemawiał Robert Kiyosaki, gwiazda wydarzenia. A ponieważ Robert trochę wydłużył swoje wystąpienie (swoją drogą mało energetyczne i zadziwiająco wiele razy powtarzał to samo, może źle się czuł?), to ok 1/3 a może nawet połowa uczestników zaczęła wychodzić w trakcie jego wystąpienia. Musiało mu być przykro. Wiem jak to jest, bo też zdarza się, że ktoś wychodzi zanim skończę mówić. Ale biorąc pod uwagę, że czasami zdarza mi się przedłużyć spotkanie więcej niż godzinę; nie noszę słąwnego na cały świat nazwiska i nigdy nie wyszło tak wiele osób to myślę, że Robertowi musiało być tym bardziej przykro. A może nie było mu wcale przykro. W końcu to profesjonalista. A za swój występ skasował był z góry jakąś niewyobrażalną pewnie kwotę. Ja za swoje wystąpienia nic nie biorę:-))) Ale żeby powiedzieć też coś pozytywnego. Mniej więcej połowa mówców to byli Polacy. Choć byli zdecydowanie młodsi (zawsze pojawia się w mojej głowie pytanie sceptyka – jaki to bagaż doświadczeń życiowych pozwala młodym ludziom doradzać innym:-), to przyznam że wypadli o wiele lepiej od swoich zagranicznych kolegów z podium. Czy to szczerością Olka Sienkiewicza, czy to merytorycznością Pawła Danielewskiego oraz Piotra Majewskiego, czy to poziomem energii Pawła Mroza, czy perfekcyjnością performance’u (bo wg mnie, forma zasłoniła w jego wypadku treść wystąpienia) Mateusza Grzesiaka. Aż miło było popatrzeć. Wprawdzie potem większość próbowała nieco niezdarnie (i chyba jeszcze bez pełnego przekonania i zaangażowania) naśladować schematy sprzedaży szkoleń swoich zagranicznych kolegów, ale ich brak doświadczenia spowodował, że często zostawili sobie na to zbyt mało czasu pod koniec swoich wystąpień i improwizowali odrywając się od sztywnego szablonu. Nie było aż tak nudno. Część z polskich mówców najgłośniejsze owacje dostawało za to, że … przeklinali. Nie wiem czy uczestnicy w ten sposób podkreślali, że chcą więcej „polskości”, ale przyznam, że byłem tym nieco zdziwiony. Pewnie jestem staroświecki, ale uważam, że pewne słowa nie powinny padać ze sceny przed tak dużym audytorium. Jeśli słów tych używają coachowie i trenerzy rozwoju osobistego, to chyba staczamy się do … rynsztoku. Blair Singer wypadł w moich oczach lepiej niż z przeczytania jego książki o budowaniu zwycięskich zespołów. Na wykład Marcusa de Maria w ogóle nie poszedłem, choć pewna uczestniczka z Suchego Lasu powiedziała mi w przerwie, że to było dla niej najlepsze wystąpienie. Ja Marcusa miałem przesyt po „Umyśle Milionera”, a ponieważ tym razem mówił o Forexie, który mnie nie interesuje, to wydłużyłem sobie nieco przerwą obiadową. Swoją drogą to potrzebowałem nieco więcej odpoczynku będąc po i przed moim tournee po Polsce:-) Andy Harrington sprawił na mnie wrażenie mało sympatycznego manipulatora – jego uśmiech wydawał mi się mało szczery. Za to niewątpliwie okazał się mistrzem sprzedaży. Na jego szkolenie z przemawiania zapisało się setki osób. Technikę sprzedaży polegającą na daniu (1) rabatu, (2) bonusów, (3) ograniczeniu czasu – jego promocja trwała „4 minuty”, prawie tyle co „kubek Knorra”, oraz (4) ograniczeniu dostępności – Andy opanował do perfekcji. Ciekaw jestem ilu spośród setek jego klientów dziś żałuje swojej spontanicznej decyzji… Kim Kiyosaki miała o wiele więcej energii od swojego sławnego męża. I jej wystąpienie wyglądało na szczere. Zamiast skupiać się na perfekcyjności formy, skupiała się na treści. O Robercie już wspominałem. Szkoda, tylko że był ostatni, bo wiele osób myślała już o powrocie do domów, często w odległych krańcach Polski. I pewnie dlatego wyszli, choć może gdyby jego wystąpienie było bardziej porywające to by zostali dłużej by posłuchać m.in o jego przewidywaniach co do kolejnego poważnego krachu gospodarczego. Robert uruchomił też (podobno jego najnowsza inicjatywa debiutuje włąśnie w Polsce) Rich Dad GEO, nowy program szkoleniowy dla przedsiębiorców. Ale zamiast oddać głos facetowi, który ma ten program poprowadzić, to Robert mu przeszkadzał w prezentacji i nie dał dojść do słowa.  Szkoda, bo program wygląda na bardzo ambitny. Okazało się więc, że dla mnie absolutną gwiazdą tych dwóch dni był Les Brown. Ten 3-krotny zwycięzca z rakiem prostaty, chłopak z biednej dzielnicy, który miał tępawą głowę w szkole wyrósł na mówcę, którego słuchają najważniejsze korporacje. Słucha się go jak nakręconego afroamerykańskiego kaznodzieję, ale w tym szybkim potoku słów znajdują się prawdziwe perły mądrości. Poza tym fantastycznie opowiada historie. Owacje na stojąco jak najbardziej mu się należały. Zwłaszcza, że jako jedyny nie próbował nam czegokolwiek dodatkowego sprzedać. Jak podsumować NAC 2013? Jego hasłem przewodnim było, że jeśli chcesz „zmienić swoje życie”, to zrób to czy tamto. Wiele osób ze sceny mówiło o tym, że spotkanie z kimś tam lub wzięcie udziału w jakimś tam szkoleniu, lub pytanie zadane przez kogoś „zmieniło ich życie”. Może dlatego, że ja nie odczuwam potrzeby zmieniania swojego życia, nie jestem aż tak zachwycony tym szkoleniem jak inni uczestnicy zagabywani przeze mnie na przerwach.  Wręcz czułem, że mówcy traktują nas uczestników z góry, trochę jak nieudaczników, którym oni pomogą „zmienić życie”. A przecież w tej hali zebrało się wiele ambitnych osób, odnoszących sukcesy w swoich dziedzinach. Oczywiście zawsze można coś jeszcze poprawić i udoskonalić i dlatego najbardziej spodobały mi się słowa Kim Kiyosaki, która jako jedyna zamiast mówić o „zmianie życie” wspomniała o „life improvement”. To mnie bardziej interesuje. Tak czy inaczej, uczestnictwem w tych dwóch wydarzeniach zaspokoiłem swoją ciekawość i chyba raczej nie wybiorę się na kolejne tego typu wydarzenia. Największą dla mnie wartością tych dwóch dni była możliwość spotkania się z częścią z Was oraz nawiązania nowych, ciekawych kontaktów. Tak czy inaczej, mam nadzieję, że części z uczestników uda się dzięki zasłyszanym podczas NAC 2013 poprawić jakość swojego życia.I tego nam wszystkim serdecznie życzę. A jak Wam podobał się NAC 2013? Bardzo, bardzo, bardzo chętnie usłyszałbym też opinie tych z Was, którzy mieli okazję uczestniczyć w szkoleniach sprzedawanych podczas „Umysłu Milionera” czy teraz podczas NAC 2013. Jestem ciekaw skuteczności tych szkoleń i mam głęboką nadzieję, że są bardziej merytoryczne i nie zawierają zbyt wiele treści sprzedaży kolejnych „akademii” i „uniwersytetów”… Czekam na Wasze opinie z dużą ciekawością. 