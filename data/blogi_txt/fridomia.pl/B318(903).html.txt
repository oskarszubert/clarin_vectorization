Waszyngtoński korespondent GW, red Mariusz Zawadzki opublikował wczoraj krótki tekst o Śnie pastora Kinga i była to jedyna wzmianka, na którą natknąłem się w polskich mediach o pastorze Martinie Luther King Juniorze. Dlaczego mnie to zdziwiło? Bo właśnie minęła 50-ta rocznica wielkiego, genialnego przemówienia pastora Kinga, w którym wypowiedział sławne slowa „I have a dream!”. Magazyn Time poświęcił temu przemówieniu aż 63 strony w ostatnim numerze tego tygodnika. Słowa „I have a dream” i cała reszta przemówienia wypowiedzianego pod memoriałem Linclona w Waszyngtonie miały ogromny wpływ na przemiany, które dokonały się w USA oraz na całym świecie. Za każdym razem gdy słyszę fragment tego przemówienia gdzieś w radio czy w TV, to czuję ciarki na plecach. Wzrusza mną to, że ktoś potrafił roztoczyć tak śmiałą, odważną i moralną wizję przyszłości. Wizjonerzy tacy jak Martin Luther King budzą mój szczery i głęboki podziw. To są dla mnie prawdziwi bohaterowie. Kreślą wizje innego, lepszego świata, które wydają się zupełnie nierealne dla całego ich otoczenia.  Nie wiem kto miał pierwszy wizję by człowiek przestał polować i zaczął hodować zwierzęta, ale mam do tej osoby (tych osób) ogromny szacunek. Oraz dla wynalazców nowych sposobów leczenia, którzy byli skłonni na sobie przeprowadzić testy skuteczności swoich lekarstw. Podziwiam Mahatmę Gandhi, którego wizja i determinacja pomogły obalić kolonializm oraz Nelsona Mandelę, który pomógł zakończyć apartheid. Jestem pełen wdzięczności dla ludzi Solidarności z Lechem Wałęsą na czele, którzy wierzyli wbrew wszelkim okolicznościom w możliwość zakończenia komunizmu. Bez nich może nie mieszkałbym dziś w Polsce. Takich wizjonerów było w historii ludzkości sporo i nie wszystkim udało się przebić do kart podręczników historii. Nie jestem pewien czy historycy wiedzą komu Kenijczycy zawdzięczają powstanie parków narodowych i dzięki temu zachowanie dziedzictwa przyrodniczego, z którego Kenia czerpie teraz przychody z turystyki. W wielu innych krajach Afryki, dzikie zwierzęta padły pod chwilą doraźnych potrzeb: czy to żywieniowych nisko opłacanych żołnierzy czy rebeliantów, czy to areałowych lokalnych rolników. Ta osoba jest dla mnie jednym z bohaterów narodowych Kenii. Dla mnie bohaterką nie będzie Agnieszka Radwańska gdy wygra (oczywiście życzę jej tego z całego serca) turniej US Open, choć spodziewam się, że polskie media przygotują 63-stronicowe raporty na temat „naszej Isi”; Agnieszka zostanie przyjęta z honorami na śniadanie w pałacu prezydenckim czy premierowskim, a radni w Krakowie postanowią postawić jej pomnik czy nazwą jej imieniem jakąś ulicę. Oczywiście doceniam to, że każdy sportowiec aby osiągnąć sukces na najwyższym światowym poziomie musi wykazać się pewną wizją oraz zarazem ogromną samodyscypliną, żelazną konsekwencją, hartem ducha. Dobrze by sukcesy sportowców inspirowały młodzież do podobnych zachowań. Niemniej wygranej w US Open (czy innym turnieju wielkoszlemowym) nie uznam za bohaterstwo Agnieszki Radwańskiej. Dlaczego? Z wielu względów. Po pierwsze, nie pamiętam by jakikolwiek turniej wielkoszlemowy, rajd samochodowy, czy turniej skoków narciarskich zakończył się bez wyłonienia zwycięzcy. Po to te turnieje są organizowane. By wyłonić zwycięzcę, ale czy każdy zwycięzca jest od razu „bohaterem”? Po drugie, to nie widzę w jaki sposób wygrana Agnieszki w turnieju miałaby poprawić świat. Czy choćby poprawić los Polaków innych niż ona sama czy jej najbliższe grono współpracowników. Po trzecie, Agnieszka (podobnie jak inni sportowcy) nie pojechała na korty Flushing Meadows po to by walczyć o jakieś wzniosłe wartości, ważne dla Polaków. Pojechała by spróbować pokonać kolejną barierę w swojej karierze sportowej, pojechała bo lubi tenis i lubi wygrywać, pojechała bo ma nadzieję zgarnąć pulę nagród finansowych. Pojechała by nie zawieść swoich sponsorów i by nie naruszyć zapisów umów sponsorskich. Natomiast czuję, że Martin Luther King nie po to zwołał ogromny, wielotysięczny i wielorasowy Marsz Wolności w 1963 roku by zostać sławnym czy bogatym. Lech Wałęsa czy Nelson Mandela pewnie nie spodziewali się, że ich protest przeciwko niesprawiedliwościom wyniesie ich na stanowiska prezydentów. Gandhi nie oczekiwał, że jego imieniem zostaną nazwane ulice czy place w wielu miastach na całym świecie. A mimo to wszyscy oni narażali swoje zdrowie, wolność osobistą i odważnie walczyli o coś co miało służyć nie tylko im samym. Czapki z głów! To jest prawdziwe bohaterstwo i szkoda, że w polskich mediach się o tym zapomina. Wolą się skupiać na „bohaterach danego dnia”, a nie na wydarzeniach, które zmieniły czy zmieniają świat. Przez to nasz świat czynią … uboższym i płytszym. PS Życzę Agnieszce sukcesów. Wybrałem ją tylko by zilustrować moją tezę, a nie z braku do niej sympatii:-) 