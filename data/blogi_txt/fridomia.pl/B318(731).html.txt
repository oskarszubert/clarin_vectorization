Niniejszy wpis powstał trochę spontanicznie. W trakcie odpisywania na dzisiejszy komentarz Michała, zorientowałem się, ze się strasznie rozpisałem i postanowiłem zrobić oddzielny wpis na blogu. Michał wspomniał, że nie przyszło mu nigdy do głowy, zagadywanie obcych ludzi. A ja to robię nagminnie gdy jestem za granicą. Zagaduję każdego kogo spotkam w jakiejś kolejce, sąsiada w przedziale czy w kawiarni, kierowcę autobusu czy strażnika w banku, o kasjerce nie wspominając. W egzotycznych krajach (bo nie w Anglii czy w Irlandii), zagaduję każdego kto mówi po polsku, by poznać ich perspektywę na odwiedzany kraj. Poza tym gdy wynajmuję samochód, to zawsze zabieram autostopowiczów. Czasami wręcz sam się zatrzymuję i oferuję podwózkę (jak ostatnio w RPA). W odróżnieniu od osób, które podróżują by zwiedzać zabytki, lub po to by uprawiać jakiś sport, lub po to by się opalić, lub w celach turystyki seksualnej, lub po to by zjeść coś dobrego (mój przyjaciel Artur kiedyś jeździł by się wspinać na wysokie góry, ale odkąd urodziła się jego Córeczka, uprawia turystykę gastronomiczną), ja podróżuję głównie po to, by poznać ludzi. Nie po to by się wymienić z nimi adresami (bo prawdę mówiąc bardzo rzadko to robię i zwykle nie podtrzymuję i tak potem kontaktów), ale by poznać ich sposób myślenia, ich marzenia i obawy. By dowiedzieć się czegoś nowego o życiu. A jak inaczej mógłbym to zrobić jeśli nie poprzez rozmowę? W jakim języku rozmawiałem z tymi dwiema Chinkami? Po angielsku. Obie pracowały w jakiejś dużej korporacji (zapomniałem nazwy) w logistyce. Młodzi ludzie na całym świecie znają angielski. I jest to proces postępujący. Chiny nie są tu żadnym wyjątkiem, zwłaszcza w dużych miastach. Pamiętam, że w Polsce lat 80-tych ubiegłego wieku, bardzo mało osób mówiło po angielsku. Częściej można było spotkać kogoś mówiącego po niemiecku, rosyjsku, czy nawet po francusku. Teraz to się zmieniło. I tak samo jest w Chinach, w Iranie czy nawet w Korei Północnej. NB spotkałem kiedyś Amerykankę, uczącą angielskiego w Phenian czy Piongjang, która powiedziała mi, że tak pilnych uczniów nigdy w życiu nie uczyła). Język nie jest – z mojego doświadczenia – żadną barierą w komunikacji. Często się zdarza, że nawet gdy ktoś twierdzi, ze nie zna np angielskiego, to wcale nie musi to być prawda. Może się np tylko wstydzić mówić w tym języku. Delikatna zachęta, ciepły uśmiech, wolniejsza wymowa mogą skutecznie zmniejszyć jego opory i rozwiązać spętany nieśmiałością język. A nawet jeśli rzeczywiście nie mamy wspólnego języka, to hej, co z tego? Przecież zwierzęta też nie mają sformalizowanego, ustrukturyzowanego języka na wzór ludzkiego, a jakoś się porozumiewają. Zawsze można przejść na język migowy. Czasami też można znaleźć porozumienie bez słów. Przykład? Pamiętam bardzo dobrze pewnego kelnera w małej restauracyjce przydrożnej na północy Syrii. Było wcześnie rano i pusto. Podał nam herbatę i ciastka, trochę się pokrzątał, a potem zauważyłem przez szklane drzwi jak wraca do restauracji (nawet nie zauważyłem kiedy wyszedł) trzymając przed sobą w obu rękach duży, plastikowy kosz pełen świeżych arabskich bułek. Domyśliłem się, że będzie mu ciężko otworzyć drzwi, więc zanim mnie o to jeszcze poprosił wstałem i otworzyłem mu drzwi. Na migi pokazałem mu, że za tę przysługę należy mi się jedna bułka za friko. Wziąłem sobie tę bułkę. Uśmiał się szczerze i szeroko, dokładnie tak jak się tego spodziewałem. Po chwili przeszedł obok naszego stolika i nie zatrzymując się, a tylko lekko zwalniając pokazał jak bardzo go boli ręka, i że ten ból ma już od dawna. „Może to reumatyzm, szkoda bo to przecież młody chłopak” pomyślałem. Współczułem mu serdecznie i mimo, że nie padły między nami żadne słowa, to wiem, że zrozumiał moje współczucie. W tych krótkich, bardzo przelotnych chwilach poczuliśmy do siebie zwykłą ludzką bliskość. Spodziewam się, że tak jak ja go zapamiętałem, tak i on mnie jeszcze pamięta, mimo, że od naszego bardzo krótkiego spotkania minęły już jakieś 4 lata. Czasami wystarcza samo spojrzenie by się porozumieć. I nie ma znaczenia, że osoba pochodzi z innego kraju, z innej kultury, innej religii, czy mówi tylko w jakimś obcym języku. Takie porozumienie, nawiązanie przelotnej bliskości z obcą osobą to są momenty, które wypełniają mnie, po same brzegi mojego jestestwa, ogromną radością. Język to nie komunikacja. Język to jest tylko coś co pomaga (a nawet czasami przeszkadza) w komunikacji. Ci z Was, którzy są już mężatkami czy mężami wiedzą przecież dobrze, że zapewnienie żony, która szykując się do wyjścia na imprezę, rzuci, że będzie gotowa „za 5 minut” oznacza mniej więcej tyle, co zapewnienie męża gdy dzwoni do niego żona, że wyjdzie ze spotkania z kolegami w pubie „już wychodzę, już za 5 minut, Kochanie”. Przepraszam za dość seksistowski przykład, powielający pewne stereotypy. Znam przecież małżeństwa,  w których jest dokładnie na odwrót:-) Ale wracając do głównego wątku, pamiętam też jak ktoś mi kiedyś powiedział – trochę chyba zazdrosny o to, że władam tyloma językami – „Sławek nieważne ile znasz języków. Ważne czy masz w nich cokolwiek do powiedzenia”. Bardzo mi te mądre słowa zapadły w serce… A jakie są Wasze doświadczenia z językami w dalekich podróżach? 