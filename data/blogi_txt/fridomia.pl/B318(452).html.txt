Słabo się dzisiaj czuję. Nie wiem czy winić za to nadmiar tłustoczwartkowych pączków, czy jet-lag (dotąd tego nie miewałem), czy szok termiczny, czy jeszcze coś innego, ale bolą mnie głowa, brzuch, mięśnie. I nawet się z tego … cieszę:-). Bo moje dzisiejsze dolegliwości pozwoliły mi zwolnić tempo, poleżeć i pomyśleć. Przypomniała mi się opowieść prof Baumana, którą tutaj, na łamach Fridomii, cytowałem kilkanaście miesięcy temu o tym jak pewna młoda dziewczyna była tak uzależniona od SMS-ów, że wysyłała ich całymi wiadrami = tysiącami miesięcznie, czyli średnio co 10 minut. Prof Bauman zastanawiał się, kiedy ona znajduje czas (jeśli w ogóle), żeby sformułować jakieś myśli, które tak namiętnie SMS-uje. Zwolnienie tempa jest z pewnością dobroczynne dla myślenia. I przechodząc już do tematu wpisu, przyszła mi do głowy odkrywcza dla mnie myśl. Pewnie nie całkiem nowa, ale jeszcze się na to nigdzie nie natknąłem. Otóż mówi się, że „pieniądze szczęścia nie dają”. Inni mówią „może nie, ale wolę się o tym samej przekonać”. I gromadzą tych pieniędzy więcej i więcej i więcej, licząc na to, że rzeczy które będą mogli za nie kupić trochę ich uszczęśliwią, a dodatkowo zapewnią im poczucie bezpieczeństwa. Ja myślałem, że źródłem szczęścia, bezpieczeństwa, wolności jest nie tyle sama „góra pieniędzy”, tylko różnica między comiesięcznymi wpływami pasywnej gotówki, a comiesięcznymi kosztami utrzymywania swojego standardu życia. To tak właśnie zdefiniowana wolność finansowa daje poczucie bezpieczeństwa, wolność do decydowania o sobie, o swoim czasie, o rozwijaniu swoich zainteresowań. Może pozwalać na robienie rzeczy przynoszących satysfakcję lub pomoc innym, nabranie dystansu do bombardującego nas zewsząd pędu konsumpcyjnego. Pozwala nam „odchwaścić” (nie jestem pewien czy takie słowo istnieje) nasze życie, a nasze codzienne kalendarze oczyścić z bezsensownych, ale przymusowych spotkań, narad budżetowych itp chwastów w ogrodach naszego życia. Mamy dwa sposoby na to, aby ta różnica w ogóle zaistniała i była trwała, przewidywalna. Musimy albo zwiększać wpływy gotówki, albo zmniejszać koszty utrzymania. Brzmi banalnie, nieprawdaż? Choć jest to banalnie oczywiste, to większość ze znanych mi osób skupia się wyłącznie na maksymalizowaniu bogactwa. To jest -wydaje się – nasz naturalny stan. Drugiej opcji w ogóle nie dostrzegają, ignorują ją. Pamiętam ze swojej firmy, że część osób co roku w sierpniu chodziła przez jakiś czas ze skwaszonymi minami i spuszczonymi głowami, bo podwyżka, którą dostali (np 10%) była niższa niż oczekiwali. I nie pocieszało ich nawet to, że pomimo młodego stażu pracy i tak zarabiają 5- czy nawet 10-krotnie więcej niż ich rodzice. Z utrzymywaniem dyscypliny finansowej większość z nas sobie nie radzi. Większość Polaków wydaje więcej niż zarabia. Nawet część z tych, którzy jeżdżą drogimi samochodami, mieszkają w pięknych willach i jeżdżą na drogie wakacje są zakredytowani na maksa. Nie do końca cieszą się z tych materialnych dóbr, bo wiedzą, że ich posiadanie okupione jest jeszcze wieloma latami harówki i użerania się z szefami – pech chce – czasami dość durnymi. Często osoby te robią coś wbrew sobie, aby się podlizać szefowi, którego tak naprawdę wcale nie szanują, tylko po to by dostać awans i móc więcej zarabiać. I spłacać długi. I dalej zwiększać swój poziom konsumpcji. I jeszcze mocniej się uzależniać od wyścigu szczurów. A przecież wydaje się, że łatwiej byłoby ograniczyć koszty niż zwiększać przychody. Czyż to nie paradoks? Ale niestety, ograniczanie kosztów traktujemy jako porażkę. Wyrzeczenie się, rezygnację z czegoś. Dlaczego??? Teraz wydaje mi się, że kluczem do szczęścia nie jest różnica między wpływami gotówki, a comiesięcznymi wydatkami. Kluczem jest pełna akceptacja siebie, takim jakim się jest. Tak naprawdę bogaty nie jest ten co ma dużo czy ten co ma mało dóbr materialnych.  Szczęśliwy jest ten, który ma mało … potrzeb. Dzięki temu dobrze … zna swoje potrzeby. Osoba, która zna siebie i doskonale zna swoje potrzeby, nie potrzebuje innych ludzi do podejmowania decyzji o swoich potrzebach. Podam kilka przykładów. Ci z Was, którzy nie palą, nie kupią papierosów ani zapalniczek ani popielniczek tylko dlatego, że są w przecenie. Bo wiecie przecież dobrze o tym, że nie palicie. Tych, którzy nie łowią ryb nie interesują promocje na wędki i inne akcesoria. A ci, którzy nie uprawiają ogródków nie kupują nawozów. Ci którzy nie czytają książek ich nie kupują, itd. Niby logiczne. Ale czy tak jest do końca? Czy nie masz może w domu jakiejś książki, którą sama kupiłaś, a której nawet nie otworzyłaś? Czy nie kupujesz słodyczy mimo, że postanowiłaś zadbać o linię figury? Czy nie zmieniasz samochodu na nowszy, mimo, że do starego się przyzwyczaiłaś, nie sprawia ci wcale kłopotów i tak naprawdę wcale nie jesteś przekonana, że nowszy będzie fajniejszy? Nie? Nie robisz tak? A ja muszę się przyznać do tego, że dwa-trzy razy zmieniałem samochód (służbowy) na nowszy tylko dlatego, że … mogłem i że … inni też sobie zmieniali. I te nowsze (coraz droższe !) samochody wcale nie były – w mojej ocenie – lepsze. I byłem nawet o tym przekonany podejmując decyzję o ich zakupie. Moim najfajniejszym samochodem służbowym była moja druga w życiu Alfa Romeo – model 75 jeśli dobrze pamiętam. A przesiadłem się z niej (bardzo niechętnie) do Audi A5, a po kolejnych kilku latach do BMW 520 tylko dla szpanu! Nie miało to nic wspólnego z moimi potrzebami. Wręcz powiedziałbym, że było to wbrew moim prawdziwym potrzebom. Trochę się teraz, po czasie, tego – przyznam – wstydzę. A to dlatego, że teraz lepiej poznałem swoje potrzeby i dostrzegłem, że robiłem coś wbrew nim. I wiem, że moje zachowanie nie było jakoś odosobnione. Wręcz odwrotnie – myślę, że wielu z nas wydaje kupę kasy WBREW swoim prawdziwym potrzebom. Znam wiele osób, które zmieniły mieszkanie na luksusowy dom i są z tego powodu zupełnie nieszczęśliwe. Dłużej jadą do pracy, czują się kierowcami swoich dzieci i strażnikami swoich domów (nie chcą jechać na wakacje, bo nie ma im kto pod ich nieobecność przypilnować domu). Koszenie trawy – kiedyś postrzegane jako czysta przyjemność i sposób na relaks – teraz stało się przykrym obowiązkiem. Rachunki za ogrzewanie doprowadzają ich do szału. Oczywiście nie chcę powiedzieć, że szczęście polega na braku konsumpcji. Albo że właściciele drogich samochodów czy willi nie znają swoich potrzeb. Ale wydaje mi się, że kupno domu uszczęśliwi tylko tych – nielicznych wśród nas – którzy kochają prace w ogrodzie, ciszę, przestrzeń itp, tak bardzo, że nie będą dostrzegać niedogodności związanych z mieszkaniem poza miastem. Część spośród tych, którzy się tam przeprowadzą dla szpanu i dla podkreślenia swojego statusu, zostanie własnoręcznie unieszczęśliwiona. I w dodatku bardzo podniosą sobie poziom comiesięcznych kosztów utrzymania swojego „lepszego” standardu życia. Jestem już prawie trzy lata na wcześniejszej emeryturze. Teraz mam okazję i więcej czasu na to, aby dobrze poznać swoje potrzeby. Nie obniżyliśmy, ani też nie podnosiliśmy naszego dotychczasowego standardu życia. Żyjemy tak jak przedtem, ale teraz jestem bardziej świadom swoich potrzeb. Miałem więcej czasu, żeby się im dobrze przyjrzeć. Podam dwa przykłady. Jeżdżę teraz Mazdą – samochodem o 2/3 tańszym od BMW, którym jeździłem przed odejściem na emeryturę. Na zakup fabrycznie nowej Mazdy 3 lata temu starczyło mi pieniędzy ze sprzedaży mojego poprzedniego, 5-letniego! samochodu, a nawet jeszcze zostało na ubezpieczenie. Mimo tego down-grade’u mam teraz nieporównywalnie więcej frajdy z jazdy samochodem z otwieranym dachem. Drugi przykład. Kiedyś byłem gotów dopłacać do biletu lotniczego, tylko po to by lecieć gdzieś Lufthansą czy inną linią ze Star Alliance. Zależało mi na tym, żeby utrzymać lub nawet poprawiać swój status. Teraz latam najtańszymi liniami na danym połączeniu danego dnia (unikam tylko Ryanair, bo stwierdziłem że stosują praktyki, które mi zupełnie nie odpowiadają). Nie w tym rzecz, że nie stać by mnie było na wyjazd za granicę, gdybym musiał dopłacić – tak jak kiedyś robiłem – te 100 czy 200 złotych. Tylko teraz pytam siebie „po co?”. Po to, żeby przy wyjmowaniu czegoś z kieszeni błysnąć kluczykiem z logo BMW? Albo błysnąć przed innymi pasażerami, że pod schody do samolotu podjechała po mnie limuzyna? Zresztą żeby było śmieszniej, nie raz i nie dwa zdarzyło mi się zauważyć opadnięte koparki moich współpasażerów, gdy – po odprawie paszportowo-bagażowej i po wyjściu z terminalu mijali mnie w swoich taksówkach na przystanku autobusowym, gdzie czekałem sobie na autobus do domu:-) Oni z samolotu do autobusu do limuzyny, a ja odwrotnie z samolotu do limuzyny do autobusu:-). Zupełnie na marginesie: na taksówki „obraziłem się” 8-10 lat temu gdy protestując przeciwko kasom fiskalnym zablokowali Warszawę jeżdżąc całą szerokością ulic w centrum Warszawy z prędkością 3 km/godz. Postanowiłem, im pomóc – nie będą mieli problemu kas fiskalnych jeśli nie będą mieli przychodów. I nawet jeżdżąc po Warszawie do swoich klientów konsultingowych starałem się jeździć tramwajami czy autobusami, choć za taksówkę dostawałbym zwrot z kasy firmy, a biletów tramwajowych nawet nie rozliczałem. Czuję, że naprawdę dobrze poznałem i zaprzyjaźniłem się ze swoimi potrzebami. Teraz to ja je kontroluję, a nie one mnie. Dodatkowo nabrałem wręcz chorobliwej alergii na potrzeby, które inni próbują mi wcisnąć. Odkąd sobie wyraźnie i stanowczo powiedziałem – jakieś półtora, dwa lata temu – że ja już nie chcę więcej zarabiać, że do szczęścia nie potrzebuję niczego czego już bym nie posiadał, jestem o wiele szczęśliwszy. A Ty? Jak doskonale znasz swoje potrzeby? Warto, abyś je poznała. (1) Znajdź je.  Nieśpiesznie. Szszszsztuuuukaaaa po szszsztuuuuceeee. Sztuka po sztuce. Te ukryte po ciemnych zakamarkach, i te sprytnie zakamuflowane i te malutkie, prawie niewidoczne też. (2) Przyjrzyj się im bacznie i je przez miesiąc, dwa poobserwuj. A potem (3) zaprzyjaźnij się z tymi potrzebami, które są dla ciebie ważne. Naprawdę ważne. (4) Jednocześnie stanowczo wyproś ze swojego życia, te które ci je tylko zachwaszczają. (5) Zbuduj sobie solidną ścianę oddzielającą Twoje potrzeby od potrzeb innych ludzi – różnych speców od marketingu, bankowców, promocji w centrach handlowych, speców od mody i jeszcze setek tysięcy innych, których pragnieniem jest cię uszczęśliwić (to oczywiście wersja marketingowa), czyli tak naprawdę oskubać („no cóż, byznes ys byznes, rozumiesz? muszę ci to wcisnąć bo od tego zależy moja premia, a od niej możliwość spłaty moich kredytów, które zaciągnąłem na kupno rzeczy, które inni potrzebowali mi wcisnąć”). Ta ściana niech będzie solidna, wygłuszona, ocieplona, odizolowana termicznie, bakteryjnie i na wszelkie inne sposoby. Żeby żadna zaraza nie przedostawała się do twojego ogrodu bez twojej wiedzy. (6) Jeśli dostrzeżesz coś ciekawego w zewnętrznym świecie potrzeb to zawsze będziesz mogła zaprosić tę potrzebę do swojego życia. Ale – ostrzegam – nie powinno się to dziać zbyt często. Na pewno nie przy każdej promocji czy wyprzedaży w centrum handlowym. Nie przy każdorazowym wprowadzaniu nowej usługi czy nowego produktu przez producenta jakichś gadżetów. Nie dla uczczenia każdej twojej podwyżki w pracy. Nie wtedy gdy twoja siostra zmieni samochód lub mieszkanie na dom. Myślę, że takim dobrym interwałem na ewentualne korygowanie zestawu swoich potrzeb jest co 10 lat. I to raczej powinno się redukować liczbę swoich potrzeb, niż pozwalać im się w niekontrolowany sposób ciągle rozmnażać. (7) A te swoje prawdziwe potrzeby pielęgnuj. Doglądaj. Nasycaj. Rozwijaj. (8) Jednak okresowo rób musztrę swoich potrzeb. Niech staną wszystkie w szeregu. Zlustruj je uważnie i dokładnie. Czy wszystkie to twoje potrzeby, czy jakaś kukułka ci czegoś przypadkiem niepostrzeżenie nie podrzuciła? Czy wszystkie potrzeby wyglądają zdrowo i normalnie? Nie chcesz w swoim życiu jakichś zmutowanych potrzeb, prawda? (9) I kontroluj je. Bo inaczej to one przejmą kontrolę nad tobą. Twoje potrzeby mają skłonność do ekspansji. Rwą się do wzrostu dla samej przyjemności rośnięcia. Rywalizują między sobą o to, na którą wydasz więcej pieniędzy. To ty kupuj, a nie twoje oczy, które coś zobaczyły na wystawie, albo u koleżanki z pracy. To ty kupuj, a nie twoje uszy gdy doradca cię pyta „w czym mogę pani doradzić?”. Pamiętaj, że jest to zakodowane pytanie o to, „co da pani sobie wcisnąć?”. Oczywiście gdyby był aż tak obcesowy, to byś mu dała po twarzy, więc dlatego wyszkoleni są by mówić kodem:-) To ty kupuj, a nie twoje pragnienia rozgrzane do czerwoności pod wpływem artykułu o domu jakiejś celebrytki w kolorowym piśmie. (10) no i wreszcie dobrze by między twoimi potrzebami zapanowała harmonia. Jeśli będą czuły, że poświęcasz im tyle samo uwagi, żadnej nie zaniedbujesz (np zdrowia, czy rozwoju duchowego), to może nie będą aż tak mocno ze sobą rywalizowały. Może przestaną w jakimś gorączkowym rozdygotaniu dążyć do wzrostu we wszystkich możliwych kierunkach. I się wyciszą. Sprawiając, że i ty się wyciszysz. Kontrola nad swoimi potrzebami, nad swoim życiem da ci satysfakcję i poczucie harmonii. Rozwinie twoją umiejętność życia poniżej twoich finansowych możliwości, co pomoże ci w osiągnięciu wolności finansowej. Może też dać ci szczęście. Wiem, że nie mnie to oceniać, ale wydaje mi się, że jest to jeden z ważniejszych wpisów na tym blogu. Jeśli to co napisałem padnie na podatny grunt w twoim mózgu czy w sercu, to myślę, że może ci to pomóc w odmianie twojego życia na choćby nieco szczęśliwsze. Przeczytaj proszę ten wpis jeszcze raz. Przemyśl na spokojnie. Odpowiedz sobie na pytanie czy naprawdę znasz swoje potrzeby? Czy masz nad nimi kontrolę, czy to one kontrolują ciebie. Trzymam za ciebie kciuki. Powodzenia. A gdy uznasz, że ci pomógł, to prześlij go dalej, może pomoże jeszcze komuś z Twoich znajomych. P.S. Żebym znów nie został (tak jak wczoraj) przez kogokolwiek podejrzany o działanie z niskich pobudek, pozwalam Ci przesłać ten wpis dalej bez podawania źródła. Nie będzie to w moich oczach stanowiło naruszania praw autorskich. Ale oczywiście moje pozwolenie dotyczy tylko tego jednego wpisu:-), OK?   Tagi: bogactwo , cel , czas , ograniczenie konsumpcji , oszczędzanie , rozwój osobisty , wolność , wolność finansowa 