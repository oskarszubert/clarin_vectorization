Jesteśmy codziennie zalewani nowymi potokami informacji. Z ciągle rosnącej ilości źródeł. Ciężko jest się w tym rozeznać. Nie mamy czasu na to, aby zrozumieć co jest w tym całym szumie informacyjnym ziarnem, a co może bezwartościowym plewem. Potrzebni nam są ludzie, którzy podejmą się tego zadania. Potrzebni nam są „kuratorzy wiedzy”. Jednym z celów założenia bloga w październiku 2009 roku była pomoc osobom poszukującym swojej wolności finansowej odsiać ziarno od plewu. Widzimy swoją rolę jako rolę zbliżoną do kuratora sztuki, kuratora wystawy w muzeum. Spośród setek artystów wybiera on i eksponuje tych, których uzna za szczególnie cennych, inspirujących. My też dokonaliśmy wyboru. Spośród setek czy może nawet tysięcy dostępnych na rynku instrumentów inwestowania (samych tylko rodzajów funduszy inwestycyjnych są dziesiątki, a w USA funduszy jest ponad 53.000), postawiliśmy – zarówno w życiu osobistym, jak i na łamach tego bloga – na nieruchomości kupowane nie po to, aby je wkrótce z zyskiem sprzedać, ale po to aby czerpać przychody z ich długotrwałego najmu. Jesteśmy głęboko przekonani o tym, że nieruchomości na wynajem to nawet jeśli nie najlepszy instrument do pomnażania majątku, to z pewnością stanowią najpewniejszą drogę do wolności finansowej.   I widzimy, że po 16 miesiącach blog powoli staje się depozytorium wiedzy i praktycznych doświadczeń związanych z inwestowaniem w nieruchomości pod wynajem. Udział w Konkursie Blog Roku 2010 (mimo że jeszcze się nie zakończył) już niesamowicie przyśpieszył popularyzację idei fridomii. Biorąc udział w Konkursie dostaliśmy z żoną bodziec do tego, aby powiadomić o istnieniu bloga jak najwięcej naszych znajomych, tych bliskich i tych dalszych, z którymi dawno nie mieliśmy kontaktu. Emocjonujące było dla nas z jednej strony przyglądanie się temu, jak blog Fridomia systematycznie pnie się w rankingu z 12-tego miejsca spośród ponad 220 blogów zgłoszonych w kategorii „Profesjonalne” na miejsce 9-te, potem 7-e, potem spadek na 9-te, aby za 12 godzin wrócić na 6-te, a wreszcie na koniec etapu II Konkursu zająć nadspodziewanie dobre, 4-te miejsce. Z drugiej strony obserwowaliśmy jak obecność w Konkursie połączona z naszą akcją informacyjną przekładają się na wzrost liczby dziennych wejść na stronę. Rok temu, w styczniu 2010 – kilka miesięcy po odpaleniu bloga – wchodziło nań ok 30 osób dziennie. Ta liczba systematycznie rosła i osiągnęła średnią około 300 wejść pod koniec roku. Samo wzięcie udziału w konkursie zwiększyło liczbę wejść do ponad 1.000, a wczoraj gościliśmy już ponad 4.100 osób. Wow ! Dlaczego o tym wspominam? Nie, nie po to aby przyciągnąć sponsorów. Dla jasności: z góry dziękujemy – nie jesteśmy zainteresowani płatnymi ogłoszeniami, reklamami. Wysokie 4-te miejsce w konkursie oraz tak szybko rosnącą liczbę Sympatyczek i Sympatyków traktujemy – z ogromną wdzięcznością – jako duży kredyt zaufania. Oraz zobowiązanie nas do utrzymywania wysokich standardów w naszej roli. Roli kuratorów wiedzy związanej z inwestowaniem w nieruchomości pod wynajem. Kuratorów wiedzy fridomiowej. Obiecujemy, że dalej będziemy dociekali – z otwartymi głowami – wszelkich pomysłów, inspiracji, metod, wiedzy, danych liczbowych, itp, które mogą być Wam pomocne w podjęciu decyzji lub w utrwalaniu Waszej wolności finansowej. Zebrane dane będziemy komentowali w sposób rzetelny, obiektywny i odpowiedzialny. Zgodnie z naszą najlepszą wiedzą, doświadczeniem i umiejętnościami. Mamy nadzieję, że będziemy mogli Was regularnie gościć na łamach Fridomii w jak największej liczbie (zaproście też swoich krewnych i znajomych). I że rosnący odsetek gości będzie chciał się z nami podzielić swoją wiedzą i praktycznymi doświadczeniami. Że będzie nam na łamach blogu przybywać kuratorów wiedzy fridomiowej: finansowej, podatkowej, budowlanej, architektonicznej i innych specjalności. A blog Fridomia w przyszłości zostanie ogromnym zbiorem mądrości i praktycznych wskazówek dla osób marzących o wolności finansowej.  Samozwańczy kurator wiedzy fridomiowej   Tagi: Fridomia 