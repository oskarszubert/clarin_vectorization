Już dość dawno temu obiecałem Julii swoją pomoc w napisaniu książki o tym jak przygotować mieszkanie na wynajem. Ale zabieram się do pisania swoich rozdziałów (podzieliliśmy się z Julią rozdziałami) jak kot do jeża. Niby nie mam czasu. Bo musiałem zażegnać lekki kryzysik w Mzuri (udało się:-). Bo się przeprowadzałem. Bo brałem udział w szeregu konferencji, do których musiałem się przygotować. Bo uruchamialiśmy Mzuri Investments. Bo nawet na wakacjach ciągle się przemieszczam, podróżując teraz po dużej części Australii:-) Bo dziesiątki innych wymówek. Tak naprawdę to brakuje mi totalnie weny twórczej. I to chyba z co najmniej trzech powodów. Po pierwsze, temat jest trochę „techniczny”. A ja jestem lepszy, a przynajmniej lepiej się czuję, w tematach „strategicznych”, niż w technicznych. Wiecie, taki co to więcej gada niż robi:-). Nie czuję się ekspertem w tym temacie, a nie chcę odciągać od swoich normalnych obowiązków osób z Mzuri, które się w tym temacie lepiej czują niż ja. Po drugie, nie chciałbym by zbyt wiele treści powtarzało się z moimi poprzednimi książkami, a w szczególności z książką „Zarządzanie najmem. Poradnik dla właścicielek mieszkań na wynajem”. Jest to szczególnie istotne po tym jak wiele feedbacku od Was odnośnie mojej ostatniej książki dotyczyło właśnie nadmiernej liczby powtórzeń:-) Po trzecie, wiem, że nie mam monopolu na wiedzę. Wielu z Was już wielokrotnie przygotowywało swoje mieszkania na wynajem. Zdobyliście mnóstwo doświadczeń, pozytywnych i negatywnych, którymi możecie się podzielić. I stąd prośba do Was o wsparcie mnie merytoryczne i duchowe w dokończeniu „moich” rozdziałów tak by książka powstała w ciągu najbliższych dwóch miesięcy:-) Mam nadzieję, że zechcecie się podzielić ze mną (oraz Julią, a później oczywiście czytelnikami książki) Waszymi praktycznymi doświadczeniami w przygotowywaniu Waszych mieszkań pod wynajem. Będę bardzo wdzięczny za pomoc. Moje rozdziały to: (1) sposoby na trwałe podniesienie wartości mieszkania, (2) jak ustalić cenę wynajmu? (3) protokół zdawczo-odbiorczy, (4) umowa najmu, (5) jak utrzymywać mieszkanie w dobrym stanie technicznym, (6) kto odpowiada za co? (7) kiedy trzeba ponownie zrobić remont, (8) czy ważne by portfel był jednolity? (9) jakie błędy popełniliście i jakie wyciągnęliście nauki z tego Będę wdzięczny jeśli zechcecie napisać albo kilka buletów, albo pełną treść na którykolwiek z powyższych tematów. Możecie też dodać jakieś tytuły rozdziałów, których wg Was brakuje na powyższej liście. Wiem, że to wymaga od Was czasu, ale jest to czas, który może zaoszczędzić wiele kosztów lub nieprzyjemnych niespodzianek innym Fridomiakom:-) W zamian zapewniam Ci wzmiankę z imienia (i ewentualnie nazwiska) w liście kontrybutorów oraz darmowe egzemplarze książki jak tylko wyjedzie z druku. Oczywiście podpisane przez Julię oraz przeze mnie:-). Liczę na to, że na liście kontrybutorów znajdzie się wiele nazwisk oraz że będę musiał dodrukować istotnie większą liczbę egzemplarzy dla współautorów:-) No i oczywiście też na to, że zniknie gdzieś moja blokada twórcza:-) I że dzięki temu – szybciej pojawią się kolejne książki, które mam w planach. Co – mam nadzieję – będzie dla Was kolejną korzyścią z pomocy mi przy tej książce:-) Z góry dziękuję za każdy wkład do książki. PS Nie proszę o wsparcie Julii w pisaniu „Jej” rozdziałów, bo Julia w odróżnieniu ode mnie tryska energią i zapałem do pisania i wiem, że i tak wniesie ogromnie wiele świeżości do tematu zarządzania najmem:-) Dodatkowo, nie prosiła mnie o to. Ale jeśli Wasze podpowiedzi będą dotyczyły również Jej rozdziałów, to myślę, że też chętnie z nich skorzysta tak by nasza nowa książka dodawała jak najwięcej wartości czytającym. 