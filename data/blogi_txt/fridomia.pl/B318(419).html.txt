Zeszły tydzień, oprócz kilku bardzo miłych niespodzianek, przyniósł mi także serię drobnych niepowodzeń. Po tym jak wykluczono bloga Fridomia z konkursu Blog Roku,  i po tym jak spiąłem się off-line z jednym z Fridomiaków, po tym jak w jednym z domów, którym zarządza w Łodzi firma Mzuri odkryliśmy plantację … konopii; po tym jak w moim mieszkaniu wyłączono na kilka dni ogrzewanie oraz ciepłą wodę; po tym jak spadł pierwszy śnieg tej zimy, a temperatury poniżej zera, ostatni tydzień zakończył się kolejną niemiłą niespodzianką. Otóż otrzymałem odmowę … wizy do Gabonu:-) Chciałem tam pojechać na rozpoczynające się wkrótce Mistrzostwa Afryki w piłce nożnej. Ta odmowa była dla mnie podobnym zaskoczeniem jak wykluczenie bloga Fridomia z konkursu. Zupełnie niezrozumiałe przyczyny. W obu przypadkach byłem tam już wcześniej, tzn blog brał udział (z niezłym powodzeniem dzięki Waszemu wsparciu) w konkursie w zeszłym roku. Wtedy zgłosiłem go do konkursu w identyczny sposób:-). W Gabonie też już wcześniej byłem i wizę załatwiałem u tej samej, przemiłej Pani w Ambasadzie Francji w Warszawie. Będąc w Gabonie nie rozrabiałem, nikogo nie obraziłem, nie podjąłem tam nielegalnej pracy, niczego nie szmuglowałem.Więc skąd ta odmowa? Tak samo dziwna sprawa jak to wykluczenie bloga! Już jadąc do Gabonu pierwszy raz, dość trudno było mi dostać wizę. W końcu udało się po interwencji w Ambasadzie Francji w Libreville przez tę przemiłą Panią z ambasady w Warszawie (tym razem jej interwencje niewiele dały). Podobno na przestrzeni ostatnich kilkunastu lat, tylko w 2-3 przypadkach udało się Polakom zdobyć wizę do Gabonu za pośrednictwem francuskiej ambasady. Zresztą jeszcze wcześniej, w 1989 roku, gdy z dwoma kolegami z uczelni jechaliśmy Land Roverem z Polski do Kenii, nie udało nam się wjechać do Gabonu, bo moi koledzy mieli polskie paszporty i nie udało im się otrzymać wizy do Gabonu, choć próbowaliśmy po drodze wielokrotnie – w każdej mijanej przez nas po drodze stolicy, gdzie Gabon miał swoje przedstawicielstwo. Niemniej tym razem, biorąc pod uwagę, że Gabon jest współorganizatorem (obok Gwinei Równikowej dokąd nawet nie próbowałem zdobyć wizy, po swoich wcześniejszych doświadczeniach oraz po tym gdy w Brukseli przekierowano mnie do ich Ambasady w Berlinie, a w Berlinie nie odpowiedziano na moje kilka maili oraz nie odebrano ani razu telefonu, choć dzwoniłem w różne dni tygodnia o różnych porach!!!) Mistrzostw Afryki w piłce nożnej spodziewałem się mniej (a nie bardziej) wyostrzonego reżimu wizowego. Może uznali, że w okresie wzmożonego ruchu turystów i kibiców z całej Afryki, z jednym kibolem z Polski sobie nie poradzą?? :-) Że ich policja nie poradzi sobie z najazdem kibiców i postanowili ułatwić pracę policjantom nie wydając w ogóle wiz? Albo może natknęli się na naszego bloga i uznali, że skoro nie mam pracy, to będę tam próbował nielegalnie znaleźć pracę, prostytuować się lub wyłudzać zapomogi dla bezrobotnych? Nie mam naprawdę pojęcia:-) Tak więc Mistrzostwa Afryki będę śledzić w tv. Ciekawostką jest to, że odmowa wizy przytrafiła mi się dopiero drugi raz w życiu. Kiedyś w Ambasadzie Papua Nowej Gwinei w Londynie odmówiono mi wizy, bo nie pojechałem do PNG za pierwszym razem gdy wydano mi wizę. Tłumaczyłem Pani, że po prostu coś mi wówczas wypadło, nie mogłem w zaplanowanym czasie  pojechać i musiałem przełożyć wyjazd, a że termin ważności wizy minął, to chcę ponownie złożyć wniosek. Te argumenty nie przekonały Pani z ambasady w Londynie i wizę ostatecznie załatwiłem sobie – o ile dobrze pamiętam – w ich ambasadzie w Australii. Życzę sobie i Wam wszystkim, aby w tym roku przydarzały się nam tylko tego typu niepowodzenia. A nie jakieś poważniejsze :-) Trzymam kciuki ! 