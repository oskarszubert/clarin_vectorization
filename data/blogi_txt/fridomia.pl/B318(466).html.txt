Jakiś miesiąc temu (1 lutego) podałem Wam informację o tym, że Mzuri pomogło jednemu z naszych warszawskich Klientów zakupić kolejną kawalerkę na wynajem.  Pomoc polegała na znalezieniu i obejrzeniu tej kawalerki, obfotografowaniu jej, zrozumieniu motywacji sprzedającego, a następnie po uzyskaniu akceptacji inwestora, wynegocjowanie ostatecznej ceny zakupu, założenie za inwestora 10%-owego  zadatku, podpisaniu umowy przedwstępnej, umówienie notariusza, itp. Prosiliście wówczas, by podać Wam informację gdy kawalerka się już wynajmie. I mam dobre wieści. Kawalerka jest już wynajęta od 1 marca. Uzgodniona cena najmu to PLN 1.300 miesięcznie, co po odjęciu PLN 230 opłaty do administracji oraz PLN 117,70 opłaty za zarządzanie najmem, pozostawia właścicielowi pasywny przychód na poziomie PLN 952,30. Dla Waszej informacji, zainteresowanie kawalerką było całkiem spore. Agnieszka pokazywała je wielokrotnie. Jednej zdecydowanej parze odmówiliśmy ostatecznie wynajęcia, bo nie byli w stanie udokumentować wystarczająco wysokich zarobków. Inna pani chciała wynająć to mieszkanie tylko na 3 miesiące (z opcją wydłużenia jeśli pomyślnie przeszłaby okres próbny w swojej nowej firmie). Proponowaliśmy jej odpowiednie podniesienie czynszu, ale zanim się porozumieliśmy, pojawili się kolejni zdecydowani najemcy. W sumie  pustostan trwał tylko tydzień – do 22 lutego mieszkali w nim najemcy poprzedniego właściciela mieszkania. W czasie tego pustostanu udało się mieszkanie gruntownie posprzątać, doposażyć (wersalka, stolik, dywan, pralka), sporządzić wzór szczegółowego protokołu zdawczo- odbiorczego, poprzepisywać umowy z dostawcami mediów, dokonać ostatecznego rozliczenia z administracją budynku, itp. Dla przypomnienia: cena wyjściowa tej małej (17,3m.kw) kawalerki na Woli wynosiła PLN 151,000, ale udało się ją znegocjować do PLN 138,500. Dodatkowe koszty to około PLN 10.000 (podatek od czynności cywilno-prawnych, taksa notarialna, posprzątanie i doposażenie mieszkania). W sumie, po uwzględnieniu wszystkich kosztów, łącznie z 11%-ową opłatą za zarządzanie, nowy właściciel będzie realizował zwrot na poziomie około 7,7% w skali roku (bez uwzględniania ewentualnych przyszłych wzrostów wartości samej kawalerki). Jest to całkiem przyzwoity wynik jak na Warszawę na ten moment cyklu rynku nieruchomości. Że nie wspomnę o satysfakcji z dokonania kolejnego kroku ku osiągnięciu wolności finansowej. 