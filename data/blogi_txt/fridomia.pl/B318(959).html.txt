Pewnie większość Fridomiaków zgodzi się ze mną, że fajnie byłoby osiągnąć wolność finansową. To chyba nie podlega dyskusji. Czasami pojawiają się wątpliwości czy nieruchomości na wynajem to wystarczająco stabilna podpora dla fridomii. Staram się rzucać na nie swój punkt widzenia. Ale pojawiają się – rzadziej, ale i tak zadziwiająco często – pytania odnośnie tego, co zrobić z raz uzyskaną wolnością finansową. Pytania o życie post- korporacyjne. Wielu Fridomiaków i Fridomiaczek deklaruje chęć podróżowania. Mam nadzieję, że są to deklaracje wypływające z własnych głębokich pragnień, a nie tylko chęć kopiowania tego co akurat jest moją pasją. Nie chciałbym by Fridomiaczki i Fridomiacy z definicji zajmowali się podróżowaniem, tak jak tradycyjni emeryci od dziesięcioleci zajmują się ogródkami działkowymi. Żeby podróże stały się nowoczesnymi wersjami „ogródków działkowych”, taką defaultową opcją. Dlaczego tego nie chcę? Bo wolałbym mieć bliskich znajomych, którzy robią również inne rzeczy niż ja, mają inne pasje. W ten sposób będę mógł ciągle się rozwijać, ciągle coś nowego poznawać, ciągle się uczyć od osób, które wiedzą więcej niż ja. Nie chcę tego również dla Waszego dobra. Choć to trudniejsze od naśladownictwa, to wierzę, że będziecie szczęśliwsi jeśli będziecie realizować włąsne pasje. A nie moją:-) No chyba, że akurat tak się składa, że podzielamy swoje pasje. Ale najbardziej zadziwiają mnie takie maile jak poniższy. Podobnych maili czy propozycji dostaję całkiem sporo. Myślę, że na przestrzeni ostatniego roku – kilkanaście. Poniej treść maila oraz moja nań odpowiedź. Przytaczam go bo chciałbym Was zachęcić do podjęcia wysiłku by sobie samej siebie przedstawić jako osobę wolną finansowo w perspektywie kilku lat. Do wolności finansowej trzeba się przygotować zarówno od strony finansowej, jak i duchowo- mentalnej. Jeśli temat Was zainteresuje to mogę się nad tą stroną duchowo-mentalną trochę zastanowić i przekazać Wam swoje wskazówki, podpowiedzi. Dajcie proszę znać. A oto treść korespondencji z dzisiaj: Witaj Sławku, od pewnego czasu dodatkowo czerpię dochody z najmu i buduję swój portfel nieruchomości. Tak sobie myślę czy jeśli sprawia mi to frajdę i przyjemność to czemu by nie robić tego na co dzień od rana do wieczora :) Do czego zmierzam, czy planujesz może w przyszłości otwarcie Oddziału w Bydgoszczy(nie wiem czy jest już oddział stacjonarny) bądź czy potrzebujecie ludzi w biurach w Poznaniu lub Gdańsku? Chętnie podejmę współpracę. z poważaniem Witaj X,dzięki za ofertę współpracy. Niestety w Bydgoszczy istnieje już oddział Mzuri, a w Poznaniu czy w Gdańsku czasowo nie rekrutujemy. Natomiast jeśli rozbudowywujesz swoją wolność finansową, to osobiście radziłbym Ci oddać swoje mieszkania w zarządzanie Mzuri i zająć się czymś o wiele bardziej interesującym niż zarządzanie najmem. Znam co najmniej 585 tysięcy ciekawszych rzeczy do robienia. Czy naprawdę brakuje Ci ciekawszych pomysłów na życie? :-) Pozdrawiam, Sławek A może macie już sprecyzowaną wizję swojego życia post-korporacyjnego i chcielibyście się z nami nią podzielić? Będę bardzo wdzięczny. 