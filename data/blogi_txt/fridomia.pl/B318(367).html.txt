Pragnę ponowić zaproszenie na spotkania Fridomiaków, które odbędą się w ramach – jak to ktoś określił – mojego listopadowego tournee po Polsce. Większość z nich będzie miała miejsce w Empikach i dotyczyć będą zarządzania najmem, czyli jak unikać kłopotów z najemcami. Ale dodatkowo, po oficjalnych spotkaniach w Empikach czy na szkoleniach, proponuję, abyśmy przeszli do jakiejś pobliskiej kawiarni i porozmawiali nt powoływanego Stowarzyszenia Właścicieli Mieszkań na Wynajem. Streszczę Wam efekty prac Grupy Roboczej – misja, wizja, cele Stowarzyszenia, rodzaje i zasady członkostwa (na prośbę kogoś z Was, przewidzieliśmy dodatkowy rodzaj członków – sympatyków), przewidywane korzyści dla członków, itp. Opowiem Wam też w jaki sposób chętni mogą się nadal wciągnąć do prac grup roboczych opracowujących Program Działania Stowarzyszenia. Do tej pory otrzymałem potwierdzenia uczestnictwa zaledwie od garstki zainteresowanych spotkaniem dot Stowarzyszenia – 4 osoby we Wrocławiu 15.11; 4 osoby w Katowicach 18.11 (choć Radek obiecał zaprosić też swoich znajomych); 4 osoby w Poznaniu 21.11 (tu też Wojtek obiecał zaprosić swoich znajomych), 0 osób(?) w Łodzi 22.11 i w Toruniu 23.11; tylko 1 osoba w Bydgoszczy 24.11. Tym, którzy potwierdzili serdecznie dziękuję. Ale liczę na większe zaangażowanie dodatkowych osób.  Nasze Stowarzyszenie będzie tylko tak prężne i pożyteczne jak suma zaangażowania jego Członków. Garstce osób z pewnością nie uda się zmieniać na lepsze polskiego rynku najmu detalicznego. Jeśli będzie nas więcej, to zwiększymy szanse na pozytywne oddziaływanie. A zatem do licznego spotkania wkrótce. Szczegóły spotkań w poszczególnych miastach w prawym górnym rogu niniejszego bloga. 