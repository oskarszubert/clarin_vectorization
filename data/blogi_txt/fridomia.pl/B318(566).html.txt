Wczoraj zakończył się drugi z półfinałów (Niemcy – Włochy) na Stadionie Narodowym, o niebo ciekawszy i bardziej pasjonujący od pierwszego półfinału (Portugalia – Hiszpania) w Doniecku. Tu padły bramki, tam nie. Tu grano w piłkę nożną, tam – o dziwo! – bardziej w taktykę. Tu oba zespoły chciały wygrać; tam ich priorytetem wydawało się być by nie odpaść. Wreszcie tu miałem okazję zobaczyć mecz na żywo z trybuny VIP siedząc dwa rzędy przed Minister Muchą:-), a tamten – wprawdzie w miłym towarzystwie – ale tylko przed telewizorem. Zanim usiadłem by popatrzeć na mecz, musiałem oczywiście trochę popracować. Pomagałem kibicom odnaleźć swoje miejsce. Pilnowałem by kibice VIP z biletami nie wchodzili do strefy VIP-ów bez biletów (bo to najbardziej elitarni VIP-owie). Pilnowałem by przejścia na schodach nie były blokowane przez stojących kibiców  – nie było to łatwe bo włoscy tifosi to jedna wielka rodzina i wszyscy ze wszystkimi musieli się … wycałować:-) Podobała mi się cała atmosfera i dramaturgia meczu. Całość dała mi mnóstwo wrażeń. Od smutku, że turniej się już kończy. Od smutku, że my tu na tym meczu jesteśmy bardziej gośćmi niż gospodarzami – głośne śpiewy polskich kibiców od czasu do czasu „Polska! Biało-czerwoni!” miały dla mnie nieco gorzki wydźwięk. Siedząc pośród oficjeli włoskiej federacji piłkarskiej (po drugiej stronie sektora siedzieli głównie przedstawiciele Bundesfutbalu) miałem nieodparte wrażenie, że to jest ich święto. Niestety. Przeżywałem też radość uczestniczenia w super fajnym meczu. Wreszcie wypierała mnie duma, że udało się nam zrealizować tak duże przedsięwzięcie w tak pięknym stylu. Największe jednak wrażenie zrobił na mnie Mario Balotelli. I nie dlatego, że strzelił dwie piękne bramki. Nie dlatego, że ma muskulaturę rzymskiego gladiatora czy atlety. Nie dlatego, że ma sławę skandalisty. Otóż Balotelli tak jak inni piłkarze Włoch wyszedł na murawę stadionu przed meczem. Najpierw jeszcze w dresie tuż po wyjściu z autobusu. Poczłapał za innymi, trzymając się z tyłu, wsłuchany w muzykę ze swojego iPhone’a czy czegoś tam. Jako jeden z pierwszych – znudzony – zszedł z murawy i usiadł na ławce rezerwowych. Wyglądał na zadufanego w sobie, aroganckiego, trochę nieobecnego bufona – dokładnie tak jak sobie go wyobrażałem z przekazów medialnych. Potem piłkarze wyszli jeszcze raz na rozgrzewkę przedmeczową. Tym razem Mario odwrócił się do kibiców, pomachał im, był wyluzowany. Jak dla mnie trochę zbyt pewny siebie i zbyt wyluzowany jak na tak ważny mecz. Po boisku truchtał, nie przemęczał się wcale. Bardziej gwiazdorzył niż się rozgrzewał przed ważnym meczem. Ale to co zrobił przed zejściem z rozgrzewki do szatni totalnie mnie zaskoczyło. Jako jedyny ze wszystkich do tej pory piłkarzy, którzy przewinęli się przez Stadion Narodowy w czasie tych mistrzostw, Balotelli zwyczajnie podszedł do szklanej barierki oddzielającej trybuny od murawy. Wycałował się z jakąś starszą panią, z jakimś chłopakiem z flagą Brazylii i z tuzinem czy dwoma innych kibiców. Część tifosi miała na głowach czarne czapeczki z daszkiem założone tyłem do przodu z przymocowaną pośrodku cienką wstęgą białych włosów a la Balotelli. Ten witał się z każdym kibicem, przybijał wszystkim piątkę, pozował do zdjęć, zwyczajnie rozmawiał, przymował życzenia powodzenia. Tifosi zbiegło się w to miejsce dziesiątki jeśli nie więcej i musiałem tam wkroczyć obawiając się że zerwą z niego ubranie czy jego diamentowe kolczyki, a nawet kosmyki włosów na pamiątkę. Nic takiego się jednak nie stało, Balotelli był całkiem zrelaksowany, tifosi wcale nie namolni, rozmawiali sobie bez jakiejś szczególnej egzaltacji i całość sprawiła na mnie wrażenie czegoś zupełnie normalnego. I w pewnym sensie tak jest. To było coś zupełnie normalnego, gdy się nad tym trochę zastanowić. Kiedyś piłkarz to był taki swój chłopak i każdy mógł pochwalić go za dobre zagranie czy bramkę w ostatnim meczu, dodać mu otuchy czy woli do walki w kolejnym. Tylko dzisiaj, tych zwykłych chłopaków stawiamy na piedestałach, płacimy im po GBP 100 tysięcy tygodniowo, robimy z nich gwiazdy reklamowe czy bóstwa stylu. Od tego szumu wokół nich, części z piłkarzy robi się totalna sieczka pod czaszką, przykrywana – dla niepoznaki – wymyślnymi kreaturami fryzierskimi. A Balotelli okazał się takim swoim chłopakiem. Który dodatkowo pogrążył faworyzowanych Niemców. Wow! Przy okazji – mam taką nadzieję – więcej zrobił dla „szacunku dla różnorodności” niż cała kampania UEFA, skądinąd również bardzo pożyteczna. Ale wracając do naszego konkursu. Udało mi się – jako jednej chyba tylko z dwóch osób w naszym konkursie (obok Michcioka) – prawidłowo wytypować finalistów EURO 2012. Kto w niedzielę zwycięży i z jakim wynikiem? Ja typuję – w zależności od tego czy piłkarze wyjdą na boisko by wygrać, czy też żeby za szybko nie stracić bramki – albo powtórkę wyniku ich starcia grupowiego w Gdańsku, czyli remis 1:1 i w rzutach karnych wygrają Włosi, albo zwycięstwo 3:1 dla Hiszpanów. Mam nadzieję na to drugie, ale stawiam swój typ raczej na to pierwsze rozwiązanie. Czyli 1:1 – bramki Balotelli, Torres. A jak Wy typujecie? 