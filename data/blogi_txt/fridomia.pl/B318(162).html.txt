Po raz kolejny wybieram się  na konferencję dotyczącą nieruchomości organizowaną przez Bradleya Inmana. Raz na 6 miesięcy gromadzi on – na przemian w Nowym Jorku oraz w San Francisco – przedstawicieli branży nieruchomości (inwestorów, developerów, pośredników, portale ogłoszeniowe, itp), którzy spotykają się, aby wymienić się doświadczeniami, najnowszymi pomysłami w nowych technologiach, prognozami na przyszłość. Specjalnością tych konferencji jest analizowanie styku rynku nieruchomości oraz nowoczesnych technologii. Konferencje są przygotowywane z prawdziwie amerykańskim rozmachem – tysiące uczestników w dużych salach konferencyjnych Hotelu Marriott, sesje plenarne i sesje tematyczne, kilka tuzinów doskonałych mówców – prezesów lub założycieli najbardziej dynamicznych i szanowanych firm, targi, na których firmy przedstawiają swoją ofertę dla branży nieruchomościowej. Zdaje mi się, że Inman organizuje też cruise’y z San Diego, gdzie można brać udział w dyskusjach w jeszcze bardziej eksluzywnym otoczeniu, ale tego nie miałem okazji doświadczyć. Oczywiście  doskonałą większość spośród 1500 uczestników stanowią Amerykanie, ale zdarzają się również Europejczycy, Australijczycy, czy przedstawiciele Ameryki Południowej. Gdy byłem pierwszy raz w lipcu 2008 roku na konferencji w San Francisco, rynek amerykański był jeszcze w fazie dynamicznego rozwoju. Na kolejnej konferencji kilkanaście miesięcy później nastroje były już mocno kwaśne. Ciekawe, jak będzie tym razem. Oczywiście złożę relację z najciekawszych wydarzeń i wniosków z konferencji, ale jeśli ktoś z Fridomiaków wybierałby się też na tę imprezę, to proszę o wcześniejszy kontakt. Jedna osoba nie jest fizycznie w stanie we wszystkim uczestniczyć podczas tych 2-3 dni konferencji, więc podzielilibyśmy się sesjami, a później wymienili informacjami. http://www.realestateconnect.com/nyc11/index.html   Tagi: Fridomia 