W zdrowym ciele zdrowy duch, jak mówi stare przysłowie. Domyślam się, że w gronie czytelników Fridomii jest wiele osób chodzących regularnie do klubów fitness, na siłownię, czy uprawiających sporty na świeżym powietrzu. Aktywnie odreagowujących trudy codziennych zmagań z pracą, z klientami, z raportami kwartalnymi i budżetami, z korkami, z wiecznym niedoczasem, itd. Chciałbym was gorąco zachęcić do wzięcia pod uwagę czegoś, co pewnie Wam się kojarzy z późną starością, z chorobami, z nudą? Chodzi mi o sanatoria. W poniedziałkowym oraz we wtorkowym wydaniu GW, ukazały się poradniki jak można podreperować zdrowie w sanatorium na koszt ZUS oraz z NFZ. Jeszcze kilkanaście miesięcy temu przeglądając Gazetę szybko bym przerzucił tę stronę lub ewentualnie wyrwał ją, aby pokazać mamie czy jakiejś cioci. Dziś już – nie, i to na szczęście nie dlatego, że dowiedziałem się o jakiejś swojej poważnej chorobie. Odpukać, nie. Gdy podjąłem decyzję o przejściu na wcześniejszą emeryturę jakieś półtora roku temu, szukałem czegoś, co pomogłoby mi w wyraźnym zaznaczeniu granicy mojego życiowego epizodu korporacyjnego od post-korporacyjnego. Lekarz medycyny chińskiej zalecił mi 2-miesięczną kurację picia mieszanki kilkunastu ziółek, które codziennie rano parzyłem sobie jak … emeryt. Przerzuciłem się z samochodu na rower, a na dłuższych trasach na autobusy miejskie. Starałem się całkowicie omijać centrum miasta oraz godziny szczytu. Ale najszczęśliwszy pomysł podsunął mi wówczas pewien taksówkarz, który od kilkunastu lat jeździ co roku do sanatorium. Zdecydowałem, że ja też tak będę robił. I pierwszy raz pojechałem do sanatorium już następnego dnia po odejściu z korporacji.  Na 2-tygodniową kurację do litewskich Druskiennik. Zacząłem żałować, że tak późno odkryłem sanatoria! To fantastyczne, gdy przez cały dzień, cały tydzień – od rana do wieczora – przechodzisz od jednych dbających rąk do drugich, profesjonalistów, którzy przychodzą do pracy tylko po to, aby ci było dobrze.  Sanatorium Egle to spory kombinat z tuzinem porozrzucanych po lesie budynków mieszkalnych i zabiegowych. Trzeba tam sporo chodzić między budynkami, a niestety – pierwsze 2 tygodnie czerwca ubiegłego roku były deszczowe i dość chłodne, ale to mi w zupełności nie przeszkadzało. Taki byłem zrelaksowany. Dzień zaczynałem od picia wody w pijalni wód mineralnych, potem jeszcze przed śniadaniem jeden lub dwa zabiegi typu gimnastyka na sali lub jakaś kąpiel mineralna. Po śniadaniu miałem codziennie sesje aromaterapii oraz groty solne. Półleżysz 30-45 minut w wygodnym fotelu i słuchasz łagodnej muzyki wdychając aromaty sosny czy innych zdrowotnych roślin. Potem masaż ręczny albo podwodny albo gimnastyka w specjalnie przystosowanym do rozciągania kręgosłupa basenie. Albo jakaś inhalacja, czy masaż dziąseł. Kąpiele perełkowe, błotne, czy inne relaksacyjne. A między tymi kolejnymi zabiegami zalecane jest kilkanaście minut odpoczynku w salach z głębokimi fotelami i widokiem na otaczające sosny czy brzozy. Leżysz sobie i głęboko oddychasz. Po obiedzie kontynuacja zabiegów, ale także długie spacery wytyczonymi szlakami w pobliskich lasach, albo jazda na rowerze, albo basen. Wieczorne dansingi sobie darowałem, bo wolałem odwiedzać restauracje z litewską kuchnią. W tym roku byłem w sanatorium w Borjomi w Gruzji. Tym razem trafiłem do bardzo kameralnego ośrodka. Nie było aż tak dużego wyboru zabiegów, ale za to była taka rodzinna atmosfera. Biorąc pod uwagę niesłychaną gościnność Gruzinów, później już – jeżdżąc po kraju, by zwiedzić trochę Gruzji, doszedłem do wniosku, że rodzinna atmosfera jest po prostu normalną atmosferą Gruzji. W porównaniu z Druskiennikami, tutaj wszystko zaczynało się później, np. śniadania serwowano dopiero od godziny 9:00. Zabiegi najlepiej od 11:00, ale za to miałem kąpiele w wodzie siarkowej oraz sauny w beczce cedrowej po kolacji, czyli między 21 a 22 wieczorem. Nowością dla mnie w stosunku do oferty zabiegów Druskiennik była owa sauna oraz … czyszczenie przewodu pokarmowego:-). Na ten ostatni namówiono mnie uświadamiając mi, że Borjomi słynnie właśnie z tego typu zabiegów i ludzie przyjeżdżają z daleka tylko po to. Hmmm, zdecydowałem się i choć nie powiem, że zabieg należał do najprzyjemniejszych, będę go powtarzał wszędzie tam gdzie tylko będzie oferowany. W kolejnych latach też zamierzam regularnie zwiedzać sanatoria. I namawiam do tego wszystkich moich przyjaciół i znajomych, nawet tych dwudziestoparoletnich. Koszt wyjazdu do sanatorium jest porównywalny lub nawet niższy niż wyjazd gdzieś do Maroka, Tunezji czy Turcji. Ale zamiast leżeć plackiem na zatłoczonej plaży, gdzie rozmawia się o olejkach czy kremach przeciwsłonecznych, ewentualnie o tym, co było wczoraj na kolację, gdzie rytm życia regulują pory posiłków w hotelowej restauracji, a najważniejszą atrakcją jest wyjazd do pobliskiego souk’u na zakupy pamiątek, polecam egoistyczny plan na tydzień lub dwa bardzo relaksującego sanatorium. Budując swoją fridomię warto zadbać nie tylko o stan swoich inwestycji przynoszących pasywne przychody, ale również o swój stan ducha i ciała. Dobrze, aby mocno zużyte ciało nie przeszkadzało w późniejszych latach w pełni korzystać z uroków wolności finansowej.   Tagi: czas , wolność finansowa 