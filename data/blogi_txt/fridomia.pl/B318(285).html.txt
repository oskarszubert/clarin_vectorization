Środek lata (choć mam wrażenie, że dopiero co się rozpoczęło) to zwykle okres przestoju na rynku nieruchomości. Ludzie wyjechali na wakacje, są zajęci konsumpcją, cieszą się słońcem. Życie jest piękne – po co myśleć o inwestowaniu? Ale dla Fridomiaków, lato to również okres okazji rynkowych. Sam na przestrzeni lat najwięcej transakcji zakupu dokonywałem właśnie w okresie letnim. Ostatnio natrafiłem na maluteńkie mieszkanko w samym centrum Warszawy, przy ulicy Wilczej, ok 150m od Placu Trzech Krzyży. Kawalerka 15 m.kw, na parterze 4-piętrowej kamienicy z lat 30-tych, do remontu, ale za cenę PLN 150.000. Ponieważ mieszkanie jest wysokie, to można w nim stworzyć antresolę nad kuchnią i łazienką zyskując kolejne cenne 5-6 m.kw na mini sypialnię na antresoli. Mieszkaniem zainteresowała się jedna z klientek firmy Mzuri, ale zanim udało nam się porozumieć (jest teraz na urlopie w Stanach), ktoś nas uprzedził. Często tak bywa z okazjami – trzeba się szybko decydować. Rzadko się zdarzają i szybko znikają. Wiem, że jeden z Fridomiaków, Paweł, niedawno kupił 20-metrowe mieszkanie na Woli za PLN 148.000. Szuka kolejnych okazji i twierdzi, że w Warszawie można raz w miesiącu znaleźć mieszkanie w cenie do PLN 150.000.  Najwięcej okazji można znaleźć w segmencie dużych, luksusowych apartamentów, o ile ktoś sobie wybrał akurat ten segment jako bazę do osiągnięcia wolności finansowej. A jakie ciekawe okazje się Wam ostatnio przytrafiły?   Tagi: dobra okazja , Nieruchomości , rynek nieruchomości 