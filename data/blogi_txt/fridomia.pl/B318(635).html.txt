W czwartek 11 października odbył się w Londynie, w Polskim Ośrodku Społeczno-Kulturalnym, kongres otwarcia londyńskiego oddziału Stowarzyszenia Właścicieli Nieruchomości na Wynajem „Mieszkanicznik”. Przybyło nań ponad 120 osób z całej Anglii, a nawet z Irlandii, a swoją obecnością zaszczycili Kongres przedstawiciele Ambasady RP w Londynie. Kongres poprzedził mój wykład pt „Jak możesz osiągnąć  wolność finansową inwestując w nieruchomości na wynajem w Polsce”, a także praktyczne doświadczenia Julii i Kamila Kaczyńskich inwestujących w Częstochowie oraz Piotra Biernackiego z  firmy Mzuri oraz Marty Grzelak z kancelarii prawnej McHale. Wystąpienie Julii i Kamila było szczególnie autentyczne i inspirujące. Otwarcie przyznawali się do popełnionych po drodze błędów i wniosków, które z nich wyciągnęli. Opowiadając o tym z dużym poczuciem humoru i dystansem do samych siebie, wywoływali co chwilę głośne salwy śmiechu i radości. Następnie uczestnicy Kongresu z ogromną uwagą wysłuchali relacji z dotychczasowych działań i osiągnięć Stowarzyszenia Mieszkanicznik, które działa dopiero od marca br, a mimo to już zdołało całkiem wiele osiągnąć. Zaaprobowali przyjęcie Kodeksu Etyki Mieszkaniczników. Kilkanaście osób od razu, na miejscu, przystąpiło do Stowarzyszenia, a część zapowiedziała, że uczyni to poprzez stronę www.mieszkanicznik.pl. W czasie dyskusji pojawiła się pilna potrzeba wyłonienia spośród grona brytyjskich Mieszkaniczników ekspertów tematycznych d/s kredytowania zakupów inwestycyjnych w Polsce przez brytyjskie banki oraz d/s opodatkowania przychodów z najmu mieszkań w Polsce (czy konieczne jest zgłaszanie tych dochodów w UK?). Mamy nadzieję, że już wkrótce tacy eksperci się wyłonią i że zechcą oni dołączyć do grona ekspertów dyżurujących (poprzez Skype) na stronie www.mieszkanicznik.pl W czasie Kongresu było wiele okazji do tego by porozmawiać w luźniejszej atmosferze i dzięki temu budować silną społeczność lokalnych Mieszkaniczników. Londyńscy Mieszkanicznicy zadecydowali by kontynuować regularne spotkania. Będą się one odbywały w POSK w każdy pierwszy poniedziałek miesiąca. Pierwsze takie spotkanie już w poniedziałek 5 listopada br. Szczegóły w informacji bocznej z prawej strony bloga. Dodatkowo w ubiegły weekend odbyły się pierwsze, inauguracyjne spotkania Mieszkaniczników w Leeds (ponad 30 osób), w Newcastle-upon-Tyne (około tuzina osób) oraz w Birmingham (ponad 20 osób). Liczymy na to, że również w tych miastach, w miarę rozwoju społeczności lokalnych Mieszkaniczników, otworzymy w przyszłości lokalne biura Stowarzyszenia Mieszkanicznik. Brytyjska Polonia jest bowiem żywo zainteresowana cywilizowaniem się polskiego rynku najmu prywatnego. 