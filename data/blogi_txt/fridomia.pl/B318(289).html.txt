Trójmieszczanie ! Za 2 tygodnie kolejne spotkanie Fridomiaków w Gdańsku. Dzięki uprzejmości Jacka (ci, którzy byli na pierwszym spotkaniu będą pamiętali go z opowieści o tym, jak hodowcy róż czy innych ozdobnych krzewów, osiągają pasywne przychody ze sprzedaży licencji do opracowanych przez nich nowych gatunków roślin), spotkamy się … u niego w ogrodzie. Data: piątek 26 sierpnia o godz. 18:00. Adres: ul Klonowicza (Sebastiana) 8. Wejście od tyłu budynku. Gdyby padało lub wiało (niestety ciepłą mamy jesień tego lata), to spotkamy się w jego biurze położonym 50 m dalej, też przy Klonowicza. Będę wdzięczny za potwierdzenie intencji przybycia na spotkanie 26 sierpnia.   Konkurs dla wszystkich Fridomiaków ! Do tej pory spotykaliśmy się kilkukrotnie w różnych miastach Polski. W sumie miałem przyjemność poznać osobiście grubo ponad 100 Fridomiaczek i Fridomiaków. Zakończyliśmy pierwszą, inauguracyjną rundę spotkań. Kolejne spotkanie w Gdańsku będzie otwarciem drugiej rundy. Być może w drugiej rundzie rozszerzymy listę miast, w których się spotykamy. Chciałbym, by ta kolejna runda była dla Was bardziej ciekawa i pożyteczna. I z tej to okazji mam do Was gorącą prośbę. O szczery feedback. Co Wam się w dotychczasowych spotkaniach podobało, a czego brakuje, co moglibyśmy poprawić, aby spotkania były bardziej pożyteczne dla Was. Krytykujcie wszystkie aspekty. Nie chcę w żaden sposób narzucać ram dyskusji, ale tylko tak, dla zobrazowania – czy pora jest ok, czy lepiej zaczynać wcześniej/później; czy spotykać się w kawiarniach/ restauracjach jak do tej pory, czy lepiej wynająć jakąś salkę np na uczelni; czy mówię za dużo/czy za mało; czy zbyt ogólnie/czy zbyt szczegółowo zajmuję się jakimś tematem; jak możemy zwiększyć przepływ info bezpośrednio pomiędzy uczestnikami (bez mojego pośrednictwa); czy luźna rozmowa, czy lepiej jakaś bardziej ustrukturyzowana agenda; czy odpowiadać na pytania tak jak się pojawiają, czy zaproponować jakiś 1-2 tematy wiodące; czy robić listę adresową uczestników, czy nie robić; itd, itp. Dla tych osób, które nie miały jeszcze okazji być na jakimkolwiek naszym spotkaniu, to przebieg jest mniej więcej następujący. Spotykamy się w czwartki lub piątki od godz 18:00. Najpierw wszyscy się pokrótce przedstawiają i mówią skąd ich zainteresowanie Fridomią oraz samym spotkaniem, jakie pytania/tematy ich najbardziej nurtują.  Ja spisuje te pytania i staram się ułożyć je w jakąś logiczną kolejność. I potem inicjuję dyskusję starając się wciągnąć te osoby, które już mają doświadczenie w najmie w dzielenie się również swoimi doświadczeniami. Staram się kontrolować czas, tak aby móc omówić wszystkie pytania, które się pojawiły. Spotkania trwają po 3-4 godziny (czasami krócej gdy muszę się śpieszyć na powrotny pociąg). Spotkania są darmowe, każdy płaci tylko bezpośrednio kelnerowi za to co zamówił do picia/jedzenia. Zapraszam do dzielenia się Waszymi oczekiwaniami co do tych spotkań. Dla zachęty, aby tego feedbacku było jak najwięcej (i abym na podstawie feedbacku mógł jak najlepiej dostosować nasze przyszłe spotkania do Waszych oczekiwań), to ogłaszam konkurs. Miałem to zrobić znienacka, ale co tam, unicestwię niespodziankę. Otóż zbliżamy się do 1000-nego komentarza na blogu fridomia.pl. Osoba, która dokona tego 1000.nego wpisu otrzyma gratis „Poradnik dla właścicielek mieszkań na wynajem” z dedykacją i – dodatkowo – na zawsze pozostanie w mojej wdzięcznej pamięci:-). Wiem, ze ostatni konkurs nie za bardzo nam się udał (przy okazji Konkursu na Bloga Roku 2010), ale tym razem nagroda jest gwarantowana i uzależniona jedynie od Waszej aktywności. Tak więc Fridomiacy: do piór, a raczej do klawiatur !   Tagi: forum , Fridomia , spotkania 