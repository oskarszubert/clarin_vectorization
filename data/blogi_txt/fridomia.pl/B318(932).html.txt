Wraz z wizytą w Gdańsku zakończyłem przed-Kongresowe tournee po Polsce połączone z promocją mojej nowej książki – „Moja droga do wolności finansowej”. W Katowicach, Londynie (ASBIRO oraz regularne spotkanie tamtejszych Mieszkaniczników), Warszawie, Łodzi, Częstochowie, Krakowie, Wrocławiu, Poznaniu i Gdańsku miałem ogromną przyjemność spotkać się z 400 – 500 z Was. Największe frekwencje były w Londynie, w Warszawie i w Gdańsku, gdzie wczoraj ledwo zmieściliśmy się w sporej wielkości sali. Pomimo dostawienia trochę krzesełek, a nawet stołów do siedzenia, i tak kilka osób stało lub siedziało wprost na podłodze. Podobno było nas ponad dwa razy więcej (ponad 70 osób) niż podczas dotychczasowych rekordowych comiesięcznych spotkań trójmiejskich Mieszkaniczników. Dziękuję Wam wszystkim za tak liczne przybycie. Dziękuję też za pytania, które mi zadawaliście. Dzięki nim wszystkie spotkania różniły się między sobą. Dodatkowo, spotkania różniły się między sobą ze względu na miejsce spotkania oraz dynamikę grupy Fridomiaczek i Mieszkaniczników. W Katowicach spotkałem się z Wami jeszcze przed ukazaniem się mojej książki w druku. Podczas spotkania ASBIRO w Londynie opowiadałem swoją historię po angielsku. W Krakowie spotkaliśmy się w malutkiej restauracji, w której na jednej ze ścian było ogromne lustro więc miałem trochę wrażenie jakbym mówił sam do siebie w lustrze:-) We Wrocławiu była słaba akustyka i mówiąc jednocześnie słyszałem jakieś głosy z lewa i z prawa, a także muzykę z głośników ulokowanych gdzieś ponad moją głową:-). W Gdańsku musieliśmy o określonej porze opuścić salę i zabrakło czasu na pytania. Te padły dopiero podczas „after- party”w pobliskim pubie:-) W Warszawie popłakałem się wspominając moich nieżyjących już bliskich. W Łodzi na spotkaniu ze mną pojawiło się 20-30 osób pomimo tego, że dwa dni później było zaplanowane regularne spotkanie łódzkich Mieszkaniczników. Na każdym ze spotkań rozpoznawałem część znajomych i dobrze mi znanych twarzy, co dawało mi poczucie więzi z Wami. Czułem się jak wśród starych, dobrych przyjaciół. Część osób spotkałem po raz pierwszy.  Część osób mówiła mi przed spotkaniem czy w trakcie przerwy, że dzięki przeczytaniu moich książek lub dzięki wysłuchaniu mojej prezentacji, podjęła decyzję o zakupie swoich pierwszych mieszkań na wynajem. Część osób prosiła o dedykację na książkach kupionych dla swoich przyjaciół. Ktoś kto byłem pewien, że ma już wszystkie moje książki, powiedział, że chce kupić kolejne bo dotąd dawał swoim bliskim w prezencie ksiażki Kiyosakiego, a teraz podarowywuje moje książki jako prezenty ślubne czy bożonarodzeniowe:-) To właśnie tego typu wzmianki dodawały mi sił do jeżdżenia po Polsce, samochodem i pociągami nocnymi. Cieszy mnie też to, że podczas odwiedzin w różnych miastach Polski widziałem jak bardzo rozrosły się lokalne społeczności Fridomiaczek i Mieszkaniczników. Rozrosły się nie tylko liczbowo. Osoby, które poznały się na pierwszych spotkaniach Fridomiaków 3 lata temu, dziś często się przyjaźnią. Pomagają sobie w inwestowaniu, udzielając sobie nawzajem porad czy otuchy. Wiele osób zaczyna wspólne inwestowanie. Mam ogromną satysfakcję z tego, że miałem swój drobny wkład w spotkania bratnich dusz:-) I jeszcze jedno. Niesamowita sprawa. Na spotkaniu w Gdańsku podeszła do mnie jedna z uczestniczek podczas przerwy. Zapytała: „czy Twoja Mama studiowała w Warszawie?”, „a Tata jest z Kenii?”. Okazało się, że Janina studiowała razem z moją Mamą.  Moja Mama nie żyje już od kilkunastu lat, a Tata od ponad 10.  Bardzo się wzruszyłem. Janina chyba też. Będę się chciał kiedyś z Janiną spotkać na dłużej i popytać Ją o moje początki:-) Póki co, dałem Jej piękny, duży bukiet pomarańczowych kwiatków, które dostałem chwilę wcześniej od Kasi, liderki trójmiejskiego oddziału Mieszkaniczników. Ogromnie miły gest. Mam nadzieję, że Kasia się na mnie nie obraziła, ale oddając kwiaty Janinie poczułem się tak jakbym dawał je… mojej Mamie:-). Janina stwierdziła, że pewnie moja Mama byłaby ze mnie bardzo dumna i … jeszcze bardziej się wzruszyłem… Przede mną już tylko seminarium ASBIRO w Warszawie, na które zapisało się ponoć ponad 400-500 osób oraz spotkanie Klubu Inteligencji Finansowej w Łodzi, na które też wiem, że przyjedzie sporo osób spoza Łodzi (zapowiadały to podczas niedawnego NAC 2013 w Warszawie). A potem już tylko IV Kongres Mieszkaniczników w Łodzi i czeka mnie odpoczynek w sanatorium. Tym razem w Uzbekistanie:-) A Was odpoczynek – przynajmniej na jakiś czas – ode mnie:-) Z niektórymi z Was spotkam się „na żywo” 4 czy nawet 5 razy w ciągu tego miesiąca!!!. Gdzie się nie ruszycie, tam człowiek…  w pomarańczy:-))) 