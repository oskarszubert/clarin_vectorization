Jednemu z Mieszkaniczników – Piotrowi – tak bardzo spodobały się książki Dolfa de Roos, że napisał do autora. Dolf mu odpowiedział, korespondowali ze sobą jakiś czas i Piotr zaproponował, że przetłumaczy którąś z jego książek na polski, ale kontakt z Dolfem  chwilowo się urwał. Ponieważ Piotra cenię i szanuję – zaintrygowany postanowiłem zamówić książkę Dolfa de Roos na amazonie. Na szczęście zanim to zrobiłem, sięgnąłem do swojej biblioteczki i okazało się, że mam już jedną z jego książek – „Real Estate Riches”, którą musiałem kupić chyba w 2005 lub 2006 roku. Tyle tylko, że przed przejściem na emeryturę więcej książek kupowałem niż czytałem i ta książka zbierała tylko kurz na półce. Dzięki Piotrowi sięgnąłem do niej niedawno i jestem nią zafascynowany. W pierwszej części książki, Dolf zaczyna od porównania inwestowania w nieruchomości z inwestowaniem w inne klasy aktywów. Przekonuje, że inwestowanie w nieruchomości nie jest jedynie „nieco” lepsze niż inwestowanie w inne aktywa. Wg Dolfa de Roos, inwestowanie w nieruchomości jest „dziesiątki” czy „setki” razy lepsze.  Wynika to m.in z możliwości lewarowania zakupu; z możliwości dokonania zakupu mieszkania PONIŻEJ jego realnej wartości rynkowej; z możliwości podjęcia działań na rzecz wzrostu jego wartości po zakupie; z możliwości refinansowania (czyli wyciągnięcia gotówki bez sprzedawania mieszkania); z korzyści podatkowych niedostępnych dla innych klas aktywów; z możliwości ubezpieczenia ryzyka utraty wartości; z indeksacji wartości do inflacji; itp. Niby nie dowiedziałem się niczego czego bym wcześniej nie wiedział (o wszystkich wymienionych powyżej korzyściach była mowa m.in w książce „Wolność finansowa..” czy podczas większości moich prezentacji), natomiast klarowność argumentów Dolfa pomogła mi jeszcze lepiej zrozumieć coś co wcześniej czułem tylko intuicyjnie. Na przykład, dzięki temu, że wyjaśnił, że w przypadku kursów akcji istnieje dużo większe standardowe odchylenie od średniej wartości (w tym tygodniu prześladuje mnie – jak widać – statystyka:-)), zrozumiałem dlaczego o wiele ważniejsza przy budowie portfela inwestycji w akcje jest „dywersyfikacja”, niż w przypadku budowy portfela mieszkań na wynajem (średnie ceny mieszkań danego typu w danej dzielnicy są o wiele bardziej wzajemnie ze sobą powiązane niż średnie wartości firm nawet z tej samej branży). W drugiej części książki, Dolf dzieli się swoimi swoim osobistym podejściem, technikami oraz sekretami inwestowania w nieruchomości na wynajem. Pierwsza jego zasada brzmi: 100:10:3:1, czyli by kupić jedno mieszkanie, trzeba ich wcześniej obejrzeć 100; złożyć oferty na 10; szukać finansowania na 3 zaakceptowane przez sprzedającego oferty i – jeśli wszystko się powiedzie – kupić swoje jedno mieszkanie na wynajem. Mówi też o tym jakie 2-3 pytania trzeba zadać pośrednikowi by znaleźć takiego, który będzie nam rzeczywiście pomocny. Dolf zaskoczył mnie pisząc, że nie kupuje nieruchomości dla ziemii (bo ona nie generuje przychodów); ani dla budynków (bo te wymagają napraw); ani dla najemców (bo ci wymagają obsługi); ale po to by nabyć … dług. Dlaczego? Bo dług pozostaje na zawsze określony w wartościach nominalnych, a wartość nieruchomości, na których dług jest zabezpieczony rośnie w czasie. Przedstawia dwa przykłady odmiennych strategii przyjętych przez dwóch kolegów w roku 1960, aby zilustrować przewagę posiadania długów. Przyznam, że to dla mnie nowatorskie spojrzenie na inwestowanie w nieruchomości wynikające chyba z tego, że celem Dolfa wydaje się być ciągłe „pomnażanie majątku” (i stąd tytuł książki), a nie – tak jak to jest w moim przypadku – osiągnięcie wolności finansowej. Autor omawia też podstawowe zasady zarządzania najmem (zgadza się, że selekcja najemców to klucz do unikania problemów!) i namawia do oddania zarządzania zewnętrznej firmie typu Mzuri. W bardzo klarowny i systematyczny sposób omawia różnice pomiędzy inwestowaniem w nieruchomości mieszkaniowe i komercyjne (może kiedyś zrobię z tego oddzielny wpis). A także argumenty za ograniczaniem interwencji rządów w rynek najmu, podając historyczne dowody na ich nieskuteczność. Kończy 8-oma złotymi zasadami inwestowania w nieruchomości: (1) zarabiasz gdy kupujesz; (2) zawsze kupuj od zmotywanej osoby; (3) nie zakochuj się w nieruchomości; (4) przy negocjacjach ten, kto pierwszy określi swoje oczekiwania cenowe zawsze przegrywa; (5) działaj pod prąd; (6) staraj się używać jak najmniej własnej gotówki; (7) nie sprzedawaj; (8) Deale Roku pojawiają się co … tydzień! Musisz tylko nauczyć się ich szukać. Książka warta polecenia! Duuuże dzięki, Piotrze :-) Dolf de Roos, „Real Estate Riches. How to Become Rich Using Your Banker’s Money”, John Wiley   Sons, New Jersey, 2005   Tagi: bezpieczny zakup , bogactwo , dobra okazja , finansowanie , Fridomia , Inwestowanie , Nieruchomości , pasywny dochód , strategia inwestowania , trendy w nieruchomościach , wolność finansowa , Wynajem , zarządzanie 