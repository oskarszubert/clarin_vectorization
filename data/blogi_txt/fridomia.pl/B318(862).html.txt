W piątkowym wydaniu International Herald Tribune natknąłem się na artykuł pani Chrystia Freeland, w którym analizuje ona raport World Wealth Report opracowywany co roku przez RBC Wealth Management oraz Capgemini. Z raportu wynika, że liczba najbogatszych osób na świecie, posiadających każda co najmniej USD 1 milion wolnych środków do zainwestowania wzrosła w porównaniu z 2011 rokiem o 9,2% i osiągnęła liczbę 12 milionów. Najwięcej, bo ponad 3,7 miliona to mieszkańcy Azji, na drugim miejscu plasuje się Ameryka Północna i dopiero na trzecim Europa. Co ciekawe, to najlepiej powodzi się … najbogatszym, czyli tym którzy posiadają ponad USD 30 milionów do zainwestowania. Ich liczba przyrosła o 11%. Te 111,000 superbogaczy posiada łącznie 35,2% bogactwa całej grupy milionerów. Wygląda na to, że w biznesie, podobnie jak w muzyce rock’n’roll obowiązuje zasada „winner-takes-all” zaprezentowana przez Alana Krueger, profesora z Princeton i doradcę prezydenta Obamy oraz prof N. Gregory Mankiw z Harvardu. Wyobraźmy sobie istnienie egalitarnej utopii, gdzie wszyscy żyją na tym samym poziomie. Jeśli nagle w tej społeczności wyrósłby jakiś przedsiębiorca pokroju Steva Jobs, czy pisarka pokroju JK Rowling, czy filmowiec Steven Spielberg, który nakręciłby jakiś hitowy film, to każdy chciałby kupić jego produkt za powiedzmy USD 100. Ta transakcja była absolutnie dobrowolna bo każdy kierowałby się maksymalizacją swojej własnej przyjemności i radości. Niemniej ze względu na to, że jest wielu kupujących, a tylko kilku przedsiębiorców, to w efekcie te wybitne jednostki stałyby się bardzo bogate. Praca prof Mankiw, która usprawiedliwia pojawienie się Grupy 1% nosi tytuł „Defending the One Percent”. Natomiast sam autor przyznaje, że powyższy argument tylko w części wyjaśnia fenomen Grupy 1%. Nierównościom w dochodach sprzyjają również różne mniej uzdolnione jednostki – tyrani, którzy zawłaszczyli sobie bogactwa naturalne; bankierzy, którzy wzbogacili się na produktach inwestycyjnych typu „orzeł – ja wygrywam; reszka – ty przegrywasz” (spodobało mi się to określenie, którego wcześniej nie słyszałem); czy prezesi, którzy choć sami niczego nie wymyślili są beneficjentami systemów wynagrodzeń, które oderwały się od rzeczywistości. A w Warszawie pojawiła się kolejna edycja Listy 100 najbogatszych Polaków tygodnika „Wprost”. Nie jestem pewien ilu z nich „łapie się” do grupy najbogatszych 12 milionów… W Polsce to rozwarstwienie też jest całkiem chyba spore, skoro majątek osoby zajmującej pierwsze miejsce na liście jest równy ponad 62-krotności majątku osoby zamykającej Listę 100.  Nie analizowałem tej Listy szczegółowo, ale coś mi się wydaje, że wieje z niej … nudą. Wciąż te same nazwiska. Nie zauważyłem by pojawił się na niej choćby jeden młody Polak, czy młoda Polka pokroju Marka Zuckerberga. Mam nadzieję, że w najbliższych latach pojawią się tacy innowatorzy. Może ktoś z Was? Trzymam za to życzliwie kciuki:-) Chrystia Freeland, „The problem with many millionaires”, IHT, Friday, June 21, 2013 