W dzisiejszej GW pokazał się obszerny wywiad z prof Januszem Czaplińskim, autorem cyklicznego badania „Diagnoza społeczna..”, w którym ankieterzy przepytują ponad 26 tys osób w ponad 12 tys gospodarstw domowych w Polsce. Z ankiety wynika, że 81% Polaków jest szczęśliwych!!! :-) Tego się – przyznam – zupełnie nie spodziewałem biorąc pod uwagę skalę narzekań i głosy frustratów na różnych forach internetowych. Wynika to chyba z tego, że – jak tłumaczy profesor – Polacy są zadowoleni ze swojego stanu posiadania, ze swojego życia. Natomiast przeciętny Polak jest przekonany, że jak się ruszy ze swojego szczęśliwego gniazdka, to wpadnie w czarną dziurę. Dla Polaków – dodaje profesor – wszystko co jest na zewnątrz ich prywatnego świata, jest byle jakie, zmierza ku ruinie, jest frustrujące. Kolejna zaskakująca dana, to to że aż 76% Polaków jest w stanie zaspakajać wszystkie swoje potrzeby z bieżących dochodów, a na początku lat 90-tych takich rodzin było tylko 29 proc. Nie rozumiem w takim razie skąd takie duże zadłużenie Polaków. Wg „Diagnozy..” Polacy osiągnęli punkt równowagi, czyli punkt zaspokojenia podstawowych potrzeb. Zaspokajanie dodatkowych potrzeb (nowszy samochód, większy dom, ogródek, itp) szczęścia nie zwiększa.  Dalszy wzrost zamożności nie spowodowałby, że będzie więcej szczęśliwych. Z tym się akurat w pełni zgadzam. A swoją drogą, to jestem ciekaw, czy ktokolwiek z Was był kiedykolwiek przepytany w jakimś badaniu opinii publicznej? Ja jakoś nigdy nie miałem okazji… 