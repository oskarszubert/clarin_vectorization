Zapisałem się na kurs podstawowy ASBIRO. Inauguracja miała miejsce miesiąc temu i była zrobiona w formie seminarium nt nieruchomości. Seminarium to opisałem na łamach fridomii kilka tygodni temu. W ten weekend był pierwszy z regularnych zjazdów tegorocznej edycji KP. Byłem zaskoczony tym, że na jednej z auli SGGW pojawiło się około 300 osób. Jak zwykle z całej Polski. Spotkałem Fridomiaków z Gdańska, Wrocławia, Olsztyna, Lublina, a także – ku mojemu ogromnemu zaskoczeniu – z … Paryża. Sandra przylatuje do Warszawy specjalnie na te wykłady. A jest warto. Można dowiedzieć się jak ktoś wpadł na pomysł biznesu, od czego zaczął, jaką drogę przebył. Kiedy zatrudnił pierwszego pracownika. Jakie błędy popełnił, a co – z perspektywy czasu – zrobił dobrze. W sobotę uczestniczyłem tylko w jednym z wykładów, ale dodatkowo dowiedziałem się sporo o branży internetowych sklepów kosmetycznych. Zostałem wyśmiany (panie stanowią około 40% uczestników kursu) gdy stwierdziłem w pytaniu do prowadzącego Piotra, że według mnie biznes kosmetyczny jest w większości … niepotrzebny:-) W niedzielę na pierwszym wykładzie, Marcin – założyciel firmy MILO – opowiadał o początkach swojej firmy produkującej odzież i akcesoria do wspinaczki. Marcin, który jest mniej więcej moim rówieśnikiem opowiadał ASBIROwcom o latach 80-tych, które ja dobrze pamiętam i nieco mniej sympatycznie niż Marcin wspominam. Ale to właśnie wtedy narodziła się jego pasja do wspinaczki. Ponieważ w tych okropnych czasach nie można było kupić, ot tak, normalnie, w sklepie, Marcin zaczął szyć ubrania do wspinaczki. Założył firmę z konieczności, a nie dla zarabiania. Czyli dokładnie tak jak było w moim przypadku z Mzuri. Założył firmę dla pasjonatów wspinaczki. Tak jak ja założyłem Mzuri dla pasjonatów wolności finansowej.  Podobieństw zauważyłem więcej. Marcin również uwielbia podróże i cieszy go obracanie się w różnych kulturach. Jest też wiele różnic. Wiele się od niego dowiedzieliśmy o praktyce, o konsekwencjach, o zaletach przeniesienia produkcji z Polski do Chin. W niedzielę po południu Leszek Stafiej, przedsiębiorca, konsultant ds mediów i współzałożyciel Radia ZET, opowiadał o procesie twórczym. Jakie są jego elementy składowe, etapy. Mówił może nieco bardziej akademicko, ale bardzo mądrze i intelektualnie. I przy okazji bardzo barwnie i zabawnie. Ale najważniejszą zaletą tego kursu jest według mnie to, że wielu uczestników też prowadzi swój biznes lub jest specjalistami w jakichś dziedzinach. Pytania, które padają z ich strony często dotyczą dziedzin na których się dobrze znają, np informatyka, systemy motywacyjne, promocja adwords, testy osobowościowe dla pracowników, itp. Te pytania pozwalają uczestnikom kursu zgłębić swoją wiedzę, a prowadzących sprowokować do poszukania na nie głębszych odpowiedzi. To może pomóc również wykładowcom w rozwoju ich własnych biznesów. Wiem, że zabrzmiało to jak hasło reklamowe kursu ASBIRO:-) Ale chcę oddać Kamilowi, Dominice i Aśce, że robią coś ogromnie pożytecznego. Szacun:-) I ludzie to doceniają przyjeżdżając z tak daleka. Dodatkowo są to w większości bardzo fajni ludzie. Jak powiedział Piotr, który mieszka i prowadzi biznes w Lublinie, on na spotkaniach ASBIRO poznaje fajnych ludzi z … Lublina. Z innych miast oczywiście też. Ale chodzi o to, że ci ludzie z Lublina, których poznaje podczas ASBIRO są fajniejsi niż przeciętni ludzie, których na co dzień ma okazję spotykać w swoim mieście:-). Coś w tym jest:-) 