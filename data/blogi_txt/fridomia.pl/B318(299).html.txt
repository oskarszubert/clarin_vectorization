Śpieszę donieść, że odebrałem z magazynu Studio EMKA kilkadziesiąt egzemplarzy pachnącego jeszcze farbą drukarską Poradnika. Jest on niemal bliźniaczo podobny do swojej starszej siostry „Wolności finansowej”, tylko nieco grubszy (widać przyniósł go chyba jakiś większy bocian:-). W księgarniach ma zadebiutować ponoć 9 września, natomiast jeśli ktoś by chciał zajrzeć do niego wcześniej, to może go znaleźć już dziś w zakładce „Kup teraz” w głównym menu fridomii. Cena to jedyne … 39 złotych!!! Tak jak pewnie każdy autor, uważałem, że Poradnik jest wart co najmniej 100 razy więcej. Ale ostatecznie dałem się przekonać bardzo doświadczonemu w branży wydawniczej Panu Jackowi, włascicielowi Studio EMKA, że lepiej go oddawać w ręce Czytelników z aż …. 99%-owym upustem:-). Mam nadzieję, że Poradnik będzie się zdrowo rozwijał.  Że wygeneruje wiele dyskusji, wymiany praktycznych doświadczeń na łamach Fridomii. Że zechcecie wypowiedzieć się na temat Waszego postrzegania wartości Poradnika (być może Pan Jacek nawet przecenił jego wartość…). Oraz że Poradnik przyczyni się – choćby w małym stopniu – do stopniowego cywilizowania się polskiego rynku najmu mieszkaniowego (rynek najmu komercyjnego jest już w Polsce nieporównywalnie bardziej dojrzały). A wszystkim Fridomiaczkom i Fridomiakom pomoże w unikaniu „złych najemców”, skracaniu pustostanów, zwiększaniu przychodów z najmu, zmniejszaniu kosztów utrzymania mieszkania, czy wreszcie przyniesie oszczędność tak cennego wolnego czasu. Mam też nieskrywaną nadzieję, że niektóre spośród właścicielek i wlascicieli mieszkań na wynajem – po przeczytaniu choćby kilku tylko rozdziałów Poradnika – dojdą do wniosku, że wolą cały ten bałagan z najmem oddać w ręce fachowców, takich jak firma Mzuri:-). Dlatego pod koniec Poradnika pozwoliłem sobie na przybliżenie oferty tej bliskiej mi firmy. Ten kto uzna, że taka auto-reklama jest niestosowna, niech od razu wyrwie strony 277-288 :-)))  Z chęcią uzupełnimy mu w przyszłości brakujące strony, gdy po osiągnięciu wolności finansowej, postanowi on jednak oddać swój portfel mieszkań na wynajem firmie Mzuri. Lub jakiejś innej:-) Miłej lektury i mniej problemowego najmu. Powodzenia ! Sławek Muturi (autor Poradnika)     Tagi: Fridomia , książka , mieszkanie , Nieruchomości , podatki , poradnik , rynek najmu , Wynajem , zarządzanie 