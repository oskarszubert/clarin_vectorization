Wprawdzie nie spotkałem się z przejawami rasizmu na łamach Fridomii, bo Fridomiacy to fajni, szczęśliwi ludzie, ale rasizm jest w Polsce dość poważnym problemem. Miałem okazję niedawno uczestniczyć w wykładzie na temat rasizmu na polskich stadionach, prowadzonego przez jednego z działaczy Stowarzyszenia Nigdy Więcej i byliśmy wszyscy autentycznie poruszeni. Ponieważ Fridomia to wolność, również od rasizmu, pozwoliłem sobie tutaj przytoczyć otrzymany przeze mnie dzisiaj apel. Może ktoś z Was zechce go poprzeć. Przecież widzicie – mam nadzieję – że Afrykańczycy to fajni, normalni ludzie. Rozumiejący fridomię. Fridomia do Polski trafiła prosto z Kenii, od brata mojego ojca:-), który był moją inspiracją. RATYFIKUJMY KONWENCJĘ I PROTOKÓŁ O WALCE Z RASIZMEM W CYBERPRZESTRZENI Komunikat Stowarzyszenia ‘NIGDY WIĘCEJ’ 17.02.2012 Stowarzyszenie ‘NIGDY WIĘCEJ’ wzywa polskie władze do ratyfikowania Konwencji w sprawie zwalczania przestępstw kryminalnych w cyberprzestrzeni wraz z Protokołem dodatkowym o zwalczaniu rasizmu. Polska podpisała Protokół w 2003 r., ale do tej pory nie ratyfikowała dokumentu. Protokół dodatkowy rozszerza zakres Konwencji w celu objęcia nią przestępstw szerzenia rasizmu i ksenofobii popełnianych w Internecie. Wzmacnia współpracę państw członkowskich Rady Europy w tym zakresie. Protokół definiuje również, czym są materiały o charakterze rasistowskim i ksenofobicznym w cyberprzestrzeni, a także wzywa władze do penalizacji ich rozpowszechniania, szerzenia gróźb i oszczerstw o podobnym wydźwięku oraz zaprzeczania, pomniejszania, akceptowania lub usprawiedliwiania zbrodni ludobójstwa lub przestępstw przeciwko ludzkości. – ‘Ostatnio pospiesznie próbowano wprowadzić kontrowersyjną umowę ACTA, tymczasem naprawdę ważne sprawy dotyczące Internetu są od lat niezałatwione. Konwencja z Protokołem o zwalczaniu rasizmu czeka na to już od blisko dekady!’ – powiedział Marcin Kornak, prezes Stowarzyszenia ‘NIGDY WIĘCEJ’. Dodał też: – ‘Liczymy na poparcie przez internautów kierowanej do władz polskich petycji dotyczącej ratyfikowania Konwencji wraz z Protokołem dodatkowym’. Europejska Komisja Przeciwko Rasizmowi i Nietolerancji Rady Europy (ECRI) w ostatnim raporcie (z czerwca 2010 roku) poświęconym Polsce zauważa, że ‘rasizm w Internecie wzrasta w Polsce’. – ‘Nie można akceptować bezkarnego poniżania ludzkiej godności, propagowania nienawiści, rasizmu i agresji ani w Internecie, ani na stadionach, ani w żadnej innej przestrzeni publicznej’ – mówi dr hab. Rafał Pankowski, koordynator Centrum Monitorowania Rasizmu w Europie Wschodniej. Stowarzyszenie ‘NIGDY WIĘCEJ’ to apolityczna antyrasistowska organizacja pozarządowa, powstała w 1996 r. Jest członkiem międzynarodowej sieci International Network against Cyber Hate (INACH), prowadzi działania przeciwko rasizmowi w Internecie – program ‘Racism-Delete’. W 2006 r. Stowarzyszenie ujawniło sprawę tzw. listy wrogów białej rasy (znanej jako Redwatch), co doprowadziło do reakcji wymiaru sprawiedliwości i skazania jej autorów. Od 2009 r. koordynuje w Warszawie Centrum Monitorowania Rasizmu w Europie Wschodniej. Prosimy o poparcie petycji: http://petycja.nigdywiecej.org Więcej informacji: www.nigdywiecej.org www.inach.net 