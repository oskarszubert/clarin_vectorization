Poradnik jest już na ukończeniu. Napisaliśmy już ponad 40 esejów zbierających nasze nagromadzone od wielu lat doświadczenia w najmie, zebranych w 4 lub 5 rozdziałach. Tekst w brudnopisie ma już w tej chwili około 150 stron A4 (dla porównania książka „Wolność finansowa…” powstała na bazie 114 stron maszynopisu) więc znajdziecie w Poradniku bardzo wiele szczegółowych porad, które, mamy nadzieję, pozwolą Wam skuteczniej zarządzać Waszymi nieruchomościami. Dzielimy się w nim sposobem funkcjonowania i najlepszymi praktykami stosowanymi  przez naszą firmę Mzuri, która kompleksowo zarządza mieszkaniami na wynajem w imieniu właścicieli. Ktoś by mógł zapytać, dlaczego chcemy się publicznie dzielić naszym know-how? Robimy to głownie z dwóch powodów. Po pierwsze, zależy nam na rozprzestrzenianiu się dobrych praktyk. Jeśli większość właścicieli będzie stosować selekcję najemców (wiemy, że prawie nikt dzisiaj w Polsce nie robi tego tak rzetelnie jak firma Mzuri), to stanie się to normą rynkową, najemcy nie będą się dziwić wymaganiom stawianym przez właścicieli mieszkań, nam też będzie łatwiej, a przy okazji ucywilizuje się cały rynek. Tematowi „selekcji najemców” – który uważamy za absolutnie kluczowy dla ograniczania ryzyka „złych najemców” – poświęciliśmy ok 10 stron maszynopisu. Po drugie, wierzymy, że gdy część osób uświadomi sobie, jak wiele błędów popełnia, to zdecyduje się oddać swoje mieszkanie pod opiekę profesjonalistów.  Skorzysta na tym Mzuri, ale też i inne podobne, konkurencyjne firmy. Poradnik przyczyni się zatem do powstania istotnego elementu, czegoś, co nazywamy infrastrukturą najmu. Z zadrością przyglądamy się infrastrukturze w Anglii czy w Stanach – mamy na myśli tysiące firm dziesiątków różnych specjalizacji, które powstały po to, aby ułatwiać życie właścicielom mieszkań na wynajem. Firmy zarządzające portfelami mieszkań na wynajem to jeden z istotnych elementów tej infrastruktury rynkowej. Wracając do Poradnika, jak już wspomnieliśmy, jest już na ukończeniu. Pierwszy kompletny draft powstanie do końca marca. Od kwietnia rozpoczniemy poszukiwanie chętnych do wydania go wydawców. Proces korekt i edycji zajmie pewnie większość kwietnia i maja, więc  w czerwcu Poradnik powinien być już gotowy w druku. Postaramy się go wydać również w formie e-booka. Do tego czasu uchylimy nieco rąbka tajemnicy i zrobimy kilka wpisów, które będą  stanowiły wyciągi z Poradnika. Pozwolą one Wam ocenić jego praktyczność i przydatność. Wkrótce postaramy się również uruchomić możliwość zamawiania Poradnika. Ale jeśli już teraz ktoś z Was jest przekonany, że chce kupić Poradnik, to prosimy o potwierdzenie. Trzymajcie proszę kciuki, bo te ostatnie centymetry książki są dla autorów chyba najbardziej nużące.   Tagi: poradnik 