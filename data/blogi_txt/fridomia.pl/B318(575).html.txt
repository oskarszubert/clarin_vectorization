Od pewnej Kenijki mieszkającej w Adelajdzie, w Australii (Betty ma męża Polaka, Adama i uważa Szczecin za swój trzeci dom:-) dostałem ciekawego linka. Asante sana Betty! Okazuje się, że nawet w tak bogatym kraju jak Australia, policjantów, nauczycieli czy pielęgniarek nie do końca jest stać na wynajmowanie mieszkań. To z myślą głównie o tych segmentach powstał kilka lat temu rządowy program wspierania inwestowania w nieruchomości na wynajem, National Rental Affordability Scheme, NRAS. Jeśli Mieszkanicznik zgodzi się obniżyć czynsz o 20% w stosunku do średnich wartości rynkowych czynszów najmu w danej okolicy, to dostanie on nieopodatkowaną dotację rządową w wysokości AUD 9,981 rocznie przez okres 10 lat. Nie tylko zwiększa to rentowność najmu, ale też dzięki oferowaniu czynszów 20% niższych od średnich rynkowych, Mieszkanicznik będzie się cieszył krótszymi okresami pustostanów i będzie mógł dokonywać selekcji spośród szerszego grona potencjalnych najemców. Korzyści dla najemców też są oczywiste. Szacuje się, że dzięki temu programowi uda się zachęcić inwestorów do rozbudowania swoich portfeli mieszkań na wynajem o około 50,000 sztuk do roku 2014. Szacowano, że w roku 2008 brakowało ponad 85,000 mieszkań w Australii (liczba ta miała wzrosnąć do 213,000 w 2013 roku). Warto zauważyć, że program ten istotnie różni się od programu mieszkań socjalnych. Ten drugi jest przeznaczony dla rodzin zarabiających mniej niż AUD 58,292 rocznie. Program NRAS jest skierowany do rodzin zarabiających do AUD 125,960, czyli ponad 2 razy więcej, czyli typowej klasy średniej. Ciekawa inicjatywa z wielu względów. Okazuje się, że problemy mieszkaniowe dotyczą również bogatszych i stabilniejszych rynków niż nasz polski. Rządy poszukują rozwiązań zachęcających prywatny sektor do budownictwa czynszowego, co pewnie stanie się też jednym z priorytetów naszych rządów i samorządów w przyszłości. Oby niezbyt odległej. Przecież w Polsce też setek tysięcy policjantów, nauczycieli i pielęgniarek nie jest dzisiaj stać na samodzielne mieszkanie. Często wynajmują większe mieszkania i mieszkają w nich po kilka osób, aby zmniejszyć koszty najmu. Oto link do strony NRAS. http://nrasrealestate.com.au/index.php /national-rental-affordability-scheme-overview.html 