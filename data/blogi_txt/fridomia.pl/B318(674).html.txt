Chociaż ich metody znane są od średniowiecza- wciąż się na nie nabieramy. Dzięki temu, najlepsi żebracy na świecie zarabiają tyle, ile menadżerowie w dobrze prosperujących firmach – pisze w grudniowym numerze „Focusa” Andrzej Fedorowicz w artykule „Bogaty jak żebrak”. Nie wiem jak miękkie są Wasze serca i jak często ulegacie współczuciu i wrzucacie coś do kapelusza. Przed świętami na ulicach, dworcach, pod kościołami, pod sklepami i restauracjami pojawi się więcej „potrzebujących”. Ja raczej nie ulegam i nie wrzucam, chyba że ktoś coś dodatkowo robi, np pięknie gra na skrzypcach. Czasami czuję pewien dyskomfort, że mam, mogę dać, nie ubędzie mi przecież, a nie daję. Przeczytanie tego artykułu nieco uspokoiło moje sumienie. Wiedziałem o tym, że często żebracy nie działają w pojedynkę i na własny „rachunek”, tylko że są częścią zorganizowanych grup, w których większość z kwot „do kapelusza” (albo nawet wszystko) trafia do bossów grupy. Wiedziałem, że często okalecza się specjalnie dzieci, lub narkotyzuje psy, by ich marny wygląd bardziej poruszał sumienia i … portfele. Słyszałem też o tym, że grupy żebraków przemieszczają się sezonowo „za biznesem” i że ich liczba gwałtownie wzrasta przy okazji imprez takich jak EURO 2012.Wiedziałem też, że żebracy stosują doskonalone od stuleci socjotechniki, a z artykułu dowiedziałem się, że owe techniki nazywają się „figurami żebraczymi”, czyli np figura z dzieckiem, albo figura „modlitewna”, figura „kaleka”, figura „komunikacyjna” czyli przy sygnalizacji świetlnej, figura „skutecznego przedsiębiorcy” oferującego gadżety na wsparcie dla niepełnosprawnych.  Znam jeszcze figurę „brakuje mi 3 złote do biletu powrotnego”. Ale z artykułu „Bogaty jak żebrak” dowiedziałem się też wielu rzeczy dla mnie zupełnie nowych. Okazuje się, że wiele osób świadomie wybiera żebractwo niż pracę, bo mogą po prostu … więcej zarobić.  Rekordziści zarabiają w USA nawet po USD 60 tysięcy rocznie. Przecietny polski żebrak zbiera od 15 do 50 złotych na godzinę, lub 200-500 złotych dziennie, czyli chyba więcej niż kasjer w hipermarkecie. I to są dodatkowo dochody nieopodatkowywane! Nie spodziewałem się też, że mamy w Polsce aż tak wielu zawodowych żebraków. Wg szacunków jest ich około 100.000 zawodowych żebraków (czyli nie wiele mniej niż mieszkaniczników!!!), z czego tylko 10% stanowią osoby naprawdę potrzebujące. Pamietam jak kiedyś idąc ulicą natknąłem się na kobietę żebrzącą z dzieckiem u boku. Dałem jej torebkę z pudełkiem nietkniętych przeze mnie hamburgera i czipsów na wynos, bo wydawało mi się, że jej syn z łakomstwem spogląda na to co niosę w ręku. Początkowo się zdziwiłem gdy ona, po zajrzeniu do środka z pogardą wyrzuciła mój dar do stojącego obok kosza na śmieci. Początkowo pomyślałem, że wow, żebraczka nie chce dawać swojemu synkowi niezdrowej żywności! Dopiero po chwili zorientowałem się, że pewnie nieprzypadkowo siedzi obok wyjścia z McDonalds’ (bo klient nasycony jest bardziej wydajny:-) i pewnie takich zestawów od współczujących jej synek zjadł już tego dnia za dużo. A czy Wy dzielicie się pieniędzmi z ulicznymi żebrakami? Ciekawi mnie to. Część z Was może wiedzieć, że planuję wkrótce zacząć nowy etap swojego życia i co lato zajmować się przez 6 miesięcy innym zawodem. Moja lista zawodów jest już całkiem długa. Wprawdzie nie klasyfikowałem żebractwa jako „zawodu”, ale widnieje ono na mojej liście już od dość dawna. Teraz po przeczytaniu tego artykułu dowiedziałem się, że żebractwo to nic oryginalnego. Zawód jak zawód! 