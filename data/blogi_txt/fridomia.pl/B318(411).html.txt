Właśnie przed chwilą otrzymałem telefon od Pani Redaktor Joanny Pinkwart z telewizyjnej redakcji Teleexpress’u, którą zainteresowało to, że udało mi się zwiedzić wszystkie kraje na politycznej mapie świata. Jak przystało na Teleexpress (nazwa w końcu do czegoś zobowiązuje) nagranie ma się odbyć już za chwilę. Muszę zatem ogarnąć jakoś biuro, w którym siedzę, aby nie splamić wizerunku Fridomii:-) O ile nie pęknie klisza filmowa na mój widok, to będziecie mogli mnie zobaczyć w moim telewizyjnym debiucie (no, prawie:-) już dziś o 17:00. A tak w ogóle, to przypomniałem sobie debiut Teleexpressu gdzieś w roku 1985 lub 86. Studiowałem wtedy na SGPiSie (dziś: SGH) i wejście na antenę TeleExpressu było ogromnym podmuchem nowoczesności w siermiężnej wówczas Polsce. Dynamika, lekkość i humor prezenterów bardzo się odcinała od reszty  ówczesnej TVP (wiem, że wielu z Was nie może sobie tego wyobrazić, ale TVN, Polsatu, Trwam czy innych telewizji w ogóle wtedy nie było i nawet nic nie wskazywało na to, że kiedykolwiek pojawią sie w Polsce stacje komercyjne). Wszyscy spieszyli do domów obejrzeć kolejne wydanie Teleexpressu. A moja historyjka dotyczy tego, że w jednym z pierwszych wydań tej ogromnie popularnej audycji, prezenter pokazał kartkę świąteczną wysłaną przez kogoś z Warszawy do swojego brata w jakiejś małej miejscowości, w gminie XYZ, w powiecie Kania. Na poczcie skierowano tę kartkę do … Kenii. I dopiero tam ktoś na poczcie kenijskiej napisał na odwrocie kartki „Addresee unknown. Try POLAND”. Kartka doszła w końcu do brata z półtorarocznym opóźnieniem. Prezenter pozazdrościł kartce, że za złoty pięćdziesiąt poleciała sobie na wycieczkę aż do … Kenii. Ale na tym nie poprzestał. Jako dociekliwy dziennikarz zaczął się zastanawiać skąd pracownik poczty w Nairobi wiedział, że ta maleńka miejscowość adresata leży w Polsce, skoro nie wiedział tego nawet pracownik poczty w Warszawie? I doszedł do wniosku, że pewnie pracownik kenijskiej poczty jest … absolwentem SGPiSu. Możecie sobie wyobrazić ilu spośród moich znajomych na uczelni następnego dnia opowiedziało mi o historyjce z Teleexpressu. Część z nich śmiała się że teraz wreszcie rozumieją dlaczego tak pilnie się uczę (bo rzeczywiście w odróżnieniu od innych studentów prawie nigdy nie odpuszczałem sobie jakiegokolwiek wykładu, nie mówiać o ćwiczeniach:-). Według nich, uczyłem się tak pilnie, bo czeka mnie świetlana przyszłość w pocztowym okienku w Kenii :-))) O tym dlaczego teraz będziecie mieli powody się za mnie nabijać dowiem się pewnie już jutro :-))) 