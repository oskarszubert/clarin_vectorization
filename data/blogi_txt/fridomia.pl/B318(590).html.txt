Na wczorajszym spotkaniu warszawskich Mieszkaniczników  była całkiem niezła – pomimo okresu wakacyjnego – frekwencja około 30 osób. Dwie osoby przyjechały spoza Warszawy: z Płocka i z Gdańska! Organizatorzy spotkania, Robert i Mariusz, odpuścili zwyczajowe przedstawianie się uczestników i dzięki temu udało się dotrzymać terminów z agendy i zakończyć spotkanie niemal o zaplanowanym czasie. Udało się to też dzięki temu, że miałem ograniczone możliwości produkowania się i ględzenia. Tym razem ciężar prezentowania wzięli na siebie m.in - Grzegorz, który opowiadał o tym jak można minimalizować obciążenia podatkowe z tytułu najmu; -Mariusz i Agnieszka, którzy zaprezentowali dotychczasowe swoje przemyślenia w zakresie wprowadzania standardów w naszych umowach najmu oraz systemu opisującemu standard mieszkania (analogicznego do systemu gwiazdek w opisie standardu hoteli). Na wniosek Mariusza i Agnieszki powstała Komisja d/s Standardów. Osoby zainteresowane pracami nad standardami zapraszamy do przyłączenia się do tej Komisji. - Jacek  zaprezentował agendę II Ogólnopolskiego Kongresu Mieszkaniczników w Łodzi w sobotę 6 października. Oprócz krótkiej sesji plenarnej będzie dwanaście 90-minutowych warsztatów tematycznych, podzielonych na 3 sesje w trakcie których będą wydzielone pewne nurty (inwestowanie, kredytowanie, zarządzanie najmem). Więcej szczegółów na stronie www.mieszkanicznik.pl. Udział w II Kongresie jest darmowy dla członków oraz sympatyków Stowarzyszenia (jeśli wcześniej się zarejestrujecie na stronie); opłata dla osób niezrzeszonych wyniesie PLN 100 na miejscu, lub PLN 50 przy wcześniejszej rejestracji.  PROŚBA DO WSZYSTKICH: rejestrujcie się jak najszybciej (byśmy wiedzieli jak dużą salę zarezerwować) i zapraszajcie swoich znajomych (by było nas jak najwięcej). Rejestracja jest już możliwa na stronie www.mieszkanicznik.pl - Jacek, Mieszkanicznik  z Gdańska zaprezentował swój case. Z jednej strony Jacek jest już jedną nogą wolny finansowo (portfel mieszkań o łącznej powierzchni prawie 500 m.kw, który składa się z 3 mieszkań oraz kamienicy), ale z drugiej strony jedną nogą … bankrutem:-( Chodzi o to, że remont kamienicy napotkał nieprzewidziane kłopoty natury budowlanej, które z jednej strony zwiększyły wydatki na remont, a z drugiej strony spowodowały istotne opóźnienie w realizacji przychodów z najmu. W efekcie, Jacek zalega z płatnościami rat kredytu i bank zagroził wypowiedzenie umowy kredytowej. Jacek poszukuje inwestorów, którzy gotowi byliby wyłożyć około PLN 300 tysięcy (PLN 260 tyś na dokończenie remontu + PLN 40 tyś na nadgonienie zaległości kredytowych) w zamian za udział we własności kamienicy. Kamienica ma 5 poziomów i jest pomyślana jako mini-hostel z 76 miejscami noclegowymi. Jackowi udało się też znaleźć operatora z doświadczeniem w zarządzaniu mini-hostelami w Sopocie, który byłby gotów wynająć kamienicę o ile zostałby zakończony jej remont. Na koniec zostało jeszcze trochę czasu na wolne pytania i dyskusję oraz na networking. Kolejne spotkanie w tym samym miejscu we wtorek 4 września o godz 18:00. W imieniu Roberta i Mariusza gorąco zapraszam!!! 