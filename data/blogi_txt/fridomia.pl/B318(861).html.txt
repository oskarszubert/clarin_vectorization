Tak się jakoś dziwacznie składa, że nikt nie pyta nas o zdanie nadając nam imię. Imię, które będziemy nosić do śmierci. Imię, które stanowi istotną część naszej tożsamości, naszej samoidentyfikacji. Jacyś dorośli – najczęściej rodzice – wybierają nam nasze imiona. I już. Wśród Kikuyu, a także wśród innych ludów Afryki, jest zwyczaj nadawania pierwszemu synowi imienia po dziadku ze strony ojca dziecka, drugiemu synowi imienia po dziadku ze strony matki. Trzeciemu – imienia najstarszego brata ojca, czwartemu – najstarszego brata matki, piątemu synowi – imienia drugiego brata ojca, szóstemu – drugiego brata matki, itd. I nawet gdyby się okazało, że matka nie miała więcej niż dwóch braci, to i tak wiadomo jak by jej trzeci brat i kolejni bracia mieli na imię gdyby się urodzili, więc nadano by dzieciom właśnie te imiona. Ale to oczywiście rzadko było problemem w wielodzietnych rodzinach afrykańskich. Taki porządek w nadawaniu imion rozumiałem. Wzięło się to z tego, że wierzono w to, że człowiek żyje po śmierci tak długo jak ktoś go pamięta. Nadawanie imion przodków nie pozwalało zbyt szybko umrzeć przodkom w naszej pamięci. Natomiast skąd się u mnie wzięło imię „Sławomir”? Nie pamiętam bym miał kogokolwiek takiego wśród swoich polskich przodków. Imię mi się nie podobało, bo było jakieś takie staroświeckie, a poza tym bardzo trudne do wymówienia przez osoby niepolskojęzyczne, w tym przez dużą część mojej kenijskiej rodziny. Aby ułatwić poprawne wymawianie mojego imienia kolegom z klasy w Kenii pisałem je fonetycznie – „Swaveck”. Bo inaczej to „Sławek” czytali jak … „Stołek” lub „Stołik”. I choć nie mieli świadomości co to znaczy po polsku, to i tak czułem się jakoś obrażany będąc nazywanym „stołkiem”. Do kitu takie imię! Więc dlaczego tak mnie obdarowano? Otóż okazało się, że gdy mój Tata zapytał jaka jest w Polsce tradycja nadawania imion, to moja Babcia powiedziała, że zwyczajowo dzieci same sobie przynoszą imię. A że w dniu moich urodzin imieniny obchodzą Elżbieta i Sławomir, to widać wybrałem sobie takie właśnie imię. Gdy byłem małym chłopcem nie bardzo mi się to podobało. Z  dwóch względów – po pierwsze lepiej byłoby gdybym się urodził innego dnia roku. A po drugie, taka tradycja oznaczała, że zamiast dostawać prezenty na urodziny i na imieniny – tak jak moi rówieśnicy – to ja dostawałem prezenty tylko raz. Nie fair!! Od dawna jakoś czułem, że „Sławomir” to nie ja. Jakoś tak zbyt poważnie. Na wizytówkach pisałem sobie „Sławek”. Pod takim samym imieniem wystąpiłem jako autor książek czy artykułów prasowych. Choć i tak często redaktorzy przemianowywali mnie – wbrew mojej woli – na „Sławomira”, „bo to w poważnej gazecie poważniej brzmi”. Zmieniano mi imię przy każdej okazji załatwiania jakiejś urzędowej sprawy.  Niedawno zirytowało mnie gdy drukarnia drukująca nasze nowe wizytówki firmowe Mzuri, też mnie przemianowała na „Sławomir”. Prawie odmówiłem im zapłaty za druk nie-do-końca-moich wizytówek. „Nie popełniliśmy błędu. Przecież nie ma takiego imienia jak Sławek”. No coś podobnego! W końcu poszedłem do USC m.st. Warszawy aby oficjalnie zmienić moje imię. Nie zniechęciło mnie nawet to, że wymogli na mnie w okienku dostarczenie im oryginału mojego świadectwa urodzenia z USC w Łodzi (na szczęście Beata z Mzuri ma moje pełnomocnictwo jako Klienta Mzuri więc mogła mi to załatwić zdalnie:-). Te świadectwa (jak i całe bazy danych) są już dostępne w systemach USC w firmie elektronicznej, ale ponieważ w ustawie posłowie w swojej nieprześcignionej mądrości i światłości wyraźnie zaznaczyli, że należy dostarczyć oryginał, no to musiałem go dostarczyć. Nie poddałem się też, gdy urzędniczka stwierdziła, że mój wniosek najprawdopodobniej zostanie odrzucony bo (1) nie ma w Polsce imienia „Sławek” (na co zapytałem czy jest imię „Mukiria”? bo właśnie takie widnieje w moim dowodzie osobistym jako drugie imię), (2) bo „Sławek to zdrobnienie, a niedopuszczalne jest zmienianie imion na zdrobnienia (zaprotestowałem, że Bill (a nie William) Clinton był prezydentem USA,  a ja nie mogę być „Sławkiem”???!) oraz  (3) bo nie mam „ważnej przyczyny” dla zmiany imienia. A precież oni – poważny urząd – nie mogą marnować swojego cennego czasu na jakieś tam czyjeś tam widizmisię. Poczułem się jak mały chłopczyk w przedszkolu. Świetliczanka – okazało się po raz kolejny – lepiej wie ode mnie co jest dla mnie dobre. Warto czytać ustawy. Wróciłem do domu i sięgnąłem do ustawy z dnia 17 października 2008 roku o zmianie imienia i nazwiska (Dz.U. Nr 220, poz 1414) – zadziwiające, że nawet takie pierdoły są regulowane ustawami, już chyba naprawdę ci posłowie nie mają co robić – i tam w ustawie przeczytałem, że wśród 3 ustawowo przewidzianych „ważnych powodów” jest używanie imienia, które chce się przyjąć. Więc wróciłem do USC, wpłaciłem 37 złotych podatku i w uzasadnieniu przytoczyłem Art 4 para 1.2 w/w ustawy, a jako dowód przedstawiłem swoje 6 wizytówek (Andersena, KPF, Deloitte, Mzuri, Mieszkanicznika i Fridomii), a także okładki 3 moich książek (Wolności finansowej, Zarządzania najmem, oraz Pomysłu do wynajęcia). Na wszystkich tych dowodach rzeczowych widnieje imię „Sławek”:-) Zadziałało. Odczekałem kilka tygodni na decyzję Kierownika USC m.st. Warszawy. Potem jeszcze dwa tygodnie na uprawomocnienie się decyzji (znów jakiś kolejny atawizm urzędowy), i wreszcie od dziś – pierwszego dnia kalendarzowego lata 2013 – już jestem oficjalnie SŁAWKIEM :-). A ponieważ ponoć nie ma takiego imienia w polskim kalendarzu imion, to domyślam się, że Sławkowie nie mają przydzielonego dnia imienin. Chyba napiszę do Sejmu by posłowie uchwalili nową ustawę ustanawiającą 21 czerwca dniem imienin Sławka:-)). Może zdążą jeszcze w tej kadencji. PR-owo mogli by to wykorzystać do podkreślenia swojej troski o obywateli, fakt wsłuchiwania się w potrzeby ludzi, zwiększanie samorządności, rozszerzanie obszaru swobód obywatelskich (wreszcie każdy może się nazywać tak jak chce). Byłaby to „Reforma”, która mogłaby pomóc w kampanii wyborczej. I jeszcze by wzrosły przychody budżetowe. Można by też uzasadnić rozrost zatrudnienia w urzędach (więcej pracy). W rankingu Banku Światowego „Doing Business” Polska przeskoczyłaby kolejnych kilka oczek po przeprowadzeniu tak ważnej reformy. Wzrosły by też szanse polskich polityków do objęcia jakiś ważnych stanowisk w europejskiej biurokracji bo udało się przeprowadzić tak ważną reformę bez sprzeciwu na ulicach. Dostrzegam jeszcze wiele innych korzyści politycznych …. Aż dziw, że żaden spin-doktor nie wpadł jeszcze na taki prosty sposób wdrożenia ważnej społecznie reformy. Tak czy inaczej, dzięki tej zmianie czuję się jeszcze troszeczkę bardziej wolny. Wolny od ograniczeń biurokratycznych, od przedmiotowego traktowania organów władzy. Bardziej wolny do decydowania samemu o sobie i o mojej własnej tożsamości. Nie do końca wolny, bo prawdę mówiąc chciałem zmienić swoje imię – za jednym zamachem – na SLAWEK. Czyli bez tego zupełnie mi niepotrzebnego „ł”, ale czułem, że taki numer już nie przejdzie w USC. Bo nie mógłbym udowodnić urzędowi, że używam już imienia „Slawek”. A pani urzędniczka stwierdziła, że „Sławek” (które ponoć w ogóle nie istnieje) i „Slawek” to przecież dwa zupełnie różne imiona. Ręce mi opadły i w tym miejscu już się poddałem. Zobaczę jak mi pójdzie z wymianą dowodu osobistego, paszportu, itp i jeśli nie będę miał wszystkiego dosyć, to na kolejnych wizytówkach i okładkach kolejnych książek napiszę sobie „Slawek”. I zapłacę kolejne PLN 37 podatku. Póki co cieszę się, że odkroiłem sobie z imienia ciężar dźwigania całego świata, czyli „mir”. Drobna rzecz, a tak cieszy:-) 