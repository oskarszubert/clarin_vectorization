Moi Drodzy, Kongres Otwarcia Stowarzyszenia Mieszkanicznik już za 4 tygodnie, w sobotę 17 marca w Łodzi. Z jednej strony to bardzo krótko, a mamy jeszcze tyle rzeczy do przygotowania. Ale z drugiej bardzo się cieszę, że się znów wszyscy spotkamy. Dołóżcie tylko proszę starań, by dopisała frekwencja:-) Pomimo, że nasze Stowarzyszenie już zostało jakiś miesiąc temu zarejestrowane, to my w naszej kilkunasto-osobowej grupce roboczej uznajemy, że Stowarzyszenie dopiero się urodzi w sobotę 17 marca w Łodzi. To tam przedstawimy wszystkim dotychczasowe efekty naszych przemyśleń odnośnie programu działania Stowarzyszenia na najbliższe lata. Zaprosimy Was do oceny tego programu i przedstawienia swoich oczekiwań. To tam wysłuchamy krótkich prezentacji osób chcących ubiegać się o obsadę funkcji statutowych Stowarzyszenia i następnie wybierzemy formalne władze Stowarzyszenia.I wtedy dopiero damy liderom „zielone światło” do realizacji właściwych zadań statutowych. Tak jak pisałem wcześniej, postanowiliśmy, że w Stowarzyszeniu Mieszkanicznik duża część realnej „władzy” będzie jak najbardziej rozproszona, poza oficjalnymi ciałami statutowymi. Bardzo liczymy na to, że na Kongresie w Łodzi zgłosicie swoje chęci do obsadzenia funkcji pozastatutowych. Przygotowujemy ich pełny spis, ale już teraz widzimy, że będziemy mieli bardzo, bardzo dużo wakatów – od szefów oddziałów Stowarzyszenia w poszczególnych miastach, poprzez lokalnych rzeczników prasowych, aż po różne funkcje eksperckie, doradcze, itp. Chodzi o to, aby było nas jak najwięcej w Stowarzyszeniu oraz o to by duża część Mieszkaniczników czuła, że ma legitymację do reprezentowania Stowarzyszenia na zewnątrz w ramach funkcji, którą każdy sprawuje. Nie będziemy zamkniętym Stowarzyszeniem typu PZPN, bo naszym celem nie jest obrona jakiś naszych partykularnych interesów, tylko dokonanie trwałej, kompleksowej zmiany polskiego rynku najmu detalicznego. Mam nadzieję, że nie opisałem tego w zbyt skomplikowany sposób, bo ktoś z Was mógłby odnieść wrażenie, że zamysłem Grupy Roboczej jest zbudowanie jakiejś strasznej biurokratycznej, zhierarchizowanej konstrukcji. Nic podobnego! Będziemy płaską, dynamiczną, obecną we wszystkich rejonach Polski grupą ludzi działających w celu zbudowania czegoś czego w Polsce jeszcze nie ma. O tym wszystkim więcej na Kongresie Otwarcia. Teraz kilka próśb do Was: (1) zarejestrujcie się proszę od razu dzisiaj na Kongres (oczywiście darmowy gdyby ktoś miał wątpliwości:-) na stronie www.mieszkanicznik.pl (strona jest jeszcze w budowie, ale rejestrować już się można); (2) zapraszajcie jak najwięcej swoich znajomych na Kongres – telefonicznie, na Facebook, na Waszych blogach, podczas Waszych szkoleń, mailowo, itp. Jeśli chcecie wzór zaproszenia z logo Stowarzyszenia, to napiszcie na adres biuro@mieszkanicznik.pl. Chcemy by nas w Łodzi było jak najwięcej, bo od tego ilu nas będzie, zależeć będzie siła naszego Stowarzyszenia, np w negocjowaniu zniżek u ubezpieczycieli czy w bankach, (3) jeśli ktoś z Was ma jakieś kontakty z dziennikarzami zajmującymi się tematami gospodarczymi, nieruchomości czy społecznymi, to prosimy o maila na adres biuroprasowe@mieszkanicznik.pl. Prześlemy Wam wzór informacji prasowej dla dziennikarzy. Liczymy na to, że dzięki zainteresowaniu dziennikarzy w różnych miastach Polski, uda nam się dotrzeć do Mieszkaniczników, których my sami nie znamy (4) za niedługo ogłosimy na stronie Stowarzyszenia oraz na łamach Fridomii i na innych blogach listę funkcji statutowych i pozastatutowych oraz zasady zgłaszania swoich kandydatur na te pierwsze.  Więc monitorujcie proszę te strony (5) to już były 4 prośby od nas, po jednej na każdy palec dłoni. Został Wam zatem jeszcze kciuk, ale i niech on będzie trzymany za powodzenie naszych przygotowań. Ci z Was, którzy już coś zakładali doskonale wiedzą ile czasu kosztują nawet najdrobniejsze rzeczy. Dziś np z Jackiem poświęciliśmy aż 2 godziny na nagranie 2-minutowego video-zaproszenia na Kongres. Pewnie profesjonaliści poradzili by sobie z tym zadaniem szybciej, no i może efekt byłby lepszy. A jaki jest efekt? Oceń to sama na YouTube. Oto link: http://youtu.be/CsyFyZK0puo   A jeśli masz więcej zdolności artystycznych i chciałabyś nagrać swoją własną wersję zaproszenia i wrzucić je na You tube, to prosimy zrób to koniecznie i podaj mi linka:-) Do zobaczenia za 4 tygodnie, w sobotę 17 marca w Łodzi!  I nie zapomnijcie proszę o swoich dłoniach łącznie z kciukami. Dzięki :-) 