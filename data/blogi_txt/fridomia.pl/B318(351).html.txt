Oto relacja Pawla z ostatniego spotkania Fridomiakow w Warszawie. Dzieki Pawle ! Chciałbym podziękować wszystkim osobom, które wzięły udział w środowym spotkaniu Fridomiaków w Warszawie. Na spotkaniu pojawiło się 11 osób, co mnie osobiście bardzo ucieszyło, szczególnie iż oprócz znajomych twarzy inwestorów, którzy pojawia się na większości tego typu spotkań, przybyły również nowe osoby. Byłem zafascynowany doświadczeniem i podejściem do budowania wolności finansowej osób, które uczestniczyły w spotkaniu, wiec poniżej przestawiam krótkie profile uczestników, tak aby zachęcić do udziału w spotkaniach czytelników bloga. Jacek – od 3 lat interesuje się wolnością finansową. Obecnie inwestuje w lokale komercyjne, które wynajmuje pod małe, osiedlowe biznesy (fryzjer, sklep spożywczy etc.). Jacek opowiadał o swoich doświadczeniach z wierzycielami opóźniającymi płatności, oraz o swoich ciekawych pomysłach – np. o wdrożonym już w życie pomyśle przekształcenia miejsc postojowych w magazyny, które oczywiście z takim przeznaczeniem wynajmuje. Super pomysł! Mariusz – jest stałym uczestnikiem spotkań warszawskich Fridomiaków. Mariusz planuje zbudować swoją wolność finansową „za jednym zamachem” – budując duży dom wielorodzinny, którego liczne (co ważne niezależne pokoje – kawalerki) chce wynajmować. Mariusz jak okazało się jest mistrzem w pokonywaniu nieprzewidzianych wyzwań pojawiających się w czasie realizacji inwestycji i ostatnio udało mu się przekonać odpowiednie urzędy do wydania pozwoleń na podłączenie do budynku jednorodzinnego zasilania o mocy szpitala ;) Beata i Andrzej – małżeństwo Fridomiaków którzy mają doświadczenie w wynajmowaniu mieszkań jak to określili „bandzie studentów”. A co najważniejsze – z zadowoleniem obu stron, co każdy były student wie i pewnie może potwierdzić – jest wyzwaniem zwłaszcza dla wynajmujących. Artur – opowiedział o chęci inwestowania w lokale usługowe na rynku pierwotny. Niestety nie mam w tym temacie doświadczenia, więc zwracam się do innych Fridomiaków aby w komentarzach udzielili kilka cennych rad i wskazówek. Agnieszka i Andrzej – podzielili się z nami swoją historią i początkami inwestycji w nieruchomości w trybie spekulacyjnym w celu zdobycia kapitału na dalsze inwestycje. Opowiedzieli również o bardzo interesującym pomyśle generowania pasywnych dochodów z biznesu polegającego na wynajmowaniu własnego adresu firmom, które nie mają swojej siedziby np. w Warszawie, a z jakichś biznesowych powodów takiego adresu potrzebują. Moim zdaniem ciekawa inicjatywa zdobywania może niewielkich lecz stałych dochodów pasywnych. Agata – tak jak obiecała przekazała dużo ciekawych informacji na temat udziału w licytacjach komorniczych. Doświadczenie Agaty pokazuje, ze ludzie kupują emocjami również na tego typu licytacjach i licytacje często kończą się przebiciem wartości oszacowanej przez rzeczoznawcę o kilkadziesiąt procent! (a po zakończeniu licytacji okazuje się, ze zwycięzca licytacji kupił nieruchomość w celach spekulacyjnych ;)). Jednak nie jest to reguła, więc warto takie licytacje obserwować. Romuald – bardzo się cieszę, że na spotkanie przybyła też osoba, która osiągać wolność finansową pomaga – czyli doradca kredytowy. Romuald, udzielał fachowych wskazówek na temat kredytów. Na marginesie dodam, że osobiście korzystam z usług firmy Salomon Finance, którą reprezentował Romuald, i śmiało mogę polecić ich usługi szczególnie w zakupach okazji rynkowych, gdzie naglą terminy i wskazana jest duża pomysłowość i zaangażowanie doradcy kredytowego. Janek – czyli reprezentant Kontestacji. Janek zaczął się interesować tematem wolności finansowej dzięki audycjom Sławka w Kontestacji, które notabene Janek koordynuje od strony operacyjnej. Janku serdecznie zapraszamy na kolejne spotkania. Oprócz wymiany doświadczeń między uczestnikami spotkania, rozmawialiśmy również chwilę o oczekiwaniach co do powstającego stowarzyszenia właścicieli mieszkań na wynajem. Czego Fridomiacy oczekiwaliby od takiego stowarzyszenia? •    pracy nad poprawą polskiego prawa w zakresie ochrony praw lokatorów, •    stworzenie bazy ekspertów (np. prawników, notariuszy, złotych rączek etc.), • udzielaniem certyfikatów dobrym najemcom, •    szkolenia dla właścicieli promujące najlepsze praktyki oraz przedstawiające obecny stan legislacyjny, •    dostęp do strony z wzorami dokumentów. Jeszcze raz wszystkim dziękuję za przybycie. Mam nadzieję, że dla wszystkich spotkanie okazało się czasem, w którym od innych praktyków inwestowania uzyskali odpowiedzi na swoje pytania oraz że ta forma networkingu przyczyni się choćby do wymiany informacji o znalezionych okazjach, a może nawet zrobienia wspólnego projektu inwestycyjnego. Do zobaczenia, Paweł Czerwiński pawel.czerwinski@gmail.com 