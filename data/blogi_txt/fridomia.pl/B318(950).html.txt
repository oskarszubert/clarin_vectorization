Pięć lat temu nie planowałem napisać żadnej książki. Nie sądziłem nawet, że kiedykolwiek się za to zabiorę. Wydawało mi się to zbyt trudne. Nie miałem żadnego pomysłu na jakąkolwiek treść. Pomysł przyszedł całkiem spontanicznie tuż po moim przejściu na emeryturę i całkiem spontanicznie powstała moja pierwsza książka. „Wolność finansową dzięki inwestowaniu w nieruchomości” napisaliśmy z Robertem dokładnie w tydzień, w lipcu 2009 roku. To znaczy tyle zajęło spisanie 7 rozdziałów książki oraz wstępu. Potem jeszcze ze dwa tygodnie trwało nanoszenie poprawek i uspójnianie treści. A potem jeszcze kilka tygodni cały cykl redakcyjny. Książka była już gotowa i wydrukowana we wrześniu 2009 roku. Pomysł na kolejną książkę – „Zarządzanie najmem. Poradnik dla właścicielek mieszkań na wynajem” – zrodził się w trakcie spotkań z Fridomiaczkami i Fridomiakami. Gdy po moich prezentacjach nt wolności finansowej pojawiały się wątpliwości. Padało „no tak, ale…” i już wiedziałem, że rozmówca będzie mówić o problemach z „najemcami, którzy nie płacą, zadłużają mieszkanie, niszczą je i nie chcą się wyprowadzić zasłaniając się ustawą o ochronie praw lokatorskich”. Zrozumiałem, że mi udaje się przed tymi problemami wystrzegać dzięki wdrożonym w życie dobrym praktykom najmu. I to właśnie te dobre praktyki stanowią treść Poradnika. Pomysł na trzecią książkę – „Pomysł do wynajęcia” – powstał dwustopniowo. Najpierw miałem pomysł by zaprosić Was do zrobienia sobie wspólnego portretu pt. Fridomiacy 2012, a potem by powtórzyć to ćwiczenie po 10 latach i zobaczyć gdzie udało nam się w tym czasie dojść. Gdy powstało Stowarzyszenie postanowiłem zmienić koncepcję tak by pomóc w promocji dopiero co założonego Stowarzyszenia. Znajdziecie w niej portrety – a właściwie to szkice portretów – 30 osób posiadających lub planujących zakup mieszkań na wynajem. Od czego zaczęli, co było ich inspiracją, jaką stosowali strategię, jakie popełnili błędy i jakie mają rady dla osób dopiero rozpoczynających swoją przygodę z nieruchomościami na wynajem. Czwarta książka też była efektem spotkań z Czytelnikami Fridomii. O ile część osób mówiąc „No tak, ale…” miała na myśli rzekome problemy z najemcami, to inna część – zwłaszcza studenci, którzy wiedzą, że problemy ze studentami to jakiś mit – chciała się dowiedzieć czegoś innego. „OK, pomysł wolności finansowej brzmi sensownie, ale… w jaki sposób Ty Sławku inwestowałeś?”. Chcieli jakiegoś konkretnego przykładu. Przykładu, że to możliwe „w polskich warunkach”:-). I dlatego postanowiłem podzielić się „Moją drogą do wolności finansowej”. Wiem, że część z Was przeczytała już wszystkie moje dotychczasowe książki. Dla każdego autora jest to bardzo miła uchu i sercu informacja. Jestem Wam bardzo za to wdzięczny. Dziękuję też Wam za to , że często przynosicie je ze sobą na spotkania i prosicie bym Wam je zadedykował. Część z Was prosi o dedykacje nie tylko dla siebie. Na kolejnych zakupionych egzemplarzach prosicie o dedykacje dla Waszych współmałżonków, dzieci, rodzeństwa, przyjaciół czy znajomych. Odbieram to jako dowód zaufania, że to co mam do przekazania uznajecie za godne nie tylko polecenia, ale nawet podarowania. Ogromne dzięki. Pisanie książek mi się spodobało. Planuję napisać kolejne. I to nie dlatego – jak się domyślał już niejeden dociekliwy Sherlock – że zamierzam więcej zarabiać na sprzedaży swoich książek niż na najmie moich mieszkań:-) Wystarczy mi to co zarabiam z najmu, a przyszłe dochody z książek zamierzam przekazywać w pełni na rzecz Fundacji Fridomia. Planuję napisanie kolejnych książek dlatego, że czuję że mam jeszcze czym się podzielić w obszarze wolności finansowej oraz dobrych praktyk najmu. Wielu książek jeszcze w Polsce brakuje, a ja mam czas na to by je pisać:-) Mam pytanie i prośbę do Was. Którą z moich dotychczasowych czterech książek uważacie za najlepszą, a którą za najgorszą? I dlaczego? Ja oczywiście też mam swoich faworytów, ale pozwolicie że wypowiem się jako ostatni:-) Wasze odpowiedzi pomogą mi lepiej zrozumieć oczekiwania moich lojalnych Czytelniczek i Czytelników. Z góry dziękuję za wszelkie Wasze opinie, przemyślenia, wskazówki, itp 