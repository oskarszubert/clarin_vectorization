Dziś przywitam Nowy Rok 10 godzin wcześniej niż gdybym był w Warszawie. To tak jakby mój 2013 trwał 10 godzin krócej. Za to 2014 będzie dla mnie o 10 godzin dłuższy:-) Planujemy przywitać go patrząc na spektakularną eksplozję sławnych na cały świat fajerwerków na Harbour Bridge w Sydney. Już od wczoraj trwają intensywne przygotowania do NYE 2013, czyli do całonocnej imprezy sylwestrowej. Patrząc na piękne widoki, patrzę też wstecz na Rok, który minął. Kilka miesięcy spędziłem łącznie w Ameryce Łacińskiej przypominając sobie język hiszpański. Byłem na mistrzostwach Afryki w RPA oraz na Confederations Cup w Brazylii. Pojechałem z synem na kilka tygodni do Azji. Wcześniej byłem też w Chinach i w Hongkongu w lutym. W listopadzie spędziłem trochę czasu w Uzbekistanie. Napisałem kolejną książkę. Byłem parę razy w Anglii oraz z jedną prezentacją w Irlandii. Oprócz tego spotkałem się z Fridomiakami w wielu miastach w Polsce i w Europie. Mzuri przybyło w tym roku około 400 nowych mieszkań (8 tylko wczoraj:-) do opieki. Założyliśmy Mzuri Investments, którego udziałowcami jest spora część współpracowników Mzuri. Ożeniłem się powtórnie:-) Przeprowadziliśmy się i mieszkamy z Nataszą w mieszkaniu wynajmowanym od jednego z warszawskich klientów Mzuri. Przeżyłem kontrolę skarbówki. Poradziliśmy sobie z pierwszym poważnym kryzysem w Mzuri. Zrezygnowałem z prezesowania założonemu przeze mnie Stowarzyszeniu, dzięki czemu odzyskałem spokój ducha i nieco większą wolność:-) NA fridomii przekroczyłem magiczną dla mnie liczbę 1000 wpisów. Kilka razy w ciągu 2013 Roku byłem zapraszany jako mówca na ważnych i prestiżowych konferencjach nieruchomościowych. Udało mi się w miarę nie chorować. Zakochałem się w jeżdżeniu po mieście skuterem i sezon zamknąłem dopiero w drugiej połowie listopada. Był to bardzo udany dla mnie rok. Ale już się cieszę na to, że 2014 będzie dla mnie jeszcze bardziej udany. Już to czuję. Mam głowę pełną pomysłów do realizacji. I dużo energii by moje pomysły wcielić w życie. I dużo determinacji, która bierze się m.in z tego, że do mojej 50-tki pozostało mi tylko niecałe … 100 tygodni:-) Jestem bardzo zdeterminowany by każdy tydzień jak najlepiej wykorzystać. Tak jak cieszę się wspaniałymi widokami na Sydney Harbour, tak i Wam wszystkim życzę wspaniałych widoków na Rok 2014:-) Niech będzie pełen zdrowia, radości, zrealizowanych postanowień, sukcesów i kolejnych kroków do wolności finansowej. Do Siego Roku!!! 