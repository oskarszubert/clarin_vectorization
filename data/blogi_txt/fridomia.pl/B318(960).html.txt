Czy znane jest Wam zjawisko polegające na tym, że kasjerzy w sklepach mylą się? Wszyscy jesteśmy omylni. Nie byłoby w tym nic dziwnego, gdyby nie to, że w moim przypadku w 95% pomyłek jest to na moją niekorzyść. Kasjerzy wydają mi za mało reszty; przy wklepywaniu do wagi, cena za kg podawana jest za droższy towar; mimo, że w koszyku mam 3 sztuki, to na rachunku pojawiają się cztery; itp. Czy Wam też się to zdarza? Do tej pory myślałem, że to kasjerzy chcą mnie okraść. Widzą Afrykańczyka i uznają, że pewnie i tak nie rozumiem się na polskich banknotach i monetach. Widzą we mnie łatwego do oskubania naiwniaka. A ja dość szybko liczę w głowie (może to dlatego, że nie wiem gdzie w swoim telefonie komórkowym znaleźć kalkulator? :-) i często wyłapuję te „omyłki”. I wtedy pojawiają się te same zaskoczone albo idące w zaparte miny, a potem sztuczne uśmiechy, zapewnienia, że to zwykła pomyłka, albo wręcz złość, że śmiem kwestionować ich uczciwość. Gdy ktoś tak idzie w zaparte, to mam zwyczaj by wyjaśniać sprzedawczyni,  że powinna mi podziękować za zwrócenie jej uwagi, że się pomyliła. Bo dzięki temu ma okazję naprawić swój błąd. A gdyby go nie naprawiła, to mógłbym podjąć podejrzeń, że jest zwykłą złodziejką. Przy czym mówię to z głosem kompletnego naiwniaka. I dziwię się dlaczego nie chce mi podziękować. Obserwuję, że tego rodzaju nietypowa reakcja (większość osób by nakrzyczała by dać odpust swojemu oburzeniu) przynosi pewien efekt. Choć pewnie krótkotrwały. Ostatnio rozmawiałem z właścicielką pewnego sklepu. I mnie olśniło. Teraz jestem przekonany, że te omyłki nie są dziełem przypadku, ani inicjatywą samych tylko kasjerów. Otóż wydaje mi się, że właściciele sklepów mają ze swoimi kasjerami pewien niepisany układ. Jeśli kasjer pomyli się na korzyść klienta (np wyda za dużo reszty), to normalnie powinien za to odpowiadać z własnej kieszeni. Np w postaci potrącenia z pensji. Ale jeśli w międzyczasie zdążył nakręcić trochę nadwyżki, to pracodawca mu pomyłkę… daruje. Bo jest z czego. Nazbierało się. Kasjer i właściciel sklepu są zadowoleni. Tylko dzieje się tak kosztem klientów sklepu. Klienci oprócz zapłaty za produkty, które wkładają do koszyka płacą jeszcze dodatkową składkę ubezpieczeniową na wypadek ludzkiej pomyłki kasjera.  Czy ktoś z Was pracował może „na kasie” (ja jeszcze nie) i może ze swojego doświadczenia potwierdzić (lub zaprzeczyć) istnienie takiego niepisanego układu? Może taki układ jest ok? Tylko, że dochodzę do wniosku, że jestem frajer. Bo w tych 5% przypadków gdy zorientuję się, że kasjer pomylił się na moją korzyść, to zwracam na to uwagę i oddaję nadwydaną mi resztę. Ale nie mam zamiaru zmieniać swoich przyzwyczajeń w świetle nowo pozyskanej wiedzy. Dalej będę naiwniakiem odmawiającym nad-wydawania mi reszty. Ciekawe ilu takich naiwniaków potrzeba by ten niepisany układ stracił rację bytu. Jak myślicie? 