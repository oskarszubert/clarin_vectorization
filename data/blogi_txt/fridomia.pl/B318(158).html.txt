W  sobotę 20 listopada pojechaliśmy z żoną do Narodowego Instytutu Audiowizualnego w Warszawie na wykład prof Zygmunta Baumana.  Organizatorzy nie przewidzieli chyba, jak ogromne będzie zainteresowanie tym wykładem wśród młodzieży akademickiej, ale również wśród ludzi sztuki i mediów – było bardzo tłumnie. Na szczęście udało nam się znaleźć jakieś rozkładane krzesełka i siedzieliśmy bardzo blisko sceny, choć trochę do niej bokiem. Już po paru minutach od rozpoczęcia wykładu zapomnieliśmy o drobnych niewygodach. Profesor mówił bardzo interesująco o tym, jak technologie informatyczne wpłynęły i wpływają na nasze codzienne życie. Podał przykład młodej dziewczyny, której przypadek został opisany w Chronicle of Higher Education. Owa dziewczyna wysyła średnio 3000 SMS-ów miesięcznie, a więc około 100 dziennie. Zakładając, że na spanie i mycie się przeznacza 8 godzin dziennie, owa dziewczyna wysyła 1 SMS średnio co 10 minut przez całą resztę dnia. Jedną z poważnych konsekwencji takiego stylu życia i komunikowania się jest to, że ta dziewczyna nie ma czasu po prostu pobyć … sama ze sobą. Odzwyczaiła się od tego prawie całkowicie i przerażała ją myśl, że może zostać odcięta od innych. Co by sama ze sobą wtedy zrobiła? Jednak możliwość bycia samemu (solitude) rozwija zdolność zebrania myśli, refleksji, planowania, kreowania czegoś nowego, kreowania treści do komunikacji… Z innych przykładów przytaczanych przez profesora wynikało, że ludzie uzależnieni od internetu w zasadzie preferują styl komunikacji on-line. Można się komunikować 24/7. Co ważniejsze, można nawiązywać niezobowiązujące kontakty (no strings attached). W przypadku kontaktów face-to-face traci się kontrolę nad przebiegiem kontaktu, trzeba być przygotowanym na nieprzewidywalny rozwój wypadków. W sferze on-line, jeśli rozmowa zaczyna przybierać niepożądany kurs, można po prostu wyłączyć się i już. Nie ma potrzeby chodzenia na  kompromis, zgody na poświęcenie. Ale też nie bierzemy odpowiedzialności za rozwój naszej relacji z drugą osobą.   Skrajnym przykładem tego zjawiska jest wynalazek japońskiej firmy Atami, Love Plus. Młodzi ludzie mogą sobie teraz downloadować … wirtualną dziewczynę. Można z nią pogadać (choć w bardzo wąskim zakresie słownictwa), ma ona swoje oczekiwania, ale można ją w każdej chwili… wyłączyć. Reklamowana jest jako wspaniały wynalazek dla mężczyzn, którzy nie mogą sobie poradzić z prawdziwą dziewczyną. Żadnych zobowiązań, żadnej odpowiedzialności za drugą osobę, za rozwój relacji. Inny przykład: ktoś się chwalił, że w Facebook’u nawiązał 500 przyjaźni. W ciągu jednego dnia !!! Wygląda na to, że teraz mogę na Facebooka przerzucić odpowiedzialność za utrzymywanie moich „przyjaźni”. W panelu po prezentacji profesora dyskutowano m.in o tym czy ta nowoczesna technologia czyni nas szczęśliwszymi, analizowano jak technologie ubiegłych wieków wpływały na rozwój relacji międzyludzkich, czy jesteśmy świnkami eksperymentalnymi dużych korporacji technologicznych, czy wszystko można utowarowić, czy można jeszcze zachować jakąś prywatność, itp. W podsumowaniu debaty, profesor Bauman zauważył, że nie można obciążać nowych technologii informacyjnych winą za wszystkie grzechy ludzkości. Jeśli ludzie będą wykorzystywali nowe technologie w nieodpowiedzialny, pozbawiony umiaru sposób, to sami sobie będą winni.   Tagi: rozwój osobisty , wolność 