Pod takim tytułem otrzymałem maila od mojej dawnej koleżanki z SGH (Grażyna od 16-17 lat co roku, w pierwszy piątek października, organizuje spotkania absolwentów naszego rocznika; co roku przychodzi 100-200 osób:-). Grażynę oburzył artykuł, który niedawno (13.08.2012) ukazał się w „Rzeczpospolitej”. Z artykułu „Wzrosły zarobki szefów funduszy emerytalnych” autorstwa Katarzyny Ostrowskiej wynika że w stosunku do roku 2012 nastąpił wzrost o 7% średnich zarobków członków zarządów TFE i wyniosły one PLN 47.500 miesięcznie na osobę, czyli około PLN 570.000 rocznie. Z jednej strony, to niedużo, bo to „tylko” 10 razy więcej niż średnia krajowa,  a w porównaniu do zarobków szefów firm notowanych na GPW to wręcz mało.  Rekordzista, prezes Comarchu zarobił około PLN 12 milionów, a 10-ty w rankingu płac prezesów spółek giełdowych PwC, prezes Banku Pekao SA – jak można wyczytać w sprawozdaniach finansowych banku – zarobił PLN 3,7 mln. Uzasadnieniem dla wysokich zarobków szefów dużych spółek jest ogromna presja związana z piastowaniem tak odpowiedzialnego stanowiska. I tu dochodzimy do czegoś co wydaje mi się sednem sprawy.Otóż według mojej najlepszej wiedzy – nie chciałbym nikogo urazić moimi słowami – członkowie PTE nie mają specjalnie wiele roboty, ani odpowiedzialności. Dane TFE otrzymuje co miesiąc od ZUS przelewy składek emerytalnych, a otrzymane składki lokuje w akcje i w obligacje skarbu państwa w określonych ramami prawnymi oraz strategią inwestycyjną proporcjach. Potem jeszcze podsumowuje na koniec miesiąca osiągnięte wyniki na inwestycjach, a jeśli wartość jednostki inwestycyjnej spadnie (bo spadają notowania Giełdy) to emeryci moga liczyć na … niższe emerytury. Zresztą zgodnie z tym co pisze w mailu Grażyna, „pierwsze wypłaty dla emerytów po 10 latach trwania nowego systemu wynosiły 58 zł-72 zł miesięcznie”, czyli PLN 696 do PLN 864 rocznie !!! Na tym tle, dość szokująco wyglądają podane w artykule „Rz” wynagrodzenia rad nadzorczych PTE. Koszt nadzoru PTE PZU wyniósł aż PLN 950.000 podczas gdy koszt nadzoru niepublicznego i „nie dającego zarobić kolegom” PTE Allianz wyniósł jedynie PLN 1.300 złotych (wygląda mi to na koszt herbaty i ciasteczek – po PLN 100 na każde z comiesięcznych spotkań Rady Nadzorczej + koszt dodatkowego „śledzika” na spotkaniu grudniowym, przedświątecznym:-). Podobnie zaskakuje rozbieżność płac trojga członków zarządu w dwóch najmniejszych PTE – w jednym złożonym z samych mężczyzn, zarobki są 3-krotnie !!! wyższe niż w drugim, złożonym – tak się przypadkowo składa – z samych kobiet. Jak konkluduje Grażyna, wygląda na to, że jedynymi beneficjentami – póki co – reformy emerytalnej są szefowie PTE oraz GPW i inwestujący nań inwestorzy, która bez regularnego dopływu środków z OFE przędłaby o wiele cieniej.  Ja bym jeszcze dodał do listy benficjentów agencje reklamowe zatrudniane do przygotowywania spotów reklamujących OFE, media w których te reklamy się ukazują, kancelarie prawne zatrudniane do ściągania zaległych należności z ZUS-u, pracowników TFE (bo przecież prezesi potrzebują asystentek, kierowców, dyrektorów departamentów, którzy z kolei potrzebują starszych specjalistów, a ci ostatni młodszych:-), itd. Można wysunąć argument – słuszny – że OFE to i tak lepsza opcja niż ZUS, gdzie dyrektor wprawdzie zarabia tylko PLN 20.000 miesięcznie, ale gdzie przerosty zatrudnienia i wydatków na ciągłą informatyzację oraz zapewnienie nowoczesnej powierzchni biurowej zjadają dużą część składek, i gdzie składki nie są gromadzone w postaci realnych pieniędzy, tylko zapisów na wirtualnych kontach emerytalnych. Ale moja konkluzja jest inna – jedni są po prostu warci drugich.Liczenie na emeryturę czy to z ZUS-u czy to z OFE, to jak liczenie na starość na … sąsiada. Choć znam bardzo wiele przykładów, że ta solidarna sąsiedzka pomoc bywa w Polsce bardziej niezawodna. Najlepiej jest liczyć na siebie. No i na pomoc sąsiedzką – bloga fridomia.pl:-) Całość artykułu poniżej (niestety nie mogłem znaleźć linka): Wzrosły zarobki szefów funduszy emerytalnych Członek zarządu powszechnego towarzystwa emerytalnego miesięcznie zarabiał w 2011 r. 47,5 tys. zł Łącznie wynagrodzenia szefów 13 towarzystw emerytalnych pochłonęły w 2011 r. 22,3 mln zł. Co ciekawe, w 2010 r. zarobki władz PTE nieznacznie spadły, a w 2011 r. skoczyły o 7 proc. Osoby z zarządów powszechnych towarzystw emerytalnych w 2011 r. zarabiały przeciętnie w skali miesiąca o 3 tys. zł więcej niż w 2010 r., wynika z wyliczeń „Rz” na podstawie sprawozdań finansowych tych instytucji. Z kolei według danych nadzoru łączne wynagrodzenia w PTE spadły w 2011 r. o 1,6 proc., do 96,4 mln zł. Ten spadek był jednak raczej spowodowany ograniczaniem zatrudnienia. Liczba osób pracujących w PTE obniżyła się o blisko 140 osób, do ponad 700. To, ile zarabiają zarządy towarzystw emerytalnych, które kierują otwartymi funduszami emerytalnymi, sprawdziliśmy głównie w sprawozdaniach finansowych PTE przekazywanych do Krajowego Rejestru Sądowego. Same towarzystwa niechętnie udzielają takich informacji. W sprawozdaniach brakuje jednak podziału na pensje prezesa i pozostałych osób w zarządzie. Jedno towarzystwo, Pocztylion- Arka, ani nie udzieliło nam informacji o zarobkach władz, ani nie złożyło jeszcze sprawozdania finansowego do KRS. Zgodnie z branżą – Zarobki w zarządach PTE nie odbiegają od standardów stosowanych w instytucjach finansowych – mówi Łukasz Dajnowicz, rzecznik Urzędu Komisji Nadzoru Finansowego (UKNF). Zdaniem ekspertów z firm zajmujących się wynagrodzeniami pensje członków zarządów PTE są zgodne z poziomem wynagrodzeń na rynku finansowym w Polsce. Na tle wynagrodzeń członków zarządów np. banków oraz dużych spółek ubezpieczeniowych ich wynagrodzenia mogą się wydawać niewielkie. Średnia płaca prezesa banku z GPW przekroczyła w 2011 r. 2,1 mln zł (175 tys. zł miesięcznie), a najlepiej opłacany zarobił dwa razy więcej. Dla porównania prezes ZUS dostaje ok. 20 tys. zł co miesiąc, ale może też liczyć na dodatki, premie i nagrody. Ale równocześnie, jak podkreśla Krzysztof Domagała, specjalista ds. wynagrodzeń w firmie Sedlak   Sedlak, poziom wynagrodzeń w PTE, w porównaniu z wszystkimi spółkami notowanymi na giełdzie, jest wysoki. – Jak wynika z raportu „Wynagrodzenia członków zarządów spółek notowanych na GPW w 2011 roku” przygotowanego przez firmę Sedlak   Sedlak, mediana rocznego wynagrodzenia menedżerów pracujących w zarządach cały 2011 rok wyniosła 518 tys. zł. Oczywiście poziom płac jest zróżnicowany w poszczególnych branżach i wynosi od niecałych 200 tys. zł rocznie w przemyśle farmaceutycznym do 1,7 mln zł w bankach i firmach ubezpieczeniowych – wskazuje Krzysztof Domagała. Liderzy i outsiderzy Na uwagę zasługują wynagrodzenia w podmiotach, które zarządzają najmniejszymi funduszami emerytalnymi. Trzyosobowy zarząd Pekao Pioneer PTE zarobił w ubiegłym roku 2,2 mln zł, a tak samo liczny zarząd Polsatu prawie trzy razy mniej – 684 tys. zł. Na czele obu tych towarzystw są osoby, które piastują funkcję prezesa od początku istnienia spółki: Tomasz Bańkowski w Pekao Pioneer PTE i Anna Horsecka w PTE Polsat. Do tego jeden zarząd składa się wyłącznie z mężczyzn, a drugi wyłącznie z kobiet. Gdy do zarobków zarządu doda się wynagrodzenie osób w radzie nadzorczej, to okaże się, że najwięcej zarobiły władze PTE PZU (2,6 mln zł). Nadzór PTE PZU to koszt rekordowy w zestawieniu z innymi – rzędu ponad 950 tys. zł. Dla porównania w PTE Allianz było to zaledwie 1,3 tys. zł. W radach może zasiadać jednak różna liczba osób. Łączne wynagrodzenie rad we wszystkich towarzystwach wyniosło 2,2 mln zł i spadło o ponad 8 proc. wobec 2010 r. Rząd chce położyć rękę na pieniądzach w OFE? Rząd może zdecydować się na przejęcie pieniędzy z funduszy emerytalnych – podał w piątek Reuters, powołując się na nieoficjalne źródło zbliżone do rządu. Nasze źródła nie potwierdzają tej informacji. Zdaniem naszych rozmówców bardziej możliwy jest scenariusz przygotowywania gruntu pod jesienną prezentację przyszłorocznego budżetu oraz działań antykryzysowych, zapowiedzianych przez Donalda Tuska. Możliwe, że znajdą się w nich jakieś decyzje związane z OFE. Według naszych rozmówców oraz oczekiwań ekonomistów bardzo możliwy jest scenariusz, w którym nie zostanie podniesiona składka przekazywana do tych instytucji. Zgodnie z prawem, które weszło w życie w ub. r., składka do OFE powinna wzrosnąć od 2013 r. do 2,8 z obecnych 2,3 proc. Innym możliwym scenariuszem, zanim rząd w krytycznej sytuacji budżetu zdecydowałby się na likwidację OFE, jest przeniesienie osób w wieku przedemerytalnym do ZUS zamiast tworzenia nowego bezpiecznego funduszu emerytalnego chroniącego ich kapitał. Dzięki temu, o czym już dawno mówił minister finansów Jacek Rostowski, rząd zyskałby dodatkowe pieniądze. Według prawa w 2013 r., dwa lata po obniżeniu składki do OFE (pierwotna jej wysokość to 7,3 proc.) ma się odbyć przegląd prawa dotyczącego OFE. Dotąd składki trafiające do filaru kapitałowego zostały też obniżone do 0 proc. w Estonii oraz do 2 proc. w Rumunii, na Łotwie i Litwie. Na Węgrzech rząd doprowadził do nacjonalizacji zgromadzonych w filarze kapitałowym środków. Węgrom dano możliwość pozostania w II filarze, ale musieli się zrzec praw do świadczeń wypłacanych przez państwowego ubezpieczyciela. 