W dzisiejszym wydaniu „Rzeczpospolitej” znalazłem artykuł Bartosza Marczuka, w którym autor przytacza ciekawe statystyki z raportu Eurostat. Przytaczam je tutaj gdyż na łamach fridomii regularnie pojawiają się pytania o to czy sensowne jest inwestowanie w nieruchomości na wynajem skoro – ponoć – Polska się wyludnia. Ostatni tego typu wpis pojawił się nie dalej niż … wczoraj:-) Z raportu Eurostat wynika, że pracujące Polki rodzą niemal dwoje dzieci, a te, które pracy nie mają, nie rodzą nawet jednego. Wskaźnik dzietności dla pracujących wynosi 1,78,  a dla nie pracujących tylko 0,92. To głównie bariery materialne i brak poczucia bezpieczeństwa (a nie zmiany kulturowe) są odpowiedzialne za niską liczbę narodzin. W okresie koniunktury (np w latach 2008-09) wskaźnik dzietności rośnie; w okresie dekoniunktury (2002-03) spada. Kobiety (i ich mężowie) czujące się bezpiecznie od strony finansowej chętniej zachodzą w ciążę. To pewnie dlatego Polki mieszkające w Anglii rodzą więcej dzieci niż ich siostry czy kuzynki, które pozostały w Polsce. To pewnie dlatego w Szwecji czy we Francji gdzie jeszcze 20-30 lat temu ogłaszano zapaść demograficzną i prognozowano wyludnienie, dziś wskaźniki dzietności są dużo wyższe niż w Polsce. To pewnie dlatego najbardziej w Europie liczba ludności spadała do niedawna w Rosji czy na Białorusi. Osobiście z jednej strony jestem sceptyczny co do alarmistycznych prognoz dotyczących wyludnienie (chodzi w nich chyba o to, by zmobilizować nas do prokreacji w obliczu nieuchronnego załamania się systemu emerytalnego), a z drugiej strony mam nadzieję, że dzietność wzrośnie w wyniku konwergencji standardów życia z Zachodem. Z trzeciej wreszcie strony, popyt na mieszkania będzie zależał nie tylko od liczby narodzin, ale też od innych czynników. Wśród nich wyróżnić można m.in. imigrację, która będzie się nasilać wraz ze wzrostem zamożności Polski, zbyt duże obecnie zagęszczenie polskich mieszkań (370 na 1000 mieszkańców, wobec ponad 500 średnio w UE); większą liczbę singli z wyboru, rozwodów, chęć wcześniejszego usamodzielniania się młodycj, oraz wreszcie również tego, że ludzie żyjąc coraz dłużej, dłużej będą zajmować  swoje mieszkania przed przeprowadzką na cmentarz. Ale oczywiście inwestowanie w nieruchomości na wynajem – tak jak każda aktywność człowieka – niesie za sobą ryzyko. Niemniej decyzja o nie inwestowaniu w nieruchomości na wynajem też jest … ryzykowna.Wydawanie wszystkiego i liczenie na emeryturę z ZUS-u do najbezpieczniejszych strategii nie należy. Inwestowanie w inne typy aktywów też nie jest pozbawione ryzyka. Poza tym służy bardziej pomnażaniu kapitału, niż osiągnięciu fridomii. Natomiast jeśli ktoś zna lepszy, bezpieczniejszy sposób osiągnięcia wolności finansowej niż poprzez inwestowanie w nieruchomości na wynajem, to gorąco zapraszam do podzielenia się nim na łamach fridomii. Chętnie będę ten nowy sposób aktywnie promował:-) 