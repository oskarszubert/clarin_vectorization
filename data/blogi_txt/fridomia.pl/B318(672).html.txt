… czyli bloki z wielkiej płyty mogą postać jeszcze i 100 lat. Tak twierdzi w swoim niedawnym artykule w GW (piątek 7.12.12) red Marek Wielgo. Najbardziej newralgiczny element konstrukcji bloków to tzw „wieszaki” za pomocą których łączona jest płyta wewnętrzna z elewacyjną. Podobno aż 90% owych wieszaków jest wykonanych – wg wyrywkowych badań Instytutu Techniki Budowlanej – z niewłaściwej stali. Dodatkowo 6 z 10 z nich było nieprawidłowo zakotwiczonych. Mimo tych niedoróbek, specjaliści, z którymi rozmawiał red Wielgo, twierdzą – jak jeden mąż – że nie ma ryzyka zawalania się tych budynków. Ogromna szkoda, że nie zadbano o weryfikację stanu technicznego wieszaków przy okazji programu termomodernizacyjnego i remontowego. By zachęcić do modernizacji budynków, budżet państwa wypłacał premię spółdzielniom i wspólnotom mieszkaniowym. Można było uzależnić wypłatę premii od przedstawienia ekspertyzy stanu technicznego. A tak, to sądzę, że pewnie zgodnie ze starym polskim powiedzeniem „mądry Polak po szkodzie”, program sprawdzania i wymiany wadliwych wieszaków zostanie uruchomiony dopiero gdy któraś z ważących pół tony płyt elewacyjnych runie kiedyś na ziemię. Osobiście nie bardzo widzę, by po takiej ewentualnej katastrofie ktokolwiek w Polsce zaordynował ewakuację mieszkańców bloków z wielkiej płyty. Bo niby gdzie by się miało podziać miliony mieszkańców bloków? Według red Wielgo mieszkań w blokach mamy około 4 milionów (czyli ponad 1/3 wszystkich mieszkań w Polsce). Cytowany artykuł jest kolejnym głosem w pojawiającej się jak bumerang na łamach bloga fridomia.pl dyskusji czy warto w ogóle inwestować w mieszkania na wynajem w blokach z wielkiej płyty. Redaktor Wielgo twierdzi, że bloki zostaną z nami na dłużej jeśli tylko będą odpowiednio zadbane. Ich dodatkowymi atutami jest często doskonała lokalizacja, dobre skomunikowanie i nasycenie infrastrukturą potrzebną do wygodnego życia (bliskość sklepów, przedszkoli, aptek, urzędów pocztowych, itp). Inna rzecz, że standard i jakość wykonania wielu współcześnie budowanych osiedli też pozostawiają wiele do życzenia. Developer to przecież przede wszystkim biznesman w czasach kryzysu (i nie tylko) szukający oszczędności kosztów:-) „Gniotsa nie łamiotsa” … to przede wszystkim określenie (pochodzące z czasów PRL) produktów radzieckiego przemysłu motoryzacyjnego. Było dla mnie ogromnym zaskoczeniem, że powiedzenie to nie jest w ogóle znane … Rosjanom. Przynajmniej nie wszystkim. I to mimo tego, że – jak dla mnie – określenie to brzmi jak czysta, melodyjna mowa rosyjska. Jeśli macie znajomych Rosjan, to zapytajcie ich proszę czy wiedzą co to znaczy „gniotsa nie łamiotsa”? Chcę się upewnić czy rzeczywiście jest to tylko polskie, jedynie rosyjsko-brzmiące, powiedzenie. Podobne do niby-francuskiego, powiedzianego szybko i z odpowiednią melodią „końżreżur, a pantrawę”:-) 