Igrzyska w Soczi sprawiają nam wszystkim ogromną radość. Nareszcie polscy sportowcy zaczynają wygrywać. To dość charakterystyczne, że wszystkie cztery zdobyte dotąd  krążki są złotego koloru. Wg stanu na dziś tylko 2-3 kraje zdobyły więcej złota podczas tegorocznych Igrzysk:-) Czy to zapowiedź tego,  że przestajemy być narodem, który zadowala się i cieszy z „doskonałego miejsca w drugiej dziesiątce”? Oby! Cała trójka medalistów to wspaniali sportowcy. Na swoje sukcesy pracowali wiele ciężkich lat, okupionych wieloma wyrzeczeniami. Musieli pewnie pokonać wiele przeciwności losu. Za każdym razem gdy pojawia się jakaś bariera na drodze do sukcesu (zmęczenie, pokusa libacji alkoholowej, kontuzja, zagranie nie fair rywali, ludzka zawiść czy złośliwość, brak pomysłu, zwątpienie w sens swoich działań) mamy do wyboru jedną z dwóch opcji. Wycofać się lub po prostu zagryźć wargi, podnieść się z kolan i dalej konsekwentnie dążyć do sukcesu. Jak to powiedział Winston Churchill – sukces to kroczenie od porażki do porażki, bez utraty entuzjazmu. Każde z dotychczasowych zwycięstw było piękne. Dwa złote medale Kamila Stocha – fenomenalne. Udźwignął ciężar bycia faworytem. Osiągnął coś czego nie udało się osiągnąć jego wielkiemu mistrzowi – Adamowi Małyszowi. 0,003 sekundowe zwycięstwo Zbigniewa Bródki ogromnie dramatyczne. To fajnie, że w czasach ogromnej komercjalizacji sportu zdarza się jeszcze amator – strażak,  z kraju bez ani jednego profesjonalnego lodowiska, który sięga po najwyższy laur olimpijski. A zdobycie złota przez Justynę Kowalczyk pokazuje jedno.  Potęgę determinacji. Zero wymówek:-) I Wam życzę takiej właśnie, żelaznej determinacji w dążeniu do Waszych celów. 