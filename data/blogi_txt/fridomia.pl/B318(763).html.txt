La primavera empieza hoy, el 21 de marzo, czyli – po hiszpańsku – początek wiosny to dziś! Ale o ile do Hiszpanii, to być może wiosna już zawitała, tak z przyjazdem do Polski strasznie się ociąga. Za czasów młodości Marka Grechuty wiosna potrafiła zaskoczyć wcześniejszym przybyciem (posłuchaj http://www.youtube.com/watch?v=q80BAs4QjQQ), ale ostatnio zaskakuje … śniegiem i mrozem. Mój przyjaciel kilka tygodni temu pocieszał mnie, że tylko jeszcze -12stC i już będzie wiosna:-) Ale minus 12 było, minęło, a zamiast wiosny znów zapowiadają -18st C w Suwałkach. Brrrr. Dziś rano w TVN24 (włączyłem by zobaczyć co się dzieje na Cyprze) widziałem mapkę Polski z liczbą słonecznych dni w poszczególnych województwach w czasie ostatniej zimy. Nie zapisałem sobie tych danych, a teraz nie mogę ich odnaleźć na stronach GUS-u. O ile dobrze pamiętam, to w ciągu ostatnich 90 dni zimy, w Warszawie mieliśmy tylko 14 słonecznych dni, a w Szczecinie chyba tylko 6 dni!!! Za to średnio mieliśmy około 60 dni z całkowitym zachmurzeniem, a w Lublinie takich dni od początku astronomicznej zimy było aż 66!!! Tak po prawdzie, to wolę gdy w zimie nie ma słońca w mroźne dni. Bo na bazie moich dotychczasowych doświadczeń, słońce przy temperaturze minus 5, oznacza, że kolejnego dnia będzie minus 10. A jeśli dalej będzie świecić słońce, to temperatura w kolejnym dniu spadnie do minus 15. Więc już może niech słońce nie świeci, ale niech się zima ograniczy do swoich przydzielonych jej 90 dni. I ani dnia dłużej:-) Zresztą opracowałem już swój własny sposób na zimę. Wkrótce nie będę już oglądał śnieżnych widoków, nie będę się ślizgał na oblodzonych chodnikach, nie będę odśnieżał samochodu, ani marzł na przystankach. Nie będę kupował szalików, czapek, ani zimowych butów. Nie będę zmieniał opon na zimowe. Nie będę ogrzewał mieszkania. Nie będę się ubierał wychodząc z domu do pobliskiego sklepu.  Począwszy od października 2015 zamierzam wyjeżdżać z Polski na 180 dni, tak by całą zimę spędzać gdzieś w tropikach. Już teraz zimą częściej wyjeżdżam za granicę (spędzam więcej niż połowę zimy poza Polską), ale od 2015 roku będę wyjeżdżał tak, by ani na jeden dzień nie wracać do Europy. A 21 marca będę celebrował nie początek (kalendarzowy) wiosny, a equinox, czyli stan w którym słońce w Kenii (na Równiku) w południe znajduje się dokładnie nad naszymi głowami i nie rzucamy jakiegokolwiek cienia:-) Zostały mi zatem jeszcze tylko dwie zimy – 2013/14 oraz 2014/15. Jakoś przeżyję:-) A w międzyczasie, może skoro nie mamy jeszcze wiosny, to może chociaż o niej poczytamy czy posłuchamy. Znacie jakieś wiersze lub piosenki o wiośnie? 