Dziś rano obudziłem się pełen niesamowitej energii, którą wtłoczono w nas w ubiegły weekend. Cały piątek, sobota i niedziela były wypełnione głośną, energetyzującą muzyką, oklaskami, ciągłym „przybijaniem piątki”, głośnymi okrzykami wojowniczymi, charyzmatycznymi trenerami często krzyczącymi wniebogłosy ze sceny, tańcami, śpiewaniem piosenek, itp. Nawet wstając z miejsc czy siadając trzeba było dawać z siebie – wymagane przez T Harv Ekera i innych prowadzących – „100%”, czyli m.in odpowiednio głośno krzyczeć. Było mnóstwo energii. Co jeszcze było na szkoleniu „Umysł milionera”? Był sam Harv Eker, który jak sam przyznaje, z 80-90 kursów „Milionaire Mind” odbywających się co roku, bierze udział tylko w 3-4 rocznie. Oprócz niego, było też około 2000 uczestników z całej Polski, a nawet też z zagranicy. Wśród nich znalazło się sporo Fridomiaczek i Mieszkaniczników, co też oczywiście mnie bardzo ucieszyło. Padło wiele bardzo mądrych słów. Takich, o których już czytałem w książkach Ekera i w książkach innych autorów. Takich słów, z którymi – w doskonałej większości – się w pełni zgadzam. Podanych w prosty, przekonujący sposób. Więcej nawet, podanych w sposób nie pozostawiający ani odrobiny miejsca na jakiekolwiek  wątpliwości. Nie liczyłem, ale sądzę, że głośne firmowe zawołanie „tak czy tak?” – bardzo zgrabna konstrukcja, przyznaję z uznaniem – padło z ust prowadzących szkolenie co najmniej 400-500 razy w ciągu tych 3 dni szkoleń. Średnio co 2-3 minuty, ale w porywach nawet kilka razy na minutę. Ta energia, te rytuały z high-five, te firmowe zawołania (inne zawołania dotyczyły tego by wciąż, co minutę czy dwie, uczestnicy głośno powtarzali wybrane słowa klucze), ciągłe wstawanie z krzesełek, tańczenie na scenie po każdej przerwie, różne konkursy i konkursiki, a także profesjonalnie przygotowane zeszyty do notatek i ćwiczeń służyły temu by wciągnąć i zaangażować uczestników w proces uczenia się. Bardzo nowoczesna i wysoce skuteczna metoda. Tak nowoczesna, że nie przewidziano chociażby nawet 15 minut na zadanie jakichkolwiek pytań – czyli coś co dotąd wydawało mi się podstawą interakcji i zaangażowania. Nie pamiętam szkolenia czy wystąpienia na którym nie byłoby możliwości zadania choćby kilku pytań. A czy Wy byliście już kiedykolwiek na takim szkoleniu? Pamiętam, że gdy na szkolenia Andersena w Chicago przyjeżdżał prezes Microsoftu czy Oracle, czy Jack Welch (gdy był jeszcze prezesem GE) to im też można było zadawać pytania. A tu nie. Nie sądzę by brak możliwości zadawania pytań wynikał z niedociągnięć organizacyjnych. Pod kątem organizacyjnym wszystko pracowało jak w szwajcarskim zegarku, co warto tym bardziej pochwalić, że machina szkoleniowa pod nazwą „Umysł Milionera” po raz pierwszy zetknęła się z Polską, pierwszym krajem zza byłej Żelaznej Kurtyny. Pomocnicy wbiegiwali na salę na komendę, poszczególne bazy meldowały swoją gotowość, muzyka włączała się i nagle wyłączała na jedno klaśnięcie prowadzącego, sprzedawcy wieszali plakaty z nowymi ofertami dokładnie w momencie kiedy oferta padała z ust prowadzącego. Wszystko dopięte na ostatni guzik. Nie było też tak, że nie znalazłoby się 15-30 minut na pytania w czasie szkolenia trwającego w sumie 40 godzin. Brak możliwości zadawania pytań musiał być zatem celowy. A jaki był cel? Nie wiem, ale mogę się tylko domyślać, że chodzi o to, że pytania rodzą wątpliwości. A wiadomo, wątpliwości mają luzerzy, a nie milionerzy:-). Po drugie, pytania nie bardzo pasowałyby do atmosfery szkolenia. Atmosfery czasami bardzo wzniosłej, niemal religijnej – „bracia i siostry”, „kochajmy się”, „złapmy się za ręce”, wspólne śpiewy, liczne deklaracje z ręką na sercu, 10-punktowe (jak dekalog) deklaracje nastawienia, itp. A za chwilę atmosfery bardzo militarystycznej – dowódcy grup, przełamywanie swoich strachów, głośne okrzyki wojowników z Hawaii, spóźnialscy nie będą wpuszczeni na salę, itp środki dyscyplinujące. A przecież wiadomo, że ani w kościele, ani w wojsku, pytań się nie zadaje. Wykonuje się polecenia biskupa czy generała i tyle. Jak wiecie, znam już 11 języków, ale w zeszły weekend poznałem – ponoć – nowy język. Jaki? Język sukcesu finansowego, język milionerów. To ponoć język tak inny, że jeden z prowadzących miał kłopoty by porozumiewać się z własną matką czy rodzonym bratem. Dopóki oni też nie wzięli udziału w jednej z kolejnych sesji tego szkolenia:-) Ale mówiąc zupełnie serio, to oczywiście zgadzam się w 100% z tym, że osoby myślące „tradycyjnie” i osoby mające „umysł milionera” inaczej postrzegają otaczającą ich rzeczywistość; skupiają się na szansach, a nie na zagrożeniach; nie tylko „chcą” osiągnąć swój cel, ale są „zdeterminowani” by go osiągnąć; biorą większą odpowiedzialność za swoje życie oraz za osiągane rezultaty, zamiast zwalać winy na niesprzyjające otoczenie. Problemy są dla nich nie przeszkodami, ale dobrymi okazjami do zarobienia pieniędzy. Napisałem „ponoć” bo wydaje mi się, że ja już ten język znałem.  Te 3 dni szkolenia pozwoliło mi język sukcesu finansowego podszlifować. Ale nie definiowałem dotąd tego języka jako odrębnego języka. Więc tak naprawdę będę mógł od teraz mówić, że znam 22 języki. 100% poprawy!!! I to tylko w jeden weekend. „Good or good?” Bo rzeczywiście gdy 2 tygodnie temu w Meksyku tłumaczyłem swoim nauczycielom co to jest wolność finansowa, to czułem że barierą w komunikacji nie jest tylko, że mam mały zasób słów w języku hiszpańskim, ale przede wszystkim to że moi nauczyciele nie znają … języka milionerów:-) Musiałem ich nauczyć mówić w … hiszpańskim języku milionerów. A że oprócz polskiego znam też jego „milionerską” wersję, podobnie jak z angielskim, rosyjskim czy innymi, to od dziś mogę mówić, że znam już prawie … 22 języki. „Prawie” bo jeszcze tylko będę musiał – przy najbliższej okazji – uzupełnić zasób około 100 słów potrzebnych do opisania wolności finansowej w języku kikuyu czy po rumuńsku. Co jeszcze było na szkoleniu? Mnóstwo sprzedaży. Poprzez „mnóstwo” mam na myśli, po kilka godzin dziennie. „Czy przyjechaliście tutaj by się rozwijać?” Retoryczne pytanie, które czasami było powtarzane przez trenerów dla dodatkowego wzmocnienia efektu. „Tak czy tak?”. „to z pewnością chcecie usłyszeć o … (i tu nazwa kolejnego szkolenia). Tak czy tak!?”. I tak przechodziliśmy skrypt kolejnej prezentacji sprzedażowej kolejnego programu. Program po programie. A że Harv Eker ma ich w swoim zestawie uniwersytetu życia, milionów, powodzenia w relacjach, itp sporo to wiele osób – słyszałem to podczas przerw – czuło się jakby oglądali przez wiele godzin Mango TV. Z drugiej strony, prowadzący powtórzyli kilka razy – i się znów z nimi w pełni zgadzam – że czas to nasz najcenniejszy zasób. Przyznam, że nie czuję by mój czas został w ten sposób najlepiej wykorzystany. Gdyby to chodziło tylko i wyłącznie o moje dobro, to można było zorganizować budki informacyjne (zresztą byli inni wystawcy) i w nich opowiadać zainteresowanym o wszystkich dostępnych szkoleniach. Jest też szkolenie kompleksowe – taki sześciopak ze specjalnymi zniżkami. Uniwersytet ( i tu się pewnie zgodzę) lepszy niż Harvard czy Oksford, bo mówiący nie o teoriach, ale o życiu, bogactwie, szczęściu, miłości. Gdy Harv zachęcał do jego zakupienia, to chyba nieco się zagalopował, bo stwierdził, że bez tego sześciopaka będziemy musieli harować przez 30-40 lat i pozostaniemy do końca życia biedakami. No ale zaraz, zaaz!! Przecież my mamy już „umysły milionera”? Czyż nie?! No ale cóż, Harv pewnie wie lepiej, w końcu to jego programy. Ale jeśli tak jest, to oznaczałoby, że kurs „umysł milionera” nie wystarczy do tego, by dozgonnie cieszyć się bogactwem. To w takim razie to szkolenie nie było wcale „szkoleniem”, tylko raczej … eventem marketingowym. Za który sami zapłaciliśmy. PLN 500 (w sumie pikuś) + prawie 40 godzin każdy. Czyli w sumie aż 80,000 godzin!!! Teraz rozumiem dlaczego dawano osobom wychodzącym podczas prezentacji kolejnych programów szkoleniowych, wyraźne znaki, że to bardzo „rude”, zachowanie zupełnie nie do pomyślenia w Kalifornii. O tym, że był to event, dodatkowo świadczy aż tak wiele elementów agresywnej sprzedaży; wielość prezentów (uczniowie zwykle dostają mniej prezentów niż … potencjalni klienci:-); spektakularne zakończenie przypominające ceremonię rozdawania Oskarów. Czy warto było przyjść na to „szkolenie”? Każdy to oceni po swojemu. Dla mnie osobiście była to okazja przypomnienia sobie starych, dobrych prawd. Poznania kilku nowych. Spotkania starych, dobrych znajomych. Poznania kilku nowych. Zobaczenia na żywo mistrzostwa świata w prezentacji, w organizacji eventów, a przede wszystkim w sprzedaży. Zapłaciliśmy komuś 80,000 naszych cennych godzin by miał okazję zrobić doskonały PR, sprzedać nam szkolenia (mam nadzieję, że te kolejne to będą prawdziwe szkolenia, gdzie sprzedaż kolejnych nie zajmie 1/3 czasu lub więcej) i byśmy my dalej sprzedawali te szkolenia członkom swojej rodziny, współpracownikom w firmach, czy znajomym. Osobiście nie chcę się dalej bogacić. Wystarczy mi osiągnięty przeze mnie poziom wolności finansowej.  Zgadzam się ze stwierdzeniem, że jeśli przestaniesz się rozwijać, to zaczniesz się kurczyć i zginiesz. Uważam jednak, że można się doskonale samorealizować nie pomnażając w nieskończoność swojego majątku. A T Harv Eker mówił kilka razy, że mamy wręcz obowiązek się bogacić, do maksymalnego limitu naszych możliwości, po to by pomagać innym. Tutaj nie do końca się z nim zgadzam. A nawet więcej, chyba fundamentalnie się z nim nie zgadzam. Więc pewnie dlatego, nie jestem aż tak entuzjastycznie zadowolony z tego szkolenia. I zdaję sobie sprawę z tego,  że pewnie jestem w maleńkiej mniejszości, albo może nawet zupełnie sam w swojej ocenie spośród 2000 uczestników. Trudno. Zawsze mówię to co myślę. Natomiast wierzę w szczerość Harva oraz w jego czyste intencje poprawy świata. Nie musi tego robić, a jednak chce mu się jeździć po całym świecie i pozytywnie wpływać na ludzi. Pomagać im w odmianie swego życia na lepsze. Choć staram się to robić na bardzo małą skalę, to wiem jakie to jest trudne i męczące.  I tym bardziej doceniam i szanuję jego działania. Harv is great! Yes or yes? YES OR YES???!!!! „tak czi tak?! A wszystkim osobom, które uczestniczyły w spotkaniu, a zwłaszcza tym z Was, którzy zapisali się na kolejne szkolenia Harva, z całego serca życzę sukcesów. Chciałbym byście z pełną determinacją założyli nowe biznesy i/lub rozkręcili istniejące do takiego poziomu by w ciągu 3-5 lat osiągnąć osobiste dochody rzędu co najmniej PLN 300 tysięcy miesięcznie, czyli co najmniej PLN 10.000 dziennie. Byście przy okazji pomogli rozwijać biznesy, które ułatwią nam życie w Polsce. I byście stworzyli polskie marki, które podbiją świat. By różni nasi goście zza oceanu nie pytali czy mamy w Polsce karty kredytowe:-). Śmiałości i powodzenia! A być może część z Was – po osiągnięciu wolności finansowej – zdecyduje się dołączyć do Klubu Fridomiaków i pojechać z nami na kilkumiesięczne safari do Kenii na jesieni 2022 roku. Gorąco zapraszam! A wszystkim, jak zwykle, sukcesów i wolności! Od Pawła z łódzkiego Klubu Inteligencji Finansowej dostałem też linka do filmiku na YouTube ze szkolenia z Madrytu. Gdyby nie białe krzesełka (u nas były czarne) i nieco inne logo MMI, to szukałbym siebie wśród uczestników. Filmik prawie doskonale oddaje atmosferę tego eventu, a w szczególności część fun’ową tego spotkania (części religijno-militarystyczno- sprzedażowych nie ma, ale to zrozumiałe, bo przecież nie są aż tak bardzo sexy:-))) Dzięki Pawle. 