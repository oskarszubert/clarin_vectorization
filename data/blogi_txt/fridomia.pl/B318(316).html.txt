Oto treść maila, którego dzisiaj otrzymałem od Pani Barbary. Przeczytajcie go jako pewną przestrogę dotyczącą zawiłości polskiego prawodawstwa. Tak jak wspomniałem w „Poradniku dla właścicielek mieszkań na wynajem”, zawiłości prawne, to według mnie największe ryzyko najmu. Człowiek robi wszystko co mu się wydaje do niego należy, a tu raptem okazuje się, że czegoś – o czym nikt i tak nie wie -  nie dopatrzył. A swoją drogą, to będę bardzo wdzięczny za wszelkie podpowiedzi działań dla Pani Barbary. Pani Barbaro, serdecznie dziękuję za podzielenie się tym osobliwym przypadkiem i trzymam kciuki za pomyślne rozwiązanie problemu. Oto treść maila od Pani Barbary: „Niedawno miałam dość przykrą przygodę związaną z wynajmem mieszkania, która naraża mnie na dość duże koszty finansowe i pomyślałam, że może, jako eksperta w tej dziedzinie może to Pana zainteresować. Mam nadzieję, że będzie Pan mógł nagłośnić ten problem, tak aby nikt inny nie miał już tak nieprzyjemnych przejść.  Posiadam lokal mieszkalny, dla którego szukałam najemcy. Szybko okazało się, że jest to atrakcyjne miejsce dla pewnej firmy, która szefowa stwierdziła, że mieszkanie jest dla nich idealne. Agencja pośrednictwa, z której korzystałam powiedziała mi, że to nawet lepszy i pewniejszy najemca niż, jakaś rodzina. Pełna optymizmu zgłosiłam wynajem pod lokal użytkowy do gminy, płaciłam podatki, jak za lokal użytkowy i uważałam sprawę za załatwioną.  Pewnego pięknego dnia przyszło do mnie pismo z informacją o inspekcji w lokalu, której dokona inspektorat budowlany. Niestety okazało się, że mimo, iż w lokalu nie było przeprowadzanego remontu to powinnam była zgłosić przekształcenie lokalu na użytkowy nie tylko do gminy ale i do inspektoratu budowlanego, o czym ani pośrednik nieruchomości, ani nikt w gminie mnie nie poinformował. Otrzymałam mandat na 400złotych i trzy miesiące na zalegalizowanie nowego sposobu użytkowania, a firma nakaz natychmiastowego wstrzymania działalności .  Udałam się do inspektoratu i dowiedziałam się, żeby zalegalizować taką zmianę użytkowania lokalu w ścisłym centrum Warszawy potrzebuję pełnej dokumentacji wraz z planem zagospodarowania (którego nie ma), mapkami, projektami mieszkania (w którym nic się nie zmieniło), zezwoleniami od konserwatora zabytków itd. których wyrobienie potrwa przynajmniej 4 miesiące, nie mówiąc o kosztach. Następnie czeka mnie opłata legalizacyjna, która w moim przypadku może wynieść około 21tysięcy złotych…  Alternatywą jest próba wyrzucenia najemcy, który już grozi mi pozwem, bo w umowie najmu sformułowanej przez pośrednika jest napisane, że lokal jest „dostosowany do potrzeb prowadzenia działalności przez firmę X”. A dodatkowo jeszcze czeka mnie grzywna, za nieprawidłowe użytkowanie lokalu.  W każdej wersji mam ogromne problemy i koszty finansowe, a wszystko przez to, że nie zdawałam sobie sprawy, że potrzebuję zgody inspektoratu budowlanego, gdy nic nie buduję.  Rozpytywałam się po znajomych, którzy również wynajmują lokale firmom i wszyscy witali moje informacje ze zdziwieniem. Wielu z nich nie zdawało sobie sprawy z obowiązku zgłaszania zmiany sposobu użytkowania lokalu do inspektoratu budowlanego. Wiem, że na bielanach i ursynowie zmiana sposobu użytkowania to nie jest taki problem, tam, by uchronić się przed takimi kłopotami, jak moje, wystarczy jedno-dwa pisma i wszystko jest załatwione, ale w śródmieściu Warszawy jest to istna batalia.  Pozdrawiam!  Barbara J 