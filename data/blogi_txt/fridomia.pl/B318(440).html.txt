Ostatnio dostałem przynajmniej z tuzin zapytań od właścicieli mieszkań na wynajem z Warszawy, Wrocławia oraz z Gdańska. „ile mogę zarobić podczas EURO?”. Niektórzy są nawet gotowi wypowiedzieć umowy najmu swoim obecnym najemcom, po to by zwolnione w ten sposób mieszkanie wynająć kibicom. Inni nerwowo rozglądają się za mieszkaniami do kupienia, żeby wynająć je podczas EURO – „jakie mieszkania najlepiej kupić?”. Odpowiadam im – zgodnie z prawdą, bo mam zbyt słabą pamięć by kłamać – że choć byłem na mistrzostwach świata w Korei/Japonii (2002) oraz w RPA (2010), a także na Mistrzostwach Afryki w Ghanie (2008), to nie analizowałem będąc tam rynku najmu krótkoterminowego. Nie mam zielonego pojęcia ile da się na tej imprezie zarobić? I nie sądzę, by ktokolwiek w Polsce miał jakiekolwiek pojęcie, bo takiej imprezy jeszcze u nas, za życia najstarszych nawet górali, nie było. W ogóle na najmie krótkoterminowym się nie znam. Więc nie chcę komukolwiek wciskać „kitu”. Może jestem zbyt mało elastyczny, rzutki, przedsiębiorczy, zbyt słabo mam rozwiniętą wyobraźnię czy jestem zbyt leniwy. W każdym razie ja w czasie EURO nie planuję zarobić więcej niż normalnie. Z kilku powodów: (1) EURO 2012 będzie trwało tylko 1 (jeden) miesiąc (2) szkoda mi wysiłku na to, by przygotowywać jakieś działania (inny system ogłaszania się, inny system rozliczania z najemcami, inny system rozliczania płatności oraz …podatków, inny system przygotowywania mieszkań do najmu, itp itd) na 1 (jeden) miesiąc (3) nie wiem czy rzeczywiste obłożenie miejsc noclegowych będzie aż tak duże jak optymiści przewidują. W Johannesburgu, w Seulu, w Tokio, czy w Akrze czy Takorade, nie miałem jakichkolwiek problemów z noclegami (w normalnych cenach) mimo, że zgodnie ze swoim zwyczajem nie zrobiłem w żadnym z tych miejsc wcześniejszych rezerwacji. To prawda, że mistrzostwa Europy mogą być bardziej intensywne (bo to mały kontynent, relatywnie bogatych ludzi, fanatycznie zakochanych w przemyśle piłkarskim), ale część kibiców może po prostu uznać, że teraz w czasach kryzysu nie będą przepłacać i będą oglądać mecze w TV (4) poza tym, nie lubię działań stadnych, a czuję, że wszyscy chcą się w tych 4-5 polskich miastach „obłowić” na najmie Może mam zbyt konserwatywne podejście, ale dla mnie budowanie wolności finansowej, to raczej żmudne, dość nudne zajęcie, wymagające konsekwencji, determinacji i cierpliwości. Nie jest to łatwe. I w tym wieloletnim zadaniu wszelkie „fajerwerki” są raczej dystrakcjami niż pomocą.Inaczej mówiąc wg mnie jest bardziej prawdopodobne, że wszelkie fajerwerki raczej oddalą Cię niż przybliżą do osiągnięcia wolności finansowej. Dla tych, którzy się ze mną nie zgadzają i w takiej akcji jak EURO 2012 widzą jakąś rozrywkę i miły przerywnik na nudnej drodze do wolności finansowej, polecam stronę Stowarzyszenia „Sąsiedzi na mecze EURO 2012″, www.odnajme.pl. Nie znam tego Stowarzyszenia, tylko z mediów, więc nie chcę go w żaden sposób rekomendować. Wiem tylko, że istnieje i że przebiło się do mediów, więc chyba jest skuteczne w swoich działaniach. Powodzenia !!! Wielu, ciężkich kokosów, wypełnionych banknotami Euro oraz miłymi niespodziankami ! (takie jajka Euro-niespodzianki:-)   Tagi: dobra okazja , długoterminowo , Fridomia , na bieżąco , Nieruchomości , pasywny dochód , rynek najmu , Wynajem 