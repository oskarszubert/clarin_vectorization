W poprzedni weekend w Pałacu Kultury i Nauki odbyły się warszawskie targi mieszkaniowe. Wystawiało się dziesiątki developerów: i tych największych i tych mniejszych. Dodatkowo było kilka bezpłatnych warsztatów. Uczestniczyłem w 45-minutowym wykładzie Pana Krzysztofa Oppenheima, założyciela firmy Oppenheim Enterprise. Pan Krzysztof od 17 lat zajmuje się doradztwem kredytowym. Jego firma pośredniczyła w blisko 100 tysiącach zaciągniętych kredytów, a więc ma ogromne doświadczenie w doradzaniu w tym temacie. W swojej prezentacji odpowiada na kilka bardzo praktycznych pytań. 1. Czy najpierw szukać mieszkania, czy kredytu? Według Pana Krzysztofa zdecydowanie najpierw warto sprawdzić swoją zdolność kredytową, żeby uniknąć, że wybierzemy za drogie mieszkanie, wpłacimy zadatek, a potem się okaże, że bank może udzielić nam kredytu, ale tylko w o wiele niższej wysokości. Z drugiej strony, otrzymaną kwotę naszej zdolności finansowej należy traktować tylko jako pewną kwotę orientacyjną, a nie pewnik, gdyż różne banki róznie wyliczają zdolność oraz mają odmienne preferencje co do roadzaju finansowanych nieruchomości. Czasami mogą odmówić udzielenia kredytu na zakup nieruchomości od danego developera. 2. Czy  pierwsze kroki skierować do banku czy do pośrednika, a jeśli do banku, to do ilu banków? Najlepiej pójsć tu i tu. Zacząć od banku, w którym już mamy konto i jakąś historię współpracy. Pośrednik kredytowy to zaleta tego, że w jednym miejscu możemy uzyskać informację nt ofert 20 banków. Wybór kredytu jest o wiele prostszy niż wybór mieszkania w którym będziemy chcieli zamieszkać – w wyborze kredytu liczy się tylko kilka parametrów. Należy pójść do kilku banków, aby uniknąć sytuacji, że po miesiącu gromadzenia dokumentów i rozmów z bankiem, bank zmieni warunki kredytu na mniej dla nas korzystne lub całkowicie odmówi nam kredytu. Jeśli zbliża się termin wyznaczonej nam daty dokonania ostatecznego zakupu możemy znaleźć się w bardzo niekomfortowej sytuacji. Z drugiej strony, jeśli złożymy aplikację w 6-7 bankach, to oprócz straty czasu, możemy też stracić na wiarygodności kredytowej. A to dlatego, że wszystkie banki sprawdzając naszą zdolność będą zasięgały informacji na nasz temat w ogólnodostęnych bazach, a częste zapytania w naszej sprawie mogą dać wrażenie, że mamy jakieś kłopoty finansowe. 3. O jaką kwotę wystąpić do banku? Najlepiej o jak najmniejszą tak aby nie obciążać się nadmiernymi kosztami spłaty kredytu. Z drugiej strony, jeśli chcemy kupić mieszkanie za PLN 300 tys, a dysponujemy kwotą PLN 50 tys, to trzeba wziąć z banku nieco więcej niż PLN 250 tya kredytu. Chodzi o to, aby uwzględnić dodatkowe koszty związane z wejściem w posiadanie mieszkania – koszty prowizji dla agencji nieruchomości, koszty opłat notarialnych, koszty remontu i wyposażenia mieszkania. Kredyt hipoteczny jest zwykle najtańszym z możliwych, więc lepiej wziąć taki, niż później ratować się kredytami ratalnymi, czy kredytem na karcie kredytowej. Niektóre banki reklamują, że udzielają kredytu do wysokości 110% wartości zakupywanej nieruchomości, ale to też nie jest automat, więc nie należy tego typu deklaracji brać jako wiążącą ofertę banku. 4. Jakie koszty kredytu są akceptowalne? Na oprocentowanie kredytu skłądają się: A) koszt pozyskania pieniędzy przez bank z rynku (dla PLN będzie to WIBOR, a dla EURO EULIBOR) oraz B) marża, czyli zarobek banku (przy kredytach złotówkowych powinna wynosić 1,5-2%; przy kredytach w EURO obecnie marża na poziomie 2,5% jest całkiem atrakcyjna, a powyżej 3% już zbyt wysoka). Porównując oferty banków lepiej patrzeć na marże niż na łączną kwotę oprocentowania. Będziemy wtedy mieli lepszą przejrzystość tego, co tak naprawdę bank nam oferuje. Kolejnym istotnym elementem kosztu kredytu są różnego rodzaju prowizje, jakie bank pobiera od rozpatrzenia wniosku kredytowego, udzielenia kredytu, za wcześniejszą spłatę kredytu, za zmianę waluty kredytu, za wydłużenie okresu lub zwiększenie kwoty kredytu, itp. Oczywiście im owe marże są niższe, tym lepiej. Czasami zdarzają się nawet promocje, gdzie te marże wynoszą 0% – to super. Możemy też starać się wynegocjować z bankiem ich wysokość. Inne koszty, na które warto zwrócić uwagę, to koszty ubezpieczeń (od utraty pracy, życiowe, zdrowotne, do czasu wpisu do hipoteki, itp), koszty okołokredytowe (wycena nieruchomości, inspekcje, itp). Ogólnie należy pytać o pełną ofertę kredytową, żeby nie było zaskoczenia. To istotne, bo często ubiegając się o kredyt żyjemy pod presją czasu. 5. W jakiej walucie zaciągnąć kredyt? Od 2004 do września 2008 roku dominowały kredyty udzielone w CHF. Ale od czasu kryzysu finansowego, banki mają duże trudności w pozyskaniu odpowiedniej ilości franków szwajcarskich, aby udzielać w nich kredytów. Za wyjątkiem Nordei i kilku innych banków, CHF praktycznie zniknęły z oferty, a tam gdzie są oferowane okazuje się że CHF to droga opcja. Poza tym, nadzór bankowy znięchęca do zaciągania kredytów w walutach obcych i niektóre banki (np Pekao SA i ING oferują kredyty tylko w PLN). Jakie są zalety kredytów w EURO? Zależy to od momentu zaciągnięcia kredytu. Gdy EURO jest silne wobec PLN, to kredyt w EURO może być korzystny i bezpieczny dla nas (raty nie powinny wzrosnąć). W chwili obecnej EURLIBOR (0,8%) jest o wiele niższy od WIBOR (3%) wobec czego przy kredycie rzędu PLN 300 tys, zarabiamy PLN 300 – 400 na każdej racie miesięcznej. Dodatkowo jeśli spadnie kurs EURO wobec PLN, zmniejszy się nasze zadłużenie. Jeśli spadek będzie znaczący i mamy umownie zapisane prawo do przewalutowania kredytu na PLN, to możemy na takim przewalutowaniu sporo zyskać. Tak czy inaczej, jeśli wzięliśmy kredyt w EURO, to musimy trzymać rękę na pulsie zmian na rynkach walutowych. No chyba, że nasze zarobki są również wyrażane w EURO. 6. Kiedy kredytowi walutowemu mówimy ostre „NIE”? Nie powinniśmy brać kredytu w walucie obcej, gdy: a)  złotówka jest w danym momencie silna w stosunku do tej waluty b)  oferowana przez bank marża dla tej waluty jest bardzo wysoka. Co z tego, że całkowita wartość oprocentowania jest niska? Jeśli wzrośnie koszt tej waluty na rynku międzybankowym, to wysoka marża, którą bank sobie zapewnił w naszej umowie kredytowej spowoduje bardzo wysoki łączny koszt kredytu dla nas c)      planujemy szybsze spłacenie kredytu (duża nadpłata lub całkowite spłacenie) w najbliższym czasie (rok-dwa). Wtedy kredyt w walucie się zupełnie nie opłaca, bo bank na początku sporo zarabia na tzw spreadzie, czyli różnicy między ceną zakupu a ceną sprzedaży danej waluty. Wysokość spreadu może wynosić od kilku do kilkunastu punktów procentowych i ponieważ na początku tracimy na spreadzie, to potrzeba jest wielu miesięcy spłat rat (na których co miesiąc oszczędzamy w stosunku do kogoś, kto wziął kredyt w tej samej wysokości w PLN) aby odrobić początkową stratę na spreadzie. Jeśli planujemy szybko spłacić kredyt, to prawdopodobnie nie zdążymy odrobić początkowych strat.        d) Kredyt uruchamiany jest w transzach. Wtedy również tracimy na spreadzie.   Tagi: dobra okazja , Inwestowanie , mieszkanie , strategia inwestowania 