Przez wiele lat czułem naturalną sympatię do PLL Lot. W czasach komunizmu, gdy Lot był bardzo obskurną linią (radzieckie maszyny i sowiecki standard oprychiwania pasażerów), moja sympatia wynikała z tego, że byłem bardzo młody, słabo znałem języki obce, nie byłem tak obtrzaskany w podróżowaniu. Samo tylko to, że na pokładzie były ogłoszenia stewardess po polsku dawało mi poczucie komfortu. W latach 90-tych poziom obsługi Lot-u bardzo się poprawił. Nowe Boeingi, miła obsługa, lepsze jedzenie spowodowały, że nasz narodowy przewoźnik zaczął regularnie kolekcjonować nagrody dla najlepszej linii lotniczej w Europie Środkowej. Zawsze – gdy tylko miałem wybór – wybierałem LOT. Później wydarzyły się dwie rzeczy. Zacząłem częściej latać Lufthansą i tam bardzo doceniano lojalnych pasażerów o wysokim statusie. W Locie nie dawano mi odczuć, że linii na mnie zależy. Pojawiły się też tanie linie lotnicze i byłem ogromnie zdziwiony, że WizzAir czy Norwegian sprawiają bardzo dobre wrażenie na tle samolotów LOT-u. Ale LOT nadal dawał pewne korzyści. Przy odprawie – krótsze kolejki do stanowisk „business”, bezpłatny bagaż; nie ważono bagażu podręcznego ludzi przy wsiadaniu do samolotu, nie penalizowano mnie za brak wcześniejszego wydrukowania sobie karty pokładowej. Przed odlotem – możliwość odlotu z wygodniejszego dla mnie Okęcia czy Heathrow, a nie z odległych lotnisk, na które ciężko się dostać, możliwość przejścia przez bramki security dla klasy biznes gdzie są o wiele krótsze kolejki czy możliwość skorzystania z business lounge’u już w samym terminalu. Na pokładzie – darmowa gazeta, posiłek, brak nachalnej sprzedaży. W obsłudze posprzedażnej – łatwiej o zwrot czy zamianę biletu, możliwość gromadzenia mil na „darmowe” przeloty, względna łatwość dodzwonienia się do call centre itp To dla tych korzyści byłem skłonny zapłacić trochę więcej za przelot LOT-em nawet wtedy gdy miałem możliwość polecenia „tanią” linią. Natomiast od jakiegoś czasu, LOT się zmienia na gorsze. Samoloty się zestarzały. Stewardessy – nie chcę tu nikogo obrazić – niestety też. Co gorsze, rzadziej gości na ich twarzach promienny uśmiech. Jakiś czas temu, w czerwcu gdy leciałem do Stanów, po raz pierwszy od wielu lat, zdarzyło mi się, że pracownik check-in chciał ode mnie wymusić opłatę za 2 (dwa!) kg nadbagażu. Do tej pory,  raczej spotykałem się z przymykaniem oka wobec najbardziej lojalnych pasażerów. W efekcie wyjąłem jedną walizkę ze środka drugiej (miałem dwie, aby mieć miejsce na zakupy), a ponieważ jako Frequent Traveller mogę bezpłatnie przewozić dwie walizki (zresztą do Stanów chyba każdy moze), to i tak nie zapłaciłem za nadbagaż. A LOT przewiózł w swoich lukach jedną pustą walizkę. Poczułem się trochę jak przy odprawie mojego „ulubionego” Ryanair. Od 1 lipca gazety przestały być dostępne na pokładzie dla pasażerów klasy ekonomicznej. A gdy ostatnio (1 sierpnia) leciałem LOT-em do Dusseldorfu, to okazało się, że posiłki też już są w Locie płatne. Kawa z mlekiem (wprawdzie ze Starbucks choć to niewiele mi mówi, bo tej sieci nie odwiedzam) kosztuje PLN 8. Kanapki po 10, sałatki (nie próbowałem więc nie wiem jak świeże) po PLN 12, a woda, napoje i piwo po PLN 5. O wszystkim informuje kolorowa broszura wydrukowana na błyszczącym papierze, w której wszystkie produkty są obrandowione, więc pewnie LOT zarabia jeszcze na druku tych broszur. Niby rozumiem skąd się te zmiany biorą (oszczędności, oszczędności), ale przyznam, że moja lojalność wobec LOT-u dalej stopniowo maleje. LOT nie wytrzymuje konkurencji – według mnie – z Lufthansą, że już o Singapore Airlines, Cathay Pacific, Thai czy Qatar Airways w ogóle nie wspomnę. Natomiast obawiam się, że LOT – jeśli utrzyma obecny kurs – może zdołować poniżej poziomu „tanich” linii. A jakie są Wasze opinie? Czy lecieliście ostatnio LOT-em? Może znajdziecie jakieś słowa pocieszenia dla mnie, bo moja sympatia nadal leży po stronie naszego narodowego przewoźnika, jego prezesa i całej załogi. Sercem jestem z LOT-em, natomiast rozum podpowiada bym swoją kartę kredytową (nomen omen obrandowioną Miles More LOT) kierował w stronę innych przewoźników:-( 