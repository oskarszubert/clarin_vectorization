Jakiś czas temu byłem w Sztokholmie, z którego zrobiłem wpis na łamach Fridomii dotyczący parady GLBT. Oprócz samej parady, a także pokazu starych amerykańskich krążowników (zjechało ich pod Sztokholm ponoć ponad 6.000, a w samym centrum krążyło ich po jednej z głównych ulic około 1.000 !!! czyli więcej niż można zobaczyć w Stanach czy nawet w Hawanie!), ogromne wrażenie zrobił na mnie sam Sztokholm. Byłem tam wcześniej wielokrotnie, raz nawet mieszkałem przez kilka tygodni, ale chyba będąc młodym człowiekiem na studiach moja wrażliwość nie była skierowana na architekturę i urbanistykę, tak jak jest dziś. A może to po prostu Sztokholm tak wypiękniał w ciągu ostatnich 20-25 lat? Tak czy inaczej dołączyłem Sztokholm do mojej listy najpiękniejszych miast na świecie. Oprócz zwiedzania zabytków i innych atrakcji, zajrzałem też do witryn kilku agencji nieruchomości – niestety byłem tam w porach gdy żadna z nich nie była otwarta. Ale i tak z witryn zapoznałem się z ofertą ponad 50 mieszkań na sprzedaż. Pewną ciekawostką dla mnie było to, że w ofercie znalazłem kilka ofert na kawalerki i to o bardzo małych metrażach – 21 czy 22 m.kw. Większość mieszkań wydawała się mieć podobne do polskich parametry: kawalerki od 20 do 34 m.kw, mieszkania 2-pokojowe od 40 do 70 m.kw, 3-pokojowe od 50 do 90 m.kw. Za to ceny podobne do warszawskich nie były. Wyliczyłem sobie w moim notesie ceny za 1 m.kw dla każdego mieszkania i przypisałem je do grup. Najwięcej cen (20) znalazło się w przedziale SEK 50-60 tysięcy, następnie 15 cen w przedziale SEK 60-70 tysięcy, trochę mniej bo 9 cen w przedziale SEK 40-50 tysięcy i 5 cen powyżej SEK 80 tysięcy za m.kw i tylko jedna poniżej SEK 40 tysięcy. Najmniej trzeba byłoby zapłacić za 3-pokojowe mieszkanie, którego cena wywoławcza wynosiła SEK 1,650,000, czyli około PLN 825,000, czyli PLN 16.840 za 1 m.kw. Jedna z najmniejszych kawalerek (21 m.kw) kosztowała SEK 2.195.000 (czyli prawie PLN 1,1 mln lub PLN 52.300 za 1 m.kw), a druga 22-metrowa była nieco tańsza bo SEK 1.795.000, czyli około PLN 40.800 za m.kw. W pewnym zaokrągleniu szacuję, że średnie ceny mieszkań w Sztokholmie oscylują wokół kwoty SEK 63-65 tysięcy za 1 m.kw, czyli około PLN 30 do 33 tysięcy. Są to ceny istotnie (3-4 razy) wyższe od cen mieszkań w Warszawie. Oczywiście można powiedzieć, że wszystko jest w Sztokholmie droższe i pewnie by się człowiek wiele nie pomylił:-) Ale jednak benzyna kosztuje „tylko” o 33% więcej niż w Polsce; kolacja w restauracji jest mniej więcej 2 razy droższa; a piwo w sklepie 3 razy droższe. Więc ceny mieszkań wydają się relatywnie jeszcze droższe. Dodatkowo, pamiętam z jakiejś dyskusji na łamach Fridomii sprzed kilku miesięcy, że w Oslo ceny transakcyjne są o 20-30% WYŻSZE od cen wywoławczych i że w Szwecji jest ponoć – o ile dobrze pamiętam – podobnie. Więc mieszkania mogą w rzeczywistości być jeszcze droższe. Na taki zwyczaj rynkowy może też wskazywać to, że w ogłoszeniach sprzedaży mieszkań oprócz zdjęcia, opisu mieszkania i ceny była jeszcze informacja jakiego dnia można to mieszkanie sobie obejrzeć. Zwykle były to jakieś dwa następujące po sobie dni do wyboru i podane w tych dniach okienka godzin wizytacji – zwykle …. półgodzinne!! Czyli np środa 18:00 do 18:30 i czwartek 16:00 do 16:30. Co z tego wynika dla nas w Polsce? Osobiście odbieram to jako kolejną przesłankę na to, że w ramach procesu bogacenia się Polaków i Polek, mieszkania będą drożeć. Sprzyjać temu będzie też oczywiście inflacja. Ile czasu zajmie zanim ceny w Warszawie dojdą do dzisiejszych cen w Sztokholmie? Według mnie nie więcej niż 30-40 lat. Oczywiście to czysta spekulacja z mojej strony. Ciekaw jestem Waszych raportów nt rynku nieruchomości z innych części Europy i świata. Czekam z niecierpliwością i zainteresowaniem. Udanych wakacji! 