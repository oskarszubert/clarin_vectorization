Podczas sobotniego spotkania Liderów Stowarzyszenia w Łodzi padł m.in pomysł stworzenia zespołu sportowego Mieszkanicznik w jakiejś dyscyplinie sportu. Może maraton? Jako osoba pochodząca z kraju maratończyków, odczuwam głęboki respekt dla tych twardzieli. Wiele godzin systematycznego treningu, biegania kilkunastu kilometrów kilka razy w tygodniu wg ściśle określonego programu treningowego. W pogodę i w słotę. Gdy jest upał i gdy jest śnieżyca (tych akurat na szczęście w Kenii aż tak często nie miewamy:-). Gdy się chce i gdy się całkiem nie ma na to ochoty. Wyrzekanie się doraźnych przyjemności (np by dłużej sobie pospać) po to by osiągnąć odległy cel, który nawet gdy się po wielu miesiącach treningu staje już na linii startu, i tak jest jeszcze odległy o te ponad 42 kilometry i parę godzin zmagania się z własnym organizmem i z pojawiającymi się pokusami by sobie odpuścić. Bieganie maratonów według mnie ściśle wiąże się też z budowaniem fridomii. Tutaj też potrzebny jest wieloletni plan i systematyczne robienie swojego bez oglądania się na innych. I żelazna konsekwencja w dążeniu do odległego celu. Hart ducha by nie ulegać licznym pokusom. Pewnie nie przez przypadek okazało się, że w grupie 8-10 szefów miast, mamy aż dwóch aktywnych mieszkaniczników-maratończyków. Radek Rup – szef oddziału Katowickiego Mieszkanicznika – biega maratony, a nawet super maratony, te 100 kilometrowe!!! Adam Rajczyba – szef oddziału Wrocław – mimo iż 8 lat temu zaczął stopniowo tracić wzrok i teraz, jak mówi, jest prawie niewidomy, zaczął biegać, a niepełnosprawność nie przeszkodziła mu w zdobyciu korony polskich maratonów. I to w ciągu jednego roku. W ciągu 12 miesięcy ukończył aż 7 maratonów!!! w tym jeden w Jerozolimie. O doświadczeniach Adama, który na co dzień jest dyrygentem chóru i dziennikarzem muzycznym, możecie przeczytać obszerny artykuł w kwietniowym numerze „Runner’s World” lub małe co nieco tutaj: http://www.runners-world.pl/nowy_numer/ Gorąco zachęcam. Artykuł doskonale oddaje pogodną naturę Adama, który mówi m.in „Są gorsze rzeczy na świecie. Ludzie chorują na nowotwory, umierają, a ja tylko staję się niewidomy.” Jeśli ktoś z Was podziela pasję do biegów na dystansie 42 km i 195 m, to może niech zgłosi się do Radka i/lub Adama i może w ten sposób uda nam się wkrótce stworzyć pierwszy zespół sportowy Mieszkanicznika. Ze swojej strony obiecuję, że mimo iż nigdy nie brałem udziału w maratonie czy choćby nawet w półmaratonie, i pomimo mojej głębokiej osobistej niechęci do wysiłku fizycznego oraz widocznej nadwagi, też przyłączę się do naszego zespołu. W końcu wybraliście mnie na swojego Prezesa, a to do czegoś zobowiązuje:-) 