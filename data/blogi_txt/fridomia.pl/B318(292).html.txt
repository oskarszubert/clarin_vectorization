Już za mną debiut „Fridomii w Kontestacji”, nowej audycji „na żywo” na antenie Kontestacji – radia ludzi wolnych. W czwartek 11 sierpnia zadebiutowałem z audycją noszącą tytuł „Dlaczego nie warto być bogatym?” Słuchało nas na żywo kilkaset osób. Jak się domyślacie, byłem nieco zestresowany. Najbardziej technologiczną stroną obsługi nadawania. W radiach tradycyjnych, oprócz prowadzącego, kilka osób pracuje nad techniczną stroną nadawania, jest reżyser, który pilnuje czasu, itp. W radiu internetowym, wszystko robi jedna osoba. Na szczęście pomógł mi w tym (a właściwie to nawet wyręczył mnie) Marcin Hugo Kosiński, współzałożyciel i główny prowadzący radia. Przy audycji na żywo, należy mieć bardzo podzielną uwagę: mówić (i to najlepiej coś sensownego), sprawdzać czy nikt nie dzwoni, słuchać co mówią słuchacze, robić sobie notatki, pamiętać o robieniu przerw i w ogóle o pilnowaniu czasu (ci z Was, którzy mnie dobrze znają wiedzą, że gdy się rozgadam to tracę kontakt z czasomierzem), pilnować tematu, itp. No, ale na szczęscie debiut mam już za sobą. Co wyniosłem z pierwszej audycji? Od razu da się wyczuć, że Kontestacja – zgodnie ze swoim sloganem – rzeczywiście jest radiem wolnych ludzi. Ludzi, którzy preferują wolność. W  czasie nadawania audycji przeprowadziłem mini-sondę. Na pytanie „Gdybyś miał(a) do wyboru albo pomnażanie majątku albo budowanie stałych pasywnych przepływów gotówkowych, to co byś wybrał (a)”? odpowiedziało 6 spośród dzwoniących osób. Wynik był 0,5 do 5,5 ! Kontestciacy zdecydowanie wolą wolność finansową nad bogactwo. Wiele pytań było bardzo trafnych i pozwalały mi rozwinąć ważne aspekty wolności finansowej, chociażby pytanie Moniki o to czy trudno jest raz zdefiniowane potrzeby własne, po prostu trzymać w ryzach. Dowiedziałem się też (z czatu na Gadu Gadu towarzyszącemu audycji na żywo) że mam ponoć miły, radiowy głos:-) Z licznych maili otrzymanych po audycji, wyczytałem wiele słów aprobaty i zachęty do wytrwałości na antenie. Kilka osób zażyczyło sobie więcej konkretów z praktyki radzenia sobie z wyzwaniami najmu i na tej podstawie domyślam się, że wśród słuchaczy Kontestacji jest wiele osób, które już posiadają mieszkania na wynajem i szukają praktycznych podpowiedzi. Całą audycję znajdziesz w archiwum Kontestacji. Oto link: http://www.kontestacja.com/?p=episode episode=808 Zajrzałem też do komentarzy pod samą audycją na stronie www.kontestacja.com, ale tam wiodącym tematem była nie tyle moja debiutancka audycja, co spekulacje dotyczące tego dlaczego audycja jednego z najpopularniejszych hostów – Martina – została przesunięta w ramówce z czwartku na piątek oraz to czy Martin rozwodzi się ze stacją, którą pomógł zakładać. Martin! Nie mieliśmy jeszcze okazji się poznać, ale wierz mi ja nie miałem świadomości tego, że moja audycja zastępuje w ramówce jakąkolwiek inną. Myślę, że przeniesienie na piątek to był Twój autonomiczny wybór i życzę Ci tam pomyślnych fal (eterowych znaczy się:-). Odnotowałem też wiele nowych wejść na stronę Fridomia, przekierowywanych ze strony Kontestacji. Bardzo się z tego ciesżę i mam nadzieję, że Ci z Was, którzy zajrzeli po raz pierwszy na mojego bloga zechcą tu regularnie powracać. Spodziewam się również tego, że podobny przepływ nastąpił też w drugą stronę. Jako Fridomiak dobrze się poczułem w Kontestacji i myślę, że inni Fridomiacy też docenią wysiłki Marcina (Hugo), Martina, Kamila i innych w krzewieniu wolnościowej postawy wśród Polek i Polaków młodego pokolenia. Do usłyszenia w czwartek, 25 sierpnia o godz 21:00 w kolejnej audycji Fridomia w Kontestacji. Liczę na Waszą obecność, a także na Waszą antenową aktywność.   Tagi: bogactwo , Fridomia , Inwestowanie , ograniczenie konsumpcji , oszczędzanie , pasywny dochód , wolność , wolność finansowa 