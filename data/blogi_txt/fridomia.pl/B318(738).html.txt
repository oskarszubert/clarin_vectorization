Bardzo wierzę w mądrość przysłów i powiedzonek ludowych. Wczoraj sprawdziło mi się jedno z nich. „Nie chwal dnia przed zachodem słońca”. Bardzo miło rozpoczęty dzień – tak jak to wczoraj opisałem – spędziłem w większości (w sumie jakieś 5,5 godziny) w durnych urzędach. Zwykłe przerejestrowanie samochodu okazało się strasznie skomplikowane z powodu mojego … zameldowania. Chyba się w końcu całkiem wymelduję i stanę się oficjalnie bezdomnym, bo ten komunistyczny atawizm zaczyna mnie mocno uwierać. Mam nadzieję, że nasi światli posłowie nie zabronili bezdomnym posiadania samochodów. Ledwo wyszedłem z urzędu, dostałem telefon by wrócić bo coś im się nie spodobało w moim wniosku. Niby ten telefon był na moją korzyść, ale faktem jest, że musiałem zmarnować jeszcze więcej czasu. Odwiedziny w jednym banku (zbyt długie na moją cierpliwość; zdecydowałem się nie denerwować i tak się rozluźniłem, że prawie zasnąłem przed miłą skądinąd, choć strasznie powolną i „system-mi-się-zawiesił” kasjerką), potem w drugim banku by złożyć – nie wiem już po raz który – swój podpis na karcie podpisów. Podpis mi się nie zmienił, tylko do Mzuri dokoptował nowy wspólnik i członek zarządu i to wystarczyło by konieczne było założenie nowej karty podpisów dla wszystkich osób. A po co mój?! Ja od początku istnienia firmy nie zrobiłem ani jednego przelewu z jej konta… Nawet nie wiem jak to się robi. Potem okazało się jeszcze, że niepotrzebnie fatygowałem się do centrum miasta i szukałem miejsca do zaparkowania (w zimie jest to trudniejsze niż zwykle ze względu na zwały śniegu), bo urząd z którego miałem coś odebrać pracuje tylko w godzinach 10-14 (nie wiem kto pozwala tym urzędnikom pracować na pół etatu???!!!), a ja się stawiłem aż o 14:10. Nawet do głowy mi nie przyszło, że jakiś urząd państwowy może być zamykany o 14-tej. Wprawdzie wczoraj mieliśmy piątek i mało słucham radia czy czytam gazet, ale nie słyszałem by w Polsce skrócono czas pracy do 35 godzin tygodniowo:-) Ale czarę moich nieszczęść przepełniła wizyta aż na dwóch pocztach. W tym samym zresztą celu – odbiór listów poleconych. W pierwszej pani bardzo długo i systematycznie szukała 3-ech listów poleconych dla mnie, ale w końcu odnalazła tylko 2 i straciłem cierpliwość do czekania na list nr 3. Niech sobie go zatrzymają. Zresztą i tak nie spodziewam się po liście poleconym niczego ekscytującego. Ale po co im na poczcie te komputery, kody kreskowe, czytniki laserowe i inne bajery, skoro i tak gubią listy. Na drugiej było jeszcze gorzej. Okazało się, że to awizo, które przyniosłem to było powtórne, a ów list ja prawdopodobnie wcześniej odebrałem. „Nie odbierał Pan wcześniej?” „A od kogo, od jakiej instytucji był ten list?” „A tego to ja nie wiem, proszę Pana. Nie odbierał Pan ostatnio?” Jasne! Na początku roku dostaję tych listów tuzinami każdego tygodnia. Bo UM Łodzi przesyła mi wyliczenie podatku od nieruchomości dla każdego mieszkania oddzielnie. Podobnie z UM W-wy, w której też mam kilka mieszkań. Zresztą odrębne polecone koperty przychodzą z wyliczeniem opłat za użytkowanie wieczyste. Do tego każda administracja budynku przesyła listem poleconym (nie wiedzieć po co listem poleconym) zaproszenia na walne zgromadzenia członków wspólnoty. Dodatkowo – odrębnymi listami poleconymi – przesyłają zawiadomienia o nowych wysokościach opłat za eksploatację budynku. Chyba jeszcze o jakimś typie listów zapomniałem, bo przychodzi ich naprawdę mnóstwo. Dodatkowo, zdarzają mi się też takie one-offy jak informacja, że biuro administracji i spraw obywatelskich odmówiło zameldowania w moim mieszkaniu jakiegoś cudzoziemca, o czym i tak już wcześniej wiedziałem, itp. Koszmar! Czytałem niedawno felieton w Pulsie Biznesu lub Dzienniku GP, w którym autor opisuje jak to dostał listem poleconym wezwanie do zapłaty zaległości podatku wynoszącej … 35 groszy. Chodziło chyba o to, że źle sobie wcześniej naliczył odsetki karne i zapłacił o owe 35 groszy za mało. Koszt wysyłki tego listu oszacował na PLN 6 złotych. Gdzie tu sens? Gdzie logika? Gdzie rachunek ekonomiczny? Dochodzimy do sytuacji gdzie pozyskanie 1 złotówki wpływów do budżetu będzie kosztowało podatnika PLN 18 w samych tylko opłatach pocztowych. Jak dodamy do tego koszt wynagrodzeń osób sporządzających te durne, napisane biurwowym językiem wezwania, zawiadomienia.  Koszt drukarek. Koszt kupna i obsługi komputerów, które ciągle „zawiesił-mi-się”. Koszt wynajęcia, oświetlenia, ogrzania, sprzątania, ochrony budynków w których siedzą ci urzędnicy pracujący na pół etatu. Koszt dodatkowych etatów na Poczcie Polskiej do obsługi listów poleconych. Koszt ich skanerów, kodów kreskowych, „zawiesił-mi-się” komputerów. Koszt… To aż się nie chce więcej o tym myśleć. O koszcie dojazdu na pocztę, o koszcie utraconego czasu na dojazd i stanie w pocztowych kolejkach, a potem czekania aż pani z okienka odnajdzie list we właściwej stercie, nawet nie wspomnę. Dlatego my w Mzuri już poleconych listów nie wysyłamy. Lepiej ponieść koszt i wysłać drugi raz zamówioną w sklepiku Mzuri książkę niż narażać adresata na tracenie czasu na pocztach. Wielu rzeczy nie uda nam się w Polsce szybko zmienić. Ale może ktoś słyszał o jakimś ROLP? ruchu oburzonych listami poleconymi? Chętnie się do takiego ruchu przyłączę. Z pełnym zaangażowaniem. Przez listy polecone tracę setki godzin mojego cennego emeryckiego czasu rocznie. Co najmniej tyle samo godzin jestem skłonny poświęcić na to by raz na zawsze skończyć z tym komunistycznym, mocno i skrajnie nieodpowiedzialnie nadużywanym, atawizmem. A czy Wy przyłączylibyście się do ruchu „wolnych od poleconych”? 