Dzisiaj będzie o budowaniu swojej zdolności kredytowej przy pomocy dochodu z wynajmowania nieruchomości. Sporo mitów narosło na ten temat i warto wyprostować sprawę, aby przy podejmowaniu strategicznych decyzji wszystko było klarowne.  Płaćmy podatki. George Orwell napisał, że nie ma patriotów jeśli chodzi o podatki.  To prawda, ale w tym przypadku z pewnością płacenie ich nam się summa summarum opłaci. Gdy nasza umowa z najemcą jest niesformalizowana a my nie odprowadzamy podatków do skarbówki nie jesteśmy w stanie wziąć takiego dochodu pod uwagę w banku. Po prostu nie ma jak pokazać, że otrzymujemy dodatkowe pieniądze. Efektem jest mizerna zdolność kredytowa. Dlatego tak ważnym jest płacenie podatków- szczególnie gdy jesteśmy na początku drogi i nie mamy portfela kilku-kilkunastu mieszkań, które same w sobie generują przychód pozwalający na nabywanie kolejnych mieszkań od czasu do czasu- za gotówkę. Jeśli chcemy mieć zdolność kredytową na drugą i trzecią nieruchomość na wynajem trzeba przeboleć koszty państwa opiekuńczego.   Nie rezygnujmy z pracy zbyt wcześnie. Początkowo nasze dochody z wynajmu zwykle nieznacznie przekraczają lub równają się wysokości raty kredytu hipotecznego zabezpieczonego na mieszkaniu. Gdy wpiszemy do kalkulatora zdolności kredytowej nasze dane i dopiszemy 1000 PLN raty kredytu i 1000 PLN dochodu z wynajmu sumarycznie wyjdziemy na zero, w wielu bankach nasza zdolność kredytowa spadnie. Dlatego też, jeśli nie mamy pracy nasza zdolność kredytowa będzie opiewała na bardzo małe kwoty, choć teoretycznie nie będziemy mieli problemu z utrzymaniem się z samego mieszkania. Zawierajmy umowy najmu na dłuższy okres czasu. Idealna umowa dla analityka bankowego ,który recenzuje wnioski kredytowe to umowa na czas nieokreślony trwająca od dłuższego czasu lub określony ale trwająca przynajmniej od minimum pół roku wstecz (zwykle 12 miesięcy) i na przynajmniej pół roku naprzód. Dlatego też, w miarę możliwości zawierajmy umowy długotrwałe, z miesięcznym terminem wypowiedzenia. W ten sposób zapewnimy sobie mniej pracy przy szukaniu lokatorów i okresów bezczynszowych, ale także zabezpieczymy się przed negatywną decyzją kredytową ze strony analityka bankowego. Kluczowym aspektem jest tutaj ciągłość wynajmowania. Jeśli w ciągu ostatnich 6-12 miesięcy zdarzył nam się miesiąc bezczynszowy prawdopodobnie nie uda nam się wziąć pod uwagę dochodu z tytułu wynajmu nieruchomości.  Jakie dokumenty? Dokumentami potwierdzającymi uzyskiwanie dochodu z tytułu wynajmu nieruchomości są zwykle umowa najmu, potwierdzenia wpływów na konto dochodów za ostatnie 6 lub 12 miesięcy i czasami odpowiedni PIT. Wniosek: Najlepiej i najwygodniej poprosić lokatora o przelewanie pieniędzy na nasze konto. Będzie wygodniej z naszego punktu widzenia i pewniej z punktu widzenia banku. Polska bankowość jeszcze nie otworzyła się na finansowanie klientów wynajmujących nieruchomości w stopniu jaki sugerowałby potencjał sprzedaży im produktów bankowych spełniających ich specyficzne potrzeby. Dla banków klient ,który buduje swój portfel nieruchomości na wynajem to potencjalnie wymarzony klient. Dysponuje dodatkowymi, zwiększającymi się w czasie przychodami, coraz większą własnością, bierze dużo kredytów ,które terminowo spłaca. No i dodatkowo generuje nieustanny obrót na rachunkach bankowych. Długa przed sektorem bankowym droga, niemniej jednak kredytowanie fridomiaków jest możliwe i wcale nie takie trudne, jeśli ma się odpowiednie wsparcie doradcy i jest się dobrze przygotowanym. Bartosz Majewski 504 206 158 Bartosz.majewski@hipotekaplus.pl  OBLICZ DOKŁADNĄ RATĘ KREDYTU  Tagi: finansowanie , kredyt , strategia inwestowania 