Jak już wcześniej zapowiadałem, w grudniu zgłosiłem blog fridomia do w/w konkursu. Dziś o godz 15:00 rozpoczęło się głosowanie SMS-owe na ulubione blogi. Już chciałem Was poinformować na jaki numer wysłać SMS-a jakiej treści, ale niestety otrzymałem zaskakującego maila od organizatorów (poniżej) informującego mnie o usunięciu bloga z konkursu. Sprawdziłem jeszcze raz „Zasady Konkursu” i nie doszukałem się naruszenia przeze mnie zapisanych tam zasad. Może to te moje sławetne „wykluczenie technologiczne” jest winne konkursowemu wykluczeniu? Odwołałem się – może to tylko zwykła pomyłka – i cierpliwie czekam na odpowiedź organizatorów konkursu. Szkoda tylko, że nie poinformowali mnie o ewentualnym błędzie zaraz po zgłoszeniu bloga do konkursu w grudniu, a dopiero wtedy gdy zamknięto już etap zgłaszania blogów do konkursu. No ale cóż: życie jest ciężkie. Trzeba umieć przyjąć niepowodzenie i iść dalej obraną przez siebie drogą. Najważniejsze dla mnie jest to, że stale rośnie liczba osób wchodzących co dzień na bloga. Od początku tego tygodnia liczba ta nie spadła poniżej 537 osób dziennie. Cieszę się z tego, że jest tak wiele Fridomiaczek i Fridomiaków. Dziękuję Wam wszystkim za towarzyszenie fridomii i obiecuję, że nadal będę dokładał wszelkich starań, abyście na blogu znajdowali przydatne, inspirujące i ciekawe dla Was treści. Mój udział w konkursie miał w zamyśle pokazanie się szerszej publiczności i przyciągnięcie kolejnych Fridomiaczek i Fridomiaków i w ten sposób szersze popularyzowanie fridomiackiego podejścia do życia – z większym luzem, niezależnością w myśleniu, życiu PONIŻEJ swoich możliwości finansowych, przy jednoczesnym konsekwentnym i cierpliwym rozbudowywaniu swojej przestrzeni wolności finansowej. Biorąc udział w konkursie Blog Roku chciałem Was prosić o wsparcie mojego zamysłu Waszym SMS-em kosztującym PLN 1,23. Ale teraz proszę Was o zrobienie czegoś znacznie trudniejszego, choć … tańszego:-). Jeśli zechcecie wesprzeć Fridomię, to wyślijcie proszę zaproszenia do odwiedzenia www.fridomia.pl do jak największej liczby swoich znajomych w Waszych mailingowych listach kontaktowych. Efekt będzie pewnie lepszy niż dzięki udziałowi w konkursie Blog Roku:-) A w przyszłym roku wystartujemy wspólnie do konkursu jako blog Stowarzyszenia Mieszkanicznik.pl i  spektakularnie wygramy ten konkurs! OK? A oto treść maila, którego dzisiaj otrzymałem:-) Witaj! Blog www.fridomia.pl został zgłoszony do konkursu Blog Roku w kategorii tematycznej Profesjonalne. Niestety jesteśmy zmuszeni do wykluczenia Twojego bloga z Konkursu. Narusza on jeden z punktów regulaminu: zgłoszony został link do strony a nie do bloga. Prosimy ponownie zgłosić bloga podając jego adres: http://fridomia.pl/category/blog-autorow/ Ponowne zgłoszenie bloga do Konkursu nie jest możliwe. Pozdrawiamy Redakcja konkursu Blog Roku 