Dziś powinienem być w Bielsku-Białej, ale nie mogłem pojechać, bo wracając przedwczoraj z Katowic bardzo mocno się przeziębiłem. I wolałem zostać w łóżku. Zdrowie jest przecież najważniejsze. Ważniejsze nawet od wolności finansowej:-) Gorąco przepraszam tych z Was, którzy się wybierali na kongres otwarcia bielskiego oddziału Mieszkanicznika. Niestety nikt z zarządu lub z liderów Stowarzyszenia nie był w stanie mnie zastąpić i musieliśmy z Łukaszem – liderem oddziału bielskiego – przesunąć spotkanie na późniejszy termin. Jeszcze raz gorąco przepraszam za ewentualnie powstałe niedogodności. Tak jak mówiłem, przeziębiłem się w drodze powrotnej do Warszawy z Katowic. Ale oczywiście nie żałuję wyjazdu do stolicy Śląska. Spotkałem tam bardzo miłego młodego człowieka, wolnego finansowo, który stworzył zupełnie nowy biznes, a nawet branżę, która wcześniej nie istniała w Europie. Jego firma jest dzięki temu największa w Europie, ma biura w 6 europejskich krajach i zatrudnia ponad 600 osób. A człowiek ma tylko 31 lat. Wystąpił gościnnie na łamach fridomii kilka dni temu. Podczas rozmowy okazało się, że mamy wiele wspólnych sposobów patrzenia na życie oraz na biznes. Wcześniej spotkałem się na chwilę z Bogdanem, który dopiero od dwóch tygodni dołączył do katowickiego biura Mzuri. Pomimo krótkiego jeszcze stażu w firmie, Bogdan – dzięki swojemu dotychczasowemu doświadczeniu zawodowemu oraz życiowemu – jest już z całą pewnością „człowiekiem Mzuri”. Opowiedział mi kilka anegdotek ze swoich pierwszych samodzielnych kontaktów z najemcami mieszkań, którymi się opiekuje i mogę Was zapewnić, że Wasze mieszkania będą w jego rękach (a) bezpieczne, (b) systematycznie pracować na powiększanie Waszego obszaru wolności finansowej. Bogdan pokazał mi też przy okazji sąsiadującą z Dworcem w Katowicach Galerię Katowicką, która została oficjalnie otwarta dopiero dzień wcześniej. Dzięki dużej powierzchni szkła dachowego, Galeria wygląda nieco inaczej  niż większość tego typu miejsc. Z kolei później, spotkałem się z grupką Mieszkaniczników. Grupa 5 osób, które wcześniej się nie znały i które poznały się na pierwszych  spotkaniach Fridomiaków w Katowicach, postanowiła założyć coś w rodzaju klubu inwestycyjnego. Choć działają dopiero od roku, to już zdążyli kupić kilkanaście mieszkań i są w trakcie finalizacji zakupu kamienicy z 21 mieszkaniami:-) Wow!!! A oni dopiero się rozkręcają. To mi się podoba. Kibicuje im tym bardziej, że czuję się – w pewnym stopniu – wujkiem chrzestnym tego ambitnego przedsięwzięcia. Na sam koniec pobytu, spotkałem się z grupą około 50 (może nieco więcej) śląskich Mieszkaniczników. Wśród nich sporo twarzy już rozpoznawałem – jakież to miłe, ale pojawiło się też sporo nowych. Opowiadałem im – tak trochę na sucho – bo książka jest jeszcze w druku, o mojej najnowszej książce. O tym jak powstała, czego dotyczy i o kilku wybranych na chybił trafił podrozdziałach. Mimo, że wyjątkowo zmieściłem się w prezentacji w 45 minutach, to i tak zabrakło czasu na pytania (niestety PKP zmieniło znów rozkład jazdy i ostatni pociąg do Warszawy odjeżdża już o 19:53). Pół godziny na pytania to zdecydowanie za mało. Zwłaszcza gdy odpowiada taki gaduła jak ja:-) Ale mam nadzieję, że znajdziecie przynajmniej część odpowiedzi na Wasze pytania w samej książce:-) Uwielbiam Katowice. Te 7 godzin, któe tam spędziłem minęły jak z bicza strzelił i dodały mi mnóóóóóstwo nowej energii. Ślązacy są cool. Ciepli, pozytywnie nastawieni, uczynni. I prą do fridomii niczym górnik do … (nie wiem tak po prawdzie, do czego górnik prze, do przodka?) Uwielbiam też śląski akcent. Brzmi bosko. A pewne lokalne określenia bardzo mnie bawią i poprawiają humor. Na przykład w kiosku, gdy kupowałem pocztówki, pani mnie spytała czy mam dokładną sumę, bez potrzeby wydawania. Nie pamiętam dokładnie jak to brzmiało w jej wykonaniu, ale chyba było coś o to czy „mam zgodne”? Gdybym nie był już w pewnym poważnym związku, to pewnie że bym się zgodził, bo to była bardzo atrakcyjna młoda kobieta:-) Jo je hanys! Podróże kształcą. W drodze do Katowic spotkałem w pociągu pewną młodą dziewczynę, która nagle zaczęła mi się przyglądać i się przyjaźnie do mnie uśmiechać. Zdziwiło mnie to, no bo przecież młode dziewczyny zwykle uciekają przede mną wzrokiem – nie chcą by je podrywał ktoś w wieku ich ojców:-) A tu proszę. Okazało się, że czyta wywiad ze mną w magazynie pokładowym PKP Intercity „W podróży”. Pytała czy to prawda, że byłem we wszystkich krajach na świecie. Zeszło na to czym się zajmuję. Zacząłem przekonywać ją, że ona też może osiągnąć wolność finansową i nie jest ważne, że jeszcze jest studentką. Że to nie przeszkoda, tylko wręcz zaleta. Mam nadzieję, że i ona się czegoś w swojej podróży nauczyła pożytecznego. Na koniec, chciałem wreszcie przejść do tematu tego wpisu:-) i zaprosić Was na liczne w październiku spotkania. Ruszam intensywnie w Polskę. Pretekstem jest promocja mojej nowej książki, ale z pewnością będzie też okazja do porozmawiania nt dobrych praktyk najmu, jak unikać kłopotliwych najemców, na czym polega oferta firmy Mzuri oraz na wszystkie inne pytania, które często mi zadajecie. Jako, że IV Kongres Mieszkaniczników też się zbliża wielkimi krokami, to opowiem też o nim i mam nadzieję, że zachęcę niezdecydowanych do tego by się zarejestrowali. Natomiast oczywiście zachęcam do rejestracji już dziś. Jeśli spotkamy się i wszyscy podniesiecie w górę ręce gdy zapytam o to kto się wybiera do Łodzi, to więcej czasu pozostanie nam na odpowiedzi na Wasze pytania:-) W dniach 7-24 października spotykamy się w Londynie, w Warszawie (2 razy), w Łodzi (2 razy), w Częstochowie, w Krakowie, we Wrocławiu, w Poznaniu, w Bydgoszczy lub Toruniu oraz w Gdańsku. Szczegóły dotyczące miejsc spotkań pojawią się sukcesywnie obok, z prawej strony bloga. Do zobaczenia wkrótce! Mam nadzieję, że jesteście ciekawi mojej nowej książki i że spotkamy się w bardzo licznym gronie. 