Gdy jestem za granicą, to lubię podróżować autobusem. Więcej się widzi danego kraju niż z wysokości przelotowej samolotu. Widać czy kraj jest zielony, czy suchy. Gęsto zaludniony czy rzadko. Można zaobserwować czym się zajmują ludzie na wsiach. W Kenii jadąc autobusem z Nairobi do Mombasy można zobaczyć przy drodze stado zebr lub słoni. W Meksyku też pojechałem autobusem z Mexico City do Guanajuato gdzie uczę się jeżyka hiszpańskiego. Na mapie Meksyku, wyglądało, że mam wyjechać gdzieś na przedmieścia stolicy. W praktyce jechałem ponad 4 godziny. Cały czas autostradą. 3 pasy w jedną stronę + szerokie pobocze. Po drodze 4 bramki opłat autostradowych. Po 70 peso na każdej dla zwykłego samochodu. Wcześniej na dworzec autobusowy pojechałem w Ciudad Mexico metrem. Znów dwie przesiadki. Stacja La Razo bardzo ciekawa. Na wszystkich stacjach metra w stolicy Meksyku są wystawy kultury wzdłuż ścian korytarzy dla pieszych. Na stacji La Razo wystawy są poświęcone nauce. Gdybym miał wiecej czasu, to poczytałbym o różnych gatunkach roślinw Meksyku. Na jednym z końców korytarza robi się całkiem ciemno. Czyżby popsuły się tam wszystkie żarówki? Nie. Okazuje się, że jest tam specjalnie ciemno bo na suficie jest niebo z różnymi gwiazdozbiorami. Niesamowite. Uniwersytet w metrze. Dworzez Autobuses del Norte jest bardzo czysty. Rozkładem przypomina trochę lotnisko. Szereg stanowisk kupna biletu różnych linii autobusowych, ułożonych obok siebie. Linii autobusowych bardzo wiele. Panie które tam sprzedają bilety są w mundurkach w różnych kolorach, zupełnie jak stewardesy lotnicze. Jest nawet linia autobusowa do USA, m.in do Chicago za 2600 peso (44 godziny jazdy). Która linia zawiezie mnie do Guanajuato? Dwie różne osoby wspominają o Primero Plus więc tam się kieruję. Bilet na autobus za 50 minut kosztuje 432 peso, czyli około USD 35. Niedużo bo autobus jest naprawdę luksusowy. Macie w oczach wyobrażenie autobusu w Meksyku? Stary, rozklekotany zrzęk z drewnianymi balustradami zamiast okien, wypełniony po dach bananami, skrzynkami z pomidorami, itp A  w środku babcie w kolorowych ponczo, w czarnych kapelusikach, z włosami w kitki i małymi kozami na kolanach i workami ziemniaków w nogach i z małymi dziećmi przypasanymi do pleców? Otóż autobus Primera Plus ma skórzane, abrdzo wygodne, wyprofilowane fotele. Z podnóżkami. Jak w samolocie w klasie biznes. W podłokietnikach są dziurki do których wkłada się słuchawki jeśli ma się ochotę obejrzeć film. A z tyłu, za nowocześnie wyglądającym przepierzeniem ze szkła są wejścia do toalet – męskiej i damskiej. Ale przed wejściem na pokład trzeba przejść przez bramki Heinmana wykrywające metale, a wcześniej opróżnić kieszenie. Bagaż podręczny jest prześwietlany w maszynie x-ray. Ale już bagaż właściwy nie jest prześwietlany (ewidentna dziura w systemie bezpieczeństwa). Przed wejściem na pokład dają też małą torebkę z wałówką na drogę, ale sprawdzając zawartość mojego plecaczka (po co? przecież już był prześwietlany) ochroniarz przyczepia się do puszki piwa. Muszę ją włożyć do nadanego bagażu. Ciekawe, że nie trzeba przed wejściem do autobusu dmuchnąć w balonik. Co kraj to obyczaj. Ale sama droga jest super. Meksyk to górzysty kraj. Szybko zmieniają się strefy wegetacji. Najpierw przez długi czas ciągną się przedmieścia, bo stolica liczy sobie aż 20 milionów ludzi. Domki w kształcie mdłych pudełek nie robią najlepszego wrażenia. W oknach kraty. Wokół nad płotem zasieki z drutu kolczastego. Na płaskich dachach suszy się pranie. Stoją czarne zbiorniki na wodę. Wiszą anteny satelitarne. Tylko od czasu do czasu jakiś domek pomalowany na wściekle jaskrawy kolor. Dodaje życia zboczom pagórków pokrytych budowlami. Wielu mechaników, wulkanizatorów, stacji benzynowych. Restauracyjek. I posterunków policji. Bo w Meksyku policja jest widoczna na każdym kroku. I wreszcie przyjazd do Guanajuato. Przepiękne kolonialne miasteczko. Cieszę się, że spędzę tu dwa tygodnie ucząc się hiszpańskiego. Zakamarki wąskich uliczek, placyki pełne drzew i ławeczek, dziesiatki restauracji i barów. Czuję, że nie będę stąd wyjeżdżał zwiedzać okoliczne atrakcje. Do Guanajuato – mimo że w Meksyku jestem już chyba 5 czy 6-ty raz – trafiłem po raz pierwszy i z pewnością nie po raz ostatni. Guanajuato zmienia moją -  mało pochlebną dotąd – opinię o Meksyku. Gorąco polecam! 