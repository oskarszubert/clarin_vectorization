Wiele lat temu, moje kenijskie paszporty były ważne na wszystkie kraje świata. Oprócz RPA. Wielu z Was jest młodych i pewnie nie do końca rozumiecie o czym mówię. Nie pamiętacie, że kiedyś w Polsce obywatele PRL mogli posiadać dwa różne paszporty – jeden do krajów KS (krajów socjalistycznych, czyli krajów należących do RWPG (+ Jugosławia, Wietnam, Kuba i kilka innych) oraz drugi ważny na kraje KK, czyli „kraje kapitalistyczne”, czyli wszystkie pozostałe. Obywatele Kenii mogli mieć tylko jeden paszport, ważny na wszystkie kraje świata, oprócz RPA. Powodem wykluczenia RPA była panująca tam segregacja rasowa (apartheid) i łamanie praw człowieka. Nelson Mandela to ikona walki o wolność od apartheidu oraz rasizmu. Za swoją działalność został skazany na dożywocie. Ostatecznie spędził w więzieniu ponad 25 lat (wyobrażacie to sobie???) i został zwolniony przez ówczesnego Prezydenta Frederika de Klerk na początku lat 90-tych. Niedługo potem został wybrany prezydentem kraju. Można by zrozumieć i wybaczyć mu chęć zemsty. Mandela wybrał jednak drogę rekoncyliacji. Utworzył sławną Komisję Prawdy i Pojednania gdzie dawni oficjele apartheidu mogli się przyznać do swoich przewinień i uzyskać wybaczenie. Widziałem wiele wywiadów w stacji BBC czy CNN  z dawnymi aparatczykami apartheidu (m.in z szefem policji, który wydał rozkaz strzelania do protestujących uczniów szkolnych), którzy uzyskali przebaczenie po ich wystąpieniu przed Komisją Prawdy. Albo z szefem gangu, który gwałcił białe kobiety w zemście za upokorzenia ery apartheidu. Wywiady te robiły na mnie ogrooooomne wrażenie. Co więcej, Mandela pomimo wielu honorów pozostał skromnym człowiekiem. Otrzymał Pokojową Nagrodę Nobla, najwyższe ordery wielu krajów. Stawiano mu za życia pomniki (jeśli dobrze pamiętam to widziałem taki pomnik również gdzieś w Australii czy Nowej Zelandii). Najsławniejsi artyści organizowali koncerty na cześć Mandeli. Jego podobizny zdobiły wiele serii znaczków pocztowych. Jego imieniem nazwano stadion w Port Elizabeth, na którym rozgrywano niedawne mistrzostwa Afryki. Nie widziałem go wprawdzie na trybunach stadionów w RPA (pokazał się na finale Mistrzostw Świata w 2010 roku wzbudzając ogromny entuzjazm), ale jego obecność daje się wszędzie wyczuwać. W sklepach stoją jego woskowe figury, wszędzie widać jego zdjęcia. Nelson Mandela znalazł się też na awersach nowych randowych banknotów. Zachowały kolorystykę i wyglądają podobnie jak poprzednie – początkowo się nawet nie zorientowałem. A potem dumnie nosiłem Mndelę w portfelu. Dumnie bo Mandela to taki „ojciec narodu” – Madiba, jak mówią o nim południowoafrykańczycy  A właściwie to dziadek, biorąc pod uwagę, że ma już prawie 95 lat. Skromny człowiek unikający rozgłosu pomimo tego, że jest sławny na całym świecie. Bardzo silny choć sam zrezygnował z ubiegania się o re- elekcję, co w Afryce, rządzonej przez wielu despotów, było wówczas ewenementem. Skromny choć był przyjmowany czy odwiedzany przez władców najpotężniejszych krajów. Nie słyszałem by był uwikłany w jakąkolwiek aferę korupcyjną. Nie nosi drogich garniturów, ani zegarków. Wręcz przeciwnie, zakłada takie skromne tradycyjne koszule Xhosa, nie pamiętam jak się nazywają. Wiele lat życia!!! Nie wiem jak się to mówi w języku Xhosa, ale biorąc pod uwagę, że wiele języków używanych w RPA jest podobnych do swahili (nazwy wielu dzikich zwierząt są wręcz identyczne, co mnie mocno zaskoczyło!) może Nelson Mandela zrozumie „maisha marefu!” 