Na tyułowej stronie dzisiejszego wydania Rzeczpospolitej ukazał się artykuł pod powyższym tytułem. Pani red Anita Błaszczak przekonuje w nim, że widoczne jest już ożywienie na rynku pracy i że 63% firm w Polsce poszukuje specjalistów i menedżerów. Choć nie byłem ankietowany na potrzeby tego artykułu, to potwierdzam, że Mzuri również poszukuje. Tylko nie tyle „menedżerów”, co przedsiębiorców. O co chodzi? Zostało mi około 95 tygodni do osiągnięcia 50-tych urodzin. Po 50-tce zamierzam totalnie wycofać się z działań na rzecz cywilizowania polskiego rynku najmu mieszkaniowego i żyć nowym etapem swojego życia. Pisałem już o tym tutaj oraz w mojej ostatniej książce „Moja droga do wolności finansowej” – zamierzam w zimie wyjeżdżać na całe 180 dni do ciepłych krajów, a latem wracać do Europy by co roku wykonywać – w innym mieście – inny zawód z mojej listy „zawodów emeryta”. Mam kilka pomysłów biznesów wokół Mzuri, których nie zdążę samemu rozpocząć i rozwinąć przed 50-tką i stąd mój pomysł by pomóc tym, którzy mogą być zainteresowani rozwinąć te biznesy. Z pożytkiem dla nas oraz dla rynku najmu w Polsce. Takich pomysłów mam około tuzina, małych, średnich i naprawdę dużych. Może ktoś z Was byłby zainteresowany współpracą? Jakie to biznesy? Nie chciałbym zdradzać zbyt wielu szczegółów, ale powiem tyle, że każdy z nich dotyczy rynku nieruchomości i stanowi pewnego rodzaju uzupełnienie usług Mzuri. Kto mógłby być zainteresowany współpracą? Ktoś kto pracował i zdobył solidne doświadczenie w jakiejś znanej korporacji, ale już się zmęczył „korporacyjnością” i myśli o czymś własnym, chce przejść „na swoje”. Jest do tego przygotowany mentalnie i finansowo (czyli ma jakieś oszczędności zgromadzone z myślą o kapitale zakładowym). Część z biznesów o których myślę jest bardziej kapitałochłonna, inne mniej lub wcale więc nie jest to najważniejsza sprawa, ale też nie do pominięcia. Idealnie by był to ktoś mieszkający w Warszawie czy w Łodzi (bo ułatwi to komunikację), ale miejsce inne niż te dwa nie wyklucza możliwości współpracy. Może to też być student, który dopiero poszukuje swoich pierwszych doświadczeń i czuje niechęć do świata korporacji. Co mogę zaoferować? Z pewnością NIE stanowisko pracy. Nie szukam pracowników, ani nawet menedżerów. Szukam aspirujących przedsiębiorców, którym może brakuje pomysłu na biznes, albo nie mogą podjąć decyzji „jaki biznes”, albo brakuje nieco odwagi by się uwolnić od korporacji i postawić pierwszy krok „na swoim”. Oprócz pomysłu biznesowego (bardziej lub mniej sprecyzowanego), oferuję wsparcie finansowe, merytoryczne, marketingowe, networkingowe moje oraz całego zespołu Mzuri. Te różne biznesy będą w przyszłości tworzyły swego rodzaju ekosystem wzajemnie wspierających się inicjatyw. Myślę, że nasza bliższa współpraca będzie też okazją do podzielenia się moim ogólnym doświadczeniem biznesowym i życiowym. Dodatkowo, dla współpracowników Mzuri jest otwarta możliwość objęcia udziałów w innych spółkach grupy Mzuri oraz inne korzyści. Co dalej? Jeśli kogoś z Was zainteresowało to moje „ogłoszenie”, to czekam na maila (slawek at fridomia.pl) koniecznie z dopiskiem PRZEDSIĘBIORCA MZURI wraz z CV oraz z listem motywacyjnym (w którym będzie info m.in o tym jak bardzo jesteś gotowa (w skali od 0 do 10) założyć swój własny biznes; jaki rodzaj biznesu (ogólnie) chciałabyś założyć; jakimi kompetencjami i doświadczeniami już dysponujesz w tym kierunku; czy miałaś  już jakieś próby rozpoczęcia własnego biznesu; jakim kapitałem dysponujesz na początek; jakie są Twoje aspiracje biznesowe, itp). Mam nadzieję, że z kimś z Was uda mi się stworzyć w ciągu najbliższych 95 tygodni ciekawe i dające wiele satysfakcji biznesy czy biznesiki. Kto wie? Postanowiłem podjąć próbę:-))) Oprócz tego, Mzuri poszukuje też pilnie przedstawicieli handlowych, m.in w Bydgoszczy, Częstochowie, Gdańsku,  Gdyni, Katowicach, Krakowie, Lublinie, Łodzi, Poznaniu, Radomiu, Szczecinie, Toruniu, Warszawie i we Wrocławiu. Jeśli jesteś zainteresowana (lub znasz kogoś kto mógłby być zainteresowany), to prześlij proszę CV na adres krzysztof.bystrosz (at) mzuri.pl wraz z dopiskiem „PH + swoje miasto”. Szkolenie dla nowych PH Mzuri rozpoczyna się już w pierwszej połowie lutego w Łodzi. Zapraszamy:-) 