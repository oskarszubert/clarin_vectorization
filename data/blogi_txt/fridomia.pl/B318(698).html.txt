Otrzymałem dziś listem poleconym (nienawidzę listów poleconych, to taka strata czasu!) zawiadomienie z Urzędu Dzielnicy Praga Południe (jedna z dzielnic Warszawy) dotyczące wysokości opłaty rocznej z tytułu użytkowania wieczystego gruntu. Chodzi o to, że mieszkanie, w którym piszę książki, posty na blogu, artykuły do gazet, czytam gazety i książki, a które przy okazji dzielę ze współpracownikami warszawskiego oddziału Mzuri (a do niedawna też z Kasią z Mieszkanicznika:-) znajduje się w budynku, który stoi na sporej wielkości działce. W budynku tym (z 2001 roku) znajduje się coś około 500 mieszkań, a działka zajmuje – jak się okazało – obszar  8 790 m.kw. i jest przez naszą wspólnotę dzierżawiona. Rozumiem, że właścicielowi działki (m.st. Warszawa) należy się opłata z tytułu dzierżawy. Z jednej strony, miasto chyba nigdy tej ziemi nie kupowało, a po prostu przywłaszczyło sobie i tyle. Z drugiej jednak strony, miasto inwestując w drogi, w kanalizację, w transport publiczny, w system bezpieczeństwa oraz w inne elementy infrastruktury podnosi komfort jego mieszkańców. Utrzymanie tej infrastruktury kosztuje. Jakie są koszty utrzymania tej infrastruktury? Przyznam, że byłem zszokowany, gdy przeliczyłem sobie ile mają łącznie wnieść opłat za wieczyste użytkowanie wszyscy właściciele mieszkań w tym budynku. Ponieważ opłata za m.kw wynosi PLN 701,50 rocznie, to łączna suma opłat wynosi PLN6.166.185. Może jest to wyrazem mojej małostkowości, a może małej wyobraźni, ale wydało mi się to dużą kwotą. Bo przecież nie jest to nasza jedyna danina na rzecz m.st.Warszawy – są jeszcze podatki PIT, opłaty za wodę i ścieki, bilety komunikacji miejskiej, mandaty od straży miejskiej, itp. A mówimy tylko o jednym (może dużym, ale nie największym przecież) budynku w Warszawie. Czy ktoś może mnie oświecić w tej sprawie? 