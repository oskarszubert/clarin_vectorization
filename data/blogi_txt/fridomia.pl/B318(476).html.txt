Może to kwestia mojego podeszłego już wieku, ale bardziej się identyfikuję z Dniem Kobiet (troszkę trącącym może socjalizmem), niż z Walentynkami, które są jak dla mnie zbyt plastikowe, sztuczne, komercyjne i obce. Mam nadzieję, że żadnej z Fridomiaczek nie urażą moje najlepsze dla Was życzenia z okazji Dnia Kobiet. Przede wszystkim życzę zdrowia i wspaniałego samopoczucia. Wiary we własne siły i umiejętności. Odwagi i samodzielności. Konsekwencji i determinacji. Dalekich podróży i bliskich Przyjaciółek. Sukcesów i wolności. W tym także – a jakżeby inaczej – wolności finansowej! Ale także wolności od dyskryminacji płciowej – w pracy, w życiu, w domu, w języku. Niech Dzień Kobiet stanie się dniem uświadamiania mężczyznom jakimi jesteśmy głupimi i prymitywnymi szowinistami. Głupimi i prymitywnymi, bo ten szowinizm nie daje mężczyznom żadnych widocznych, ani niewidocznych korzyści (no chyba, że naszym celem jest ograniczanie sobie – o połowę – konkurencji). Ileż to razy zdarzało mi się słyszeć na spotkaniach dorocznych oceniających pracowników, że „ona całkiem nieźle sobie radzi, jak na dziewczynę”. Albo na spotkaniach partnerów na Bałkanach różne sprośne dowcipy czy erotyczne podteksty w stosunku do kobiet, czynione przez panów, którzy nic sobie nie robili nawet z obecności na naszych spotkaniach dam. Niedawno słyszałem kobietę – menadżerkę – która radziła byśmy nie zatrudnili w Stowarzyszeniu Mieszkanicznik młodej kobiety bo „może zajść w ciążę”.  Albo pewną współpasażerkę w pociągu z Wrocławia, która powiedziała, że czyta dobrą powieść science-fiction i o dziwo napisaną przez kobietę”. Gdy zaprotestowałem, współpasażerka, która opacznie zinterpretowała mój protest zapewniała, że „autorka pisze prawie tak dobrze jak faceci”. Czyżby rzeczywiście umiejętności literackie miały jakąś płeć? Albo ta ostatnia dyskusja w tzw. przestrzeni publicznej nt Pani Ministry Muchy. Parlamentarzyści oraz dziennikarze (obu płci) upierają się, że „żeńskie końcówki” to gwałt na języku polskim. O dziwo, w sukurs idą im nawet językoznawcy. Ale dla mnie językoznawcy, to akurat żadne autorytety. Oni są przecież  – z zasady – przeciwnikami wszelkich zmian. Za wszelką cenę broniliby status quo. Gdybyśmy ich bezkrytycznie słuchali, to język polski pozostałby do dziś w najczystszej swojej historycznej formie z epoki Polan żyjących … w jaskiniach. Panowie i Panie językoznawcy, posłowie, dziennikarze! zrozumcie że język polski dyskryminuje Polki. I czas to wreszcie zacząć zmieniać. Napisałem książkę („Wolność finansowa..”) z końcówkami rodzaju żeńskiego  i wiele osób mi mówiło „Sławek, fajna książka, ale dlaczego tylko dla kobiet?!”. Inne osoby (obu płci) wręcz się oburzały. „Co to za dziwactwo?”. „To nienaturalne!”. „To się źle czyta”. „Faceci pomyślą, że to głupia książka, nie dla nich!”. Choć się wewnętrznie irytowałem, starałem się spokojnie wytłumaczyć, że książka jest przeznaczona dla Czytelniczek obojga płci. „No dobra, ok. Ale po co?” Bo ja po prostu nie rozumiem dlaczego tak się przyjęło w języku polskim, że jak mówimy o dwóch osobach lub więcej „wpłaciliście” to to mogą być zarówno trzej panowie, jak i dwaj panowie oraz kobieta. Ale jak już powiem „wpłaciłyście” to poprawnie mogą to być tylko kobiety, bo większości się wydaje, że w ten sposób nie można się odnieść do osób odmiennych płci. A według mnie obie formy są tak samo poprawne. Bo to nie ma nic wspólnego z poprawnością językową, a jest jedynie efektem męskiego szowinizmu. Inny przykład: nie rozumiem dlaczego przyjęło się, że kobieta po ślubie przyjmuje nazwisko męża. A co jest nagle nie tak z jej dotychczasowym nazwiskiem??? Czy chodzi tylko o to by żonę przypisać do męża, tak jak samochód czy ziemię u rejenta? W Anglii to jest jeszcze głupsze – na zaproszeniach i innej korespondencji często widnieje „Mr   Mrs John Smith”. A jak Mr umrze, to co ona – z domu Anne Jones – teraz powinna się stać Mrs John Smith? W Polsce (i nie tylko) wiele małżeństw kończy się rozwodami. Czy nie zaskakuje Was to, że często żona nadal nosi nazwisko po mężu, który ją bił, znieważał, znęcał się? W imię czego? Ostatni przykład: jakieś 2,5 roku temu byłem na ślubie naszej kuzynki z inną moją kuzynką. Malutki kościółek na wsi, podniosła atmosfera. Akurat uważnie wsłuchiwałem się w słowa kazania. I aż podskoczyłem, gdy ksiądz moralizował, że rolą żony jest „być posłuszną mężowi”. To chyba jakiś cytat bezpośrednio z Biblii. Zaskakujące! A jeszcze bardziej mnie zaskoczyło, gdy w drodze powrotnej do Warszawy podzieliłem się z moją kuzynką moim oburzeniem. Bo słowa księdza w ogóle jej nie oburzyły mimo, że jest ode mnie 16 lat młodsza, skończyła studia, mieszkała i pracowała najpierw w Niemczech, a potem jeszcze kilka lat w Anglii. I to nie „na zmywaku” tylko w banku inwestycyjnym. No ale dość tego mojego starczego zrzędzenia przy Święcie. Niezłe „życzenia” mi wyszły, nie ma co:-( Porzucając te smętne myśli, życzę Wam zdrowia, szczęścia, sukcesów, trafnych inwestycji  i wolności.  Mam jeszcze dla Was małą niespodziankę. Specjalnie z myślą o Paniach wybrałem temat dzisiejszej mojej audycji na antenie Kontestacji (jak zwykle w czwartki o godz 21:00). Będę mówił o „Facetach Świata”. Wprawdzie jesteśmy wszyscy dość beznadziejni, ale gdybyście chciały się dowiedzieć o to gdzie – według mnie – faceci są najbardziej lub najmniej gościnni, najwyżsi lub najniżsi, najbardziej wysportowani, najbardziej rozśpiewani, najodważniejsi, itp to słuchajcie dziś audycji „Fridomia na Kontestacji”  – na www.kontestacja.com. Możecie też się wdzwonić do programu (jest „na żywo”) i podzielić się swoimi własnymi spostrzeżeniami lub dopytać się o te kategorie „naj”, które Was szczególnie interesują. Jeśli macie wieczór już zajęty, to zapraszam do późniejszego odsłuchania mojego dla Was „prezentu”:-) Do usłyszenia ! I jeszcze raz wszystkiego naj !!! 