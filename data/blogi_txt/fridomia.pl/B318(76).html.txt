Po wielu latach braków na rynku mieszkaniowym, marzeniem wielu Polaków stało się posiadanie własnego mieszkania. Coś co było nieosiągalne dla pokolenia naszych dziadków czy rodziców wreszcie można – przy jakimś wysiłku finansowym – zrealizować. Można zamieszkać we własnym mieszkaniu, po swojemu je urządzić, nie bać się, że mieszkanie będzie potrzebne właścicielowi i poprosi nas nagle, bez uprzedzenia, o wyprowadzkę. Koszty kredytu hipotecznego bywają często porównywalne z kosztami najmu, więc po co „komuś nabijać kabzę”, skoro można budować swój własny majątek. Zwłaszcza, że może się on stać fundamentem do budowania wolności finansowej. Wielu Niemców, Brytyjczyków i innych, z założenia woli mieszkać w wynajmowanym mieszkaniu. Nie biorą na siebie ryzyka kredytowego, nie przywiązują się do jednego miejsca i jeśli zdecydują się wyjechać do innego kraju czy miasta, czy wtedy gdy będą potrzebowali większego lub mniejszego mieszkania, po prostu wypowiedzą umowę najmu. Poza tym, jako najemców nie obciążają ich koszty napraw czy remontów budynku, dachu, elewacji. A przed widzimisę właścicieli chroni ich prawo. Pieniądze które zamroziliby w mieszkaniu, wolą zatrzymać w gotówce, która pozwoli im przetrwać okresy utraty pracy. Te dwa punkty widzenia znane mi były od dawna. Sam kiedyś wolałem wynajmować, dopóki nie spotkała nas w Warszawie w połowie lat 90-tych, konieczność – w krótkim czasie – dwukrotnej wymuszonej przeprowadzki z wynajmowanych mieszkań, bo … „właściciele wracają ze Stanów”. Ostatnio jednak usłyszałem od Pani Profesor Ewy Kucharskiej-Stasiak, wykładowczyni Uniwersytetu Łódzkiego i autorki wielu książek i opracowań dotyczących nieruchomości o nowym spojrzeniu na temat wykupowania mieszkań.   Otóż w ślepym pędzie do własności mieszkań, gminy czy spółdzielnie umożliwiły dotychczasowym lokatorom wykup mieszkań, często za symboliczne kwoty. W efekcie, duża część osób na tym skorzystała. Jednocześnie osoby te poczuły się – słusznie – prawdziwymi właścicielami. Zainwestowały w remont mieszkania, w nowe, estetyczne i energooszczędne okna czy drzwi, były bardziej chętne do tego aby inwestować w sam budynek i podnosić jego standard i wartość rynkową. Z drugiej strony, właścicielami części z mieszkań w ten sposób sprywatyzowanych stali się ludzie nieprzygotowani do roli właściciela. Osoby te nie stać na remontowanie swoich mieszkań, o współfinansowaniu inwestycji wspólnotowych nie wspominając. Część woli swoje pieniądze po prostu przepijać, daleko im do postaw inwestorskich. W ten sposób w samym centrum Łodzi, w kwartale ulic sąsiadujących z ulicą Piotrkowską znajduje się wiele architektonicznie ciekawych, zabytkowych kamienic w opłakanym stanie. Ci spośród właścicieli, którzy chcieliby inwestować mają związane ręce, bo ich sąsiadów nie stać lub po prostu nie chcą inwestować. Minie jeszcze pewnie wiele lat zanim sytuacja powróci do normy. Część osób niegotowych do roli właściciela popada w długi. Ich mieszkania są przejmowane. Część sprzedaje mieszkania i przeprowadza się gdzieś na obrzeża miasta. Nowi właściciele wnoszą nowego ducha przyczyniając się – stopniowo – do rewitalizacji całych kwartałów. Niemniej, dla mnie odkrywcza była myśl, że do roli właściciela mieszkania trzeba być gotowym. Bo dotychczas taka gotowość wydawała mi się czymś naturalnym i powszechnym. Okazuje się jednak, że jeśli cos niektórym za łatwo przychodzi, to nie zostaje odpowiednio docenione. A może przy wykupie mieszkań „za złotówkę” powinno obowiązywać jakieś szkolenie? Sfinansowane przez przyszłego właściciela?   Tagi: Inwestowanie , Nieruchomości 