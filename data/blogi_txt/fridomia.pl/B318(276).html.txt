Odpowiadając na pytanie Fridomiaka Rafała sprzed kilku dni oraz innych osób pytających o to zagadnienie wcześniej, przytaczam obszerny fragment liczącego 10 stron rozdziału poświęconego temu zagadnieniu w „Poradniku dla właścicieli mieszkań pod wynajem”, który 22 sierpnia br ukaże się w sprzedaży. … Wynajmując mieszkanie lub mieszkania wchodzisz w relację z różnymi ludźmi. A to, że ludzie są różni przecież dobrze wiadomo. Dlatego też, tak wiele już w tym Poradniku mówiliśmy o wadze i istotności odpowiedniej selekcji najemców. O tym, abyś dołożyła wszelkich starań, aby być pewną, jeszcze przed podpisaniem umowy najmu i przekazaniem swojego mieszkania nowemu najemcy, że swoje mieszkanie oddajesz w najem odpowiedniej osobie. Niemniej nawet najbardziej skrupulatny proces selekcji najemców nie przestrzeże cię w 100 %-ach przed popełnieniem okazjonalnych błędów selekcyjnych. Poza tym, ktoś kto miał dobrze płatną pracę w momencie podpisywania z tobą umowy najmu może ją później utracić, może ulec wypadkowi, może popaść w jakiś konflikt z prawem, itp. Wypadki się zdarzają, więc warto abyś nabrała wiedzy jak sobie radzić, a właściwie jak się pozbywać problematycznych najemców…. …Najczęstszą przyczyną problematyczności najemcy jest nie płacenie czynszu na czas tobie oraz robienie długów za telefon, energię elektryczną, z tytułu opłat do administracji budynku. Najemcy brakuje w danym momencie pieniędzy, nie płaci na czas i liczy na to, że ty się szybko nie zorientujesz. Jeśli rzeczywiście się szybko nie zorientujesz, albo nie zareagujesz wystarczająco stanowczo, to dla najemcy będzie to silny sygnał, że płatności za mieszkanie może zdegradować dość nisko na liście priorytetów w swoim comiesięcznym budżecie. Jeśli pozwolisz mu na to brakiem swojej stanowczości to problem będzie narastał. Zadłużenie będzie coraz wyższe. Najemca może w końcu stracić wiarę, że kiedykolwiek uda mu się spłacić całość zadłużenia. Zadłużenie wobec ciebie może stać się wyższe niż – na przykład – jego miesięczne zarobki. Poza tym, znany jest też mechanizm psychologiczny, że gdy ktoś nie ma pieniędzy na spłatę kredytu do banku, to ma duży problem. Ale jeśli jego dług wobec banku jest odpowiednio duży, to wtedy to bank ma problem. Nie dopuść zatem, aby problem narastał. Podobnie w przypadku innych problemów z najemcami. Miej zero tolerancji jeśli ktoś zachowuje się niezgodnie z zasadami najmu, które wyjaśniłaś i które stanowią załącznik do umowy najmu. Przypadki złamania zasad najmu mogą dotyczyć nałogowych palaczy; trzymania zwierząt w mieszkaniu; przebywania w nim dodatkowych, nieprzewidzianych umową mieszkańców; hałasu i skarg sąsiadów; korzystania z mieszkania niezgodne z umową (np na biuro, agencję, itp)… …Od razu reaguj stanowczo, gdy tylko problem się pojawi. Nie licz na to, że problem sam się rozwiąże. Problemy mają raczej skłonność do pogłębiania się… …Co robić w przypadkach problematycznych najemców? Jaka jest metodologia postępowania? Każdy przypadek problematycznych najemców jest inny i trudno jest podać jakąś jedyną właściwą metodę postępowania. Natomiast możemy podać kilka ogólnych wskazówek. Po pierwsze, musisz być mentalnie przygotowaną na to, że czasami któryś z twoich najemców przestanie zachowywać się racjonalnie pod wpływem jakiś swoich problemów. Za to ty powinnaś zachować profesjonalizm, zachować spokój, nie wdawać się w pyskówki, nie podnosić temperatury dyskusji. Nie traktuj tych problemów jako coś wymierzone w ciebie osobiście. Biznes związany z najmem to biznes ludzki i różni są ludzie. Po drugie, nie pozwól sobie na to, aby brać na siebie czyjeś problemy. Polska to nie jest jakiś dziki kraj, w którym wymówienie mieszkania osobie niepłacącej skazywałoby tę osobę na niebezpieczeństwo, śmierć czy inne zagrożenia. Twoi najemcy mają rodzinę, przyjaciół, dlaczego to akurat ty miałabyś im udzielać pomocy w trudnych dla nich sytuacjach? Tylko dlatego, że kiedyś – w dobrej wierze – podpisałaś z nimi umowę najmu? Poza tym, w Polsce powstało wiele instytucji mających na celu opiekę społeczną i pomoc osobom, które naprawdę znalazły się w sytuacji podbramkowej. Chyba nie po to kupowałaś mieszkanie na wynajem, aby świadczyć opiekę społeczną. Zresztą płacisz podatki od przychodó z najmu i to pieniędzmi z tych podatków zasilasz m.in opiekę społeczną. I nie chodzi nam o to, abyś zupełnie wyzbyła się odruchów ludzkiej solidarności. Chodzi o to, abyś nie zgodziła się z punktem widzenia najemcy, że jemu mieszkanie w wynajętym od ciebie mieszkaniu się po prostu należy, a ty musisz poczekać z czynszem (w końcu czymże są pieniądze w obliczu ludzkiej tragedii?) aż najemca uzna, że znów stać go na płacenie czynszu najmu. Jeśli okażesz miękkość i niezdecydowanie, taki właśnie punkt widzenia zostanie uznany za obowiązujący. Co gorzej, najemca może wręcz nie dostrzegać, że robisz mu ogromną, nienależną mu przysługę pozwalając mu mieszkać bez płacenia. A twoje przypominanie się o pieniądze będzie widział jako namolność i bezduszność – przecież ty masz gdzie mieszkać, masz pracę, to czemu chcesz wykorzystywać słabszego. Rób wszystko, aby nie doprowadzić do takiej percepcji. Grzecznie i z szacunkiem, ale stanowczo wyjaśniaj kłopotliwemu najemcy na czym tak naprawdę polega łącząca was relacja. Jest to relacja, która nosi nazwę „umowa najmu” i nic ponadto. Wyjaśnij najemcy, że ty na zakup mieszkania, które mu użyczyłaś do najmu zaciągnęłaś kredyt i zbliża się nieuchronny termin spłaty kolejnej raty kredytu. To zwykle przemawia nawet do osoby będącej w tarapatach i nie rozumującej do końca logicznie. Twoim jedynym celem powinno być szybkie pozbycie się kłopotu. Nie chciej swojego najemcy edukować, dawać mu nauczek, udawadniać mu że to ty masz rację. Powinnaś dążyć do jak najszybszego wypowiedzenia umowy najmu. Na piśmie. Doręczyć pismo osobiście i zdobyć podpis najemcy. Przecież jeśli popadł w tarapaty finansowe o naturze strukturalnej (utrata pracy, utrata źródła utrzymania, itp) to również w jego interesie leży, aby przestał się więcej zadłużać. Dąż do tego, aby ustalić datę wyprowadzki, najlepiej jak najmniej odległą. Potwierdzić tę datę na piśmie. A później trzymaj się postanowień. Każde odstępstwo będzie zaproszeniem dla najemcy do dalszego przedłużania kłopotliwej sytuacji. Najemca, który pod wpływem kłopotów panikuje i nie myśli racjonalnie łapie się każdej szansy. Jak to się mówi, „tonący brzytwy się chwyta”, więc nie podtykaj mu brzytw….   W Poradniku opisujemy dodatkowo szereg przykładów z życia oraz kilka niekonwencjonalnych rozwiązań (jeden z naszych znajomych dał pewnym pijaczkom, którym nieopatrznie wynajął mieszkanie, kilka tysięcy złotych, ale pod warunkiem, że podpiszą rozwiązanie umowy i wyprowadzą się do „jutra rano”). Metoda bardzo skuteczna, aczkolwiek rodząca szereg dylematów, które omawiamy w Poradniku. Innym rozwiązaniem mogącym cię uchronić przed „najemcą z piekła” jest podpisanie z nim umowy najmu okazjonalnego (o tym już było wcześniej na blogu). Natomiast zdecydowanie najlepszym sposobem rozwiązania tego problemu jest trzymanie się zasady lansowanej w Poradniku: „kłopotliwych najemców najlepiej się pozbyć nie podpisując z nimi umowy najmu i nie przekazując im kluczy do twojego mieszkania”. A jak Wy sobie radzicie z kłopotliwymi najemcami? Czy mieliście takie trudne przypadki i jak sobie poradziliście? Powodzenia !   Tagi: poradnik , Wynajem , zarządzanie 