Jak wiecie, w miniony weekend odbyły się warsztaty przed- założycielskie Stowarzyszenia Właścicieli Mieszkań na Wynajem. 17 członków Grupy Roboczej założycieli Stowarzyszenia obradowało intensywnie przez 2 dni. Najważniejsze nasze ustalenia to: 1. Proponowana nazwa Stowarzyszenia to: Stowarzyszenie Mieszkalnicy.pl (przy okazji wprowadzamy do języka polskiego nazwę naszego zawodu (odpowiednik angielskiego Landlorda, czyli „właściciela mieszkania na wynajem”), czyli … Mieszkalnika. 2. Stowarzyszenie będzie prowadziło działalność gospodarczą (zyski przeznaczane wyłącznie na cele statutowe), a w przyszłości będzie się starać o statut OPP (i możliwość uzyskiwanie 1% podatku, m.in od członków) 3. Misją Stowarzyszenia Mieszkalnicy.pl jest „cywilizowanie polskiego rynku najmu” 4. Stowarzyszenie będzie realizować swoją misję poprzez działania mające na celu m.in. edukację Mieszkalników (szkolenia, dostęp do specjalistów, hotline, itp); wprowadzanie nowoczesnych standardów najmu; budowanie platform wymiany doświadczeń; promowanie nowych rodzajów firm budujących elementy infrastruktury najmu; zwiększanie pewności najmu (tak dla mieszkalników jak i dla najemców, tak by popularyzować najem); lobbowanie na rzecz sensownych uregulowań prawnych zrównujących status najemcy oraz mieszkalnika, itp 5. Stowarzyszenie będzie działać na terenie całej Polski z siedzibą w W-wie oraz oddziałami w większości miast w kraju. Członkami będą wyłącznie osoby posiadające choćby jedno mieszkanie na wynajem. Członkami akredytowanymi mogą być firmy, które spełnią pewne kryteria 6. Stowarzyszenie będzie działać prężnie, w sposób ciągły, a nie tylko poprzez jakieś sporadyczne „akcje”. Członkowie Zarządu będą pracować na zasadzie wolontariatu (nie będą nawet zwracane ponoszone przez nich koszty), ale będą wspierani przez zatrudnionego na etat Dyrektora Generalnego koordynującego różne zespoły wolontariuszy. 7. Grupa Robocza określiła wstępny budżet Stowarzyszenia (koszty funkcjonowania oraz źródła finansowania), który wraz ze statutem, zasadami członkostwa, wysokością składek członkowskich, a także planem działań, w tym planem działań promocyjnych, itp zostanie przedstawiony na Kongresie Założycielskim Stowarzyszenia Mieszkalnicy.pl 8. Szczegóły dotyczące Kongresu Założycielskiego zostaną zakomunikowane wkrótce na łamach Fridomii.pl Mamy nadzieję, że na Kongresie pojawi się jak najwięcej osób zainteresowanych założeniem Stowarzyszenia. 