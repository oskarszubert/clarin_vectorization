W ubiegłą sobotę, 24 marca, na zaproszenie Dojrzewalni Róż, miałem przyjemność opowiedzieć o wolności finansowej gronu 30+ uczestniczek Festiwalu dla Kobiet PROGRESSteron. Tym razem wśród uczestników pojawiło się też trzech Panów, a dodatkowo jeszcze … troje dzieci. Cieszę się, że już w wieku 2-7 lat dzieci zaczynają nasiąkać wiedzą, która pozwoli im w przyszłości obrać kurs na wolność finansową, zamiast podążać podsuwaną nam zewsząd drogą korporacyjno-konsumpcyjną:-). Podczas spotkania co i rusz wybuchała żywa dyskusja – Panie dopytywały się o szczegóły przedstawianych przeze mnie kwestii. Przez ostatnie 5-10 slajdów zdążyłem jedynie się „prześlizgnąć”, a nasza dyskusja trwała jeszcze ładnych kilka godzin po zakończeniu prezentacji. Aż się przez to swoje gadulstwo spóźniłem na spotkanie z Radkiem Tosnowiec (wice-prezesem d/s finansowych Stowarzyszenia Mieszkanicznik) o ponad 1,5 godziny:-((( Sorry, Radku! Ciekawostką dla mnie było to, że jedna z uczestniczek zapytała mnie czy w którejś z moich obecnych książek („Wolność finansowa” czy „Zarządzania najmem”) będzie mogła znaleźć case’y osób realizujących różne strategie budowania portfela nieruchomości na wynajem. Bardzo się ucieszyła, że takie case’y znajdą się wkrótce w książce „Mieszkanicznicy 2012″. A mnie ucieszyło zainteresowanie książką, która się jeszcze nie ukazała. To chyba- mam taką nadzieję – dobry prognostyk co do jej poczytności w przyszłości:-) Zdjęcia ze spotkania wrzucę tu w najbliższym czasie. Dziękuję jeszcze raz Organizatorkom Festiwalu za zaproszenie mnie do wzięcia udziału w tym bardzo ciekawym projekcie i polecam się ich łaskawej pamięci na przyszłość. Nieczęsto mam okazję skupić na sobie spojrzenia kilkudziesięciu ambitnych i atrakcyjnych kobiet:-). Następnym razem będę musiał bardziej zadbać przed wykładem o swój wygląd:-))) 