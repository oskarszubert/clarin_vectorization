Skończyło się EURO 2012 i tym samym skończyła się nasza zabawa w typowanie wyników meczu w konkursie, który ogłosiłem miesiąc temu. Konkurs wygrał Merlinek7 (gratulacje!!!) i wprawdzie nagroda nie jest powalająca, to mam nadzieję, że Zwycięzca ma satysfakcję z wygranej. Stawka naszej zabawy (wspólny lunch) była oczywiście nieporównywalnie mniejsza niż gra w zbudowanie portfela mieszkań na wynajem (bo tu nagrodą jest osiągnięcie wolności finansowej!). Nie da się tego nawet porównać. Ale pewne cechy zachowań podczas gry wydały mi się jednak wspólne. (1) W typowaniu wyników meczów potrzeba było trochę wiedzy (na co stać poszczególne reprezentacje), ale też trochę wyczucia, intuicji.Wydaje mi się, że to samo jest potrzebne w inwestowaniu. Jeśli najlepiej „czujesz” dany typ nieruchomości czy dane miasto, to w takie nieruchomości inwestuj, bez względu na to co podpowiadają inni. (2) Kupując mieszkanie na wynajem trzeba umieć oddzielić emocje i nie kierować się nimi, bo inaczej jesteśmy gotowi przepłacić za mieszkanie, tylko dlatego, że się nam ono podoba. W typowaniu mieliśmy ten sam dylemat – czy postawić na zwycięstwo Polaków, czy realnie oceniając szanse postawić jednak – wbrew sobie – na Czechów. (3) Nie zawsze konieczne było dokładne przewidzenie wyniku meczu, czasami zwykłe przewidzenie zwycięstwa czy remisu wystarczało. W budowaniu portfela mieszkań na wynajem też nie chodzi o to by dokładnie przewidzieć przyszłość, by znaleźć tę absolutnie najtańszą nieruchomość. Wystarczy że się znajdzie taką, która kosztuje mniej niż średnie ceny rynkowe. (4) Dużo ważniejsze niż precyzyjne przewidzenie wyniku była systematyczność. Merlinek7 opuścił chyba tylko jedno typowanie. Osoby, które – podobnie jak on – przewidziały, że mistrzem zostanie Hiszpania, też zgarnęły po 25 punktów, ale ponieważ wcześniej odpuściły sobie wiele typowań, to ostatecznie nie udało im się stanąć na podium (5) W regulaminie typowania była możliwość zdobycia sporej ilości punktów za wskazanie strzelców bramek. Mimo to wiele osób nie korzystało z tej możliwości. W budowaniu portfela nieruchomości bywa podobnie. Moglibyśmy osiągnąć więcej korzystając z dostępnych rozwiązań – czytając książki, jeżdżąc na konferencje, korzystając z wiedzy i doświadczenia ekspertów – ale często wolimy być „zosiami-samosiami” (6) nie zdarzało się to zbyt często, ale niektórzy składali swoje typy po czasie. Nie można „typować” wyniku meczu po jego zakończeniu. Domyślam się też, że pewne osoby chciały brać udział w zabawie, ale gdy po czasie zorientowały się, że nie zdążyły wytypować, nie przesyłały swoich typów. W nieruchomościach timing też jest ważny. Jeśli będziemy się ociągać, to świetna okazja rynkowa przejdzie nam koło nosa. Tych analogii pewnie mógłbym wyciągnąć jeszcze więcej, ale liczę na to, że zechcecie mi pomóc. A może z czymś się nie zgodzić… 