Dawno nie pisałem relacji z moich prezentacji i spotkań, ale tym razem wiele fajnych rzeczy przydarzyło mi się w miniony poniedziałek w Gdańsku. Dzień wcześniej wróciłem z dwutygodniowych wakacji i mój wyjazd do Gdańska wcale nie był pewien, zwłaszcza, że w ostatniej chwili organizatorzy zmienili termin. Ale bardzo się cieszę, że jednak pojechałem. Pierwsza miła rzecz, to to, że przed moją prezentacją dla Koła Naukowego „Inwestor” Uniwersytetu Gdańskiego (któremu bardzo dziękuję za zaproszenie) był wykład nt wyceny nieruchomości. Dowiedziałem się wiele nowego. Nawet nie wiedziałem, że może istnieć aż tyle różnych definicji „wartości rynkowej”:-) Druga, to w trakcie wykładu przeglądałem – przyznam się bez bicia, a usprawiedliwiam się tym, że tempo wykładu było dla mnie trochę zbyt powolne – kwartalnik finansowy Profit Journal i znalazłem w nim … swój artykuł. Ale jeszcze fajniejsze było to, że znalazłem tam również artykuł Radka Tosnowca. Radek  – w odróżnieniu ode mnie:-) – nie chwali się na lewo i prawo swoimi artykułami, więc nawet nie wiedziałem, że napisał artykuł. Gratulacje Radku!!! A dodatkowo znalazłem w Profit Journal reklamę książki „Pomysł do wynajęcia” i to obok reklamy książki prof Balcerowicza „Odkrywając wolność”. Trudno byłoby mi sobie wyobrazić lepsze towarzystwo. Po trzecie, mimo że frekwencja (ok 20-25 osób) nie była zbyt imponująca – wiele osób wyszło w trakcie oraz po wykładzie poprzedzającym moją prezentację – to dyskusja była bardzo żywa. Padały pytania dotyczące dobrych praktyk najmu oraz celów Stowarzyszenia. A na koniec dyskusja przeniosła się w obszar budowania wolności finansowej i inwestowania w nieruchomości. Ale najlepsze miało się wydarzyć po zakończeniu spotkania. Okazało się, że na spotkanie przyszła koleżanka z Katowic, która dodatkowo ściągnęła nań swoją koleżankę z Wejherowa. Obie są młodymi lekarkami i mimo, że w trakcie prezentacji Kodeksu Etyki Mieszkaniczników zrobiłem mało fortunne porównanie do komisji etyki … lekarskiej, to nie obraziły się na mnie, a nawet podwiozły mnie na lotnisko. Dzięki raz jeszcze! Lotnisko – super. Lepsze chyba nawet niż wrocławskie, które chwaliłem pół roku temu. Duże, przeszklone, przestronne i nowocześniejsze nawet od tego w stolicy. No i ta dumna nazwa im. Lecha Wałęsy. W terminalu jest sporej wielkości plac zabaw dla dzieci, a obok otwarte stanowiska z dostępem do darmowego internetu zapewnionego przez SKOK Ubezpieczenia. Zaskoczyła mnie też sporej wielkości fontanna w sklepach tzw duty free (piszę „tzw” bo nie wiem czy zauważyliście, ale ceny w nich są zwykle o wiele wyższe niż w normalnym sklepie na mieście). Gdy popijałem sobie piwo i przeglądałem maile, podszedł do mnie Grzegorz … sympatyk londyńskiego oddziału Mieszkanicznika. Świat jest naprawdę mały:-) Pamiętam mój pierwszy przylot na Rębiechowo. Była połowa grudnia 1983 roku. Przyleciałem z Mombasy na pokładzie samolotu Lot-u, wyczarterowanego przez Polskie Linie Oceaniczne by zmienić załogi dużych statków rybackich w regionie Antarktydy. Leciałem za darmo w samolocie pełnym marynarzy cieszących się (alkoholem), że wracają do swych żon lub narzeczonych w Polsce na święta, po 6 czy 8 miesiącach „w morzu”. Miałem wtedy 18 lat i muszę przyznać, że ich obrazowe opowiadania o tym co i jak będą robić ze swoimi żonami było dla moich młodych uszu niezłą szkołą życia. Wylądowaliśmy w Rębiechowie i mimo, że samolot nie był jakiś ogromnie duży, to wszyscy marynarze i ja nie pomieściliśmy się w małej budce, która robiła wtedy za terminal:-( Część z nas stała na zewnątrz. A był mróz. Początkowo planowałem pojechać do Łodzi (tam mieszkali moi Dziadkowie) pociągiem, ale zmarznięcie na lotnisku (mimo, że Tata wczesniej przywiózł mi do Kenii kożuch z Argentyny, gdy już wiedział, że będę jechał na studia do Polski) plus ponad 350 kg bagażu (to obok darmowego przelotu były największe korzyści podróży tym czarterem:-) spowodowało, że dałem się skusić taksówkarzowi na kurs do Łodzi, zamiast na dworzec. Jeszcze jedna refleksja odnośnie obecnego Rębiechowa. Okazało się, że moja srebrna karta Miles More nie wystarcza od niedawna do poczekania w Business Lounge’ach na lotniskach regionalnych (w W-wie jest OK), a moje karta Przywilejów z Citibanku była ważna tylko do … marca. Tak więc siedziałem na zewnątrz i wspominałem czasy gdy miałem kartę HonCircle, czyli najwyższego statusu w programie Miles More. Zostałem w odczuwalny sposób zdegradowany. Ale po wejściu do samolotu przekonałem się, że moje zdegradowanie to małe piwo. Były premier Miller wracał ze spotkania z Wałęsą i siedział w klasie ekonomicznej. Wprawdzie posłowie mają przywilej latania po Polsce za darmo, ale dla byłego premiera, który kiedyś latał własnym samolotem, ta degradacja musi być jeszcze bardfziej odczuwalna. Teraz lepiej zrozumiałem to parcie do władzy. A swoją drogą to może lepiej za wysoko się nie wspinać, bo potem upadek jest dotkliwszy:-) 