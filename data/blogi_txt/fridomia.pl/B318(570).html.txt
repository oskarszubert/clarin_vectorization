Tak na gorąco chciałbym zdać szybką relację z naszego dzisiejszego spotkania Mieszkaniczników warszawskich. Przybyło ok 25 osób, w zdecydowanej większości (chyba w 96%) osób, które już posiadają spore portfele mieszkań na wynajem i ze sporym – bo średnio 7-8 letnim – doświadczeniem w najmie. Część osób dopiero kilka dni temu przystąpiła do Stowarzyszenia. Rozmawialiśmy jak to często bywa o różnych aspektach zarządzania najmem, ale najwięcej czasu poświęciliśmy głośnej ostatnio w mediach sprawie podatku katastralnego. Robert (obok Mariusza, współorganizator spotkania) zreferował projekt założeń do ustawy przygotowywanej przez Min Rozwoju Regionalnego oraz przedstawił jak kataster wygląda w innych krajach. Skonkludowaliśmy, że: 1. wprowadzenie tego podatku spowoduje wzrost wydatków wszystkich mieszkańców nieruchomości. Właściciele domów i mieszkań sami zapłacą podatek. Dla osób mieszkających w mieszkaniach spółdzielczych, administracje podniosą wysokość zaliczek eksploatacyjnych, a dla osób mieszkających w mieszkaniach wynajętych na wolnym rynku, Mieszkanicznicy podniosą czynsze najmu 2. Maksymilian przygotuje kalkulator o ile wzrośnie czynsz najmu 3. kalkulator ten zamieścimy na stronie Mieszkanicznika 4. Dodatkowo roześlemy ten kalkulator do dziennikarzy, do stowarzyszeń pośredników wraz ze stanowiskiem Stowarzyszenia w sprawie podatku katastralnego 5. Łukasz będzie zamieszczał odsyłacze do naszego kalkulatora na różnych blogach finansowych/nieruchomościowych, które i tak regularnie odwiedza 6. Karol przedstawi propozycję marketingu wirusowego 7. Robert wyśle pismo do Ministerstwa Rozwoju Regionalnego, że chcemy być konsultowani w ramach konsultacji społecznych 8. Krystian przedstawi nam propozycję zamieszczania – na wzór umów najmu komercyjnego – w naszych umowach najmu zapisu o wysokości podatku od nieruchomości wraz z informacją, że zostanie on zastąpiony podatkiem katastralnym jeśli ten zostałby uchwalony Dodatkowo Agnieszka, Paweł (współwłaściciele restauracji, w której się spotkaliśmy) oraz Mariusz  przygotują kodeks etyki Mieszkanicznika (w porozumieniu z Radkiem Rup), zasady korzystania z logo Mieszkanicznika przez Członków,  system gwiazdek do opisu mieszkań na wynajem oraz zapis promujący nasze Stowarzyszenia w ogłoszeniach, które my wszyscy zamieszczamy w internecie. Marek J zaproponował byśmy WSZYSCY zamieszczając ogłoszenia do opisu naszych mieszkań dodawali informację o tym, że „właściciel mieszkania należy do Stowarzyszenia Mieszkanicznik”. Będzie to stanowiło darmową reklamę naszego Stowarzyszenia. Wiktor natomiast zadeklarował, że stworzy nowy portal ogłoszeniowy dla członków StowMieszkanicznik (pamiętam, że we Wrocławiu ktoś – przepraszam nie pamiętam kto – zgłaszał podobny pomysł, więc może warto byście połączyli siły:-). Łukasz będzie dokonywał regularnych wpisów na blogu Mieszkanicznik poświęconych tematyce finansowania zakupów nieruchomości oraz prowadził regularne dyżury eksperckie co tydzięn we wtorek w godz 19-20. Dodatkowo zaapelował by KAŻDY z nas podjął indywidualne zobowiązanie, że zaprosi do przyłączenia się do Stowarzyszenia 3-5 lub więcej swoich znajomych. Przyłączam się do tego apelu, bo siła tkwi w dużych liczbach. Spotkania warszawskich Mieszkaniczników będą się odbywać w tym samym miejscu co miesiąc, w każdy pierwszy wtorek miesiąca. Kolejne już 7 sierpnia. Gorąco zapraszamy! Chciałbym podziękować Robertowi i Mariuszowi za zorganizowanie naszego spotkania oraz Agnieszce i Pawłowi za goszczenie nas oraz za poczęstunek „na koszt firmy”. Cieszy mnie też ogromnie duży poziom zaangażowania poszczególnych osób w działalność naszego Stowarzyszenia. Wspólnymi siłami zdołamy szybko ucywilizować polski rynek najmu detalicznego. Do następnego razu! 