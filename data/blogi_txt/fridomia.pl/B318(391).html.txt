Wczoraj odbyły się aż dwa spotkania dotyczące Fridomii w Warszawie. Niestety prawie w tym samym czasie, więc zdążyłem być tylko n samym początku spotkania Fridomiaków organizowanym przez Pawła. Spotkałem tam około 20 osób i porozmawialiśmy pokrótce o Stowarzyszeniu oraz o nadchodzącym spotkaniu w Łodzi i ..,. pobiegłem na spotkanie na SGH. Tam na zaproszenie Studenckiego Koła Naukowego Inwestowania i Nieruchomości opowiedziałem grupie około 20-30 studentów (i tak dużo zważając na późną porę spotkania) o moim spojrzeniu na wolność finansową oraz to czym budowanie wolności finansowej różni się od zwykłego i bardziej popularnego „bogacenia się”. Dyskusja była dość żywa zwłaszcza, że na prośbę organizatorów darowałem sobie prezentację i od razu przeszliśmy do formatu dyskusji. Najważniejszy problem postawiony przez studentów brzmiał: od czego może zacząć student, który na początku swojej kariery będzie zarabiał 3-5 tysięcy złotych netto? Pokrótce całość dyskusji możnaby streścić w kilku poniższych punktach: 1. Podstawą jest nauczenie się żyć PONIŻEJ swoich możliwości finansowych. Nie chodzi o „dziadowanie” ale o to, aby nauczyć się systematycznie i konsekwentnie oszczędzać. Bez umiejętności życia PONIŻEJ swoich możliwości finansowych nikt nie osiągnie wolności finansowej, nawet jeśli zarabiałby 2 czy 22 miliony złotych miesięcznie 2. Ktoś kto będzie zarabiał PLN 3000 netto ( i nie żadnych innych aktywów, oszczędności, bogatych rodziców, itp) powinien na początek oszczędzać – co miesiąc – PLN 300. 3. Po 3 latach zgromadzi ok PLN 12.000 (z odsetkami). To niewiele, ale może wystarczyć na 20% wkład własny na zakup pierwszego mieszkania na wynajem. Pewnie nie w Warszawie, ale z pewnością wystarczy na zakup kawalerki w Radomiu, Siedlcach, Lesznie czy innym mieście, ż którego student pochodzi (bo tam można jeszcze kupić okazyjnie kawalerkę za PLN 50 tyś) 4. Przy kredycie w wysokości PLN 40 tyś nadwyżka kwoty najmu ponad wysokość comiesięcznych rat kredytu może wynieść PLN 200. 5. Student dalej oszczędza te PLN 300 miesięcznie (tak jak do tej pory) plus owe dodatkowe PLN 200 miesięcznie. Po kolejnych 3 latach zgromadzi ok PLN 20.000, a to pozwoli mu kupić kolejne 2 kawalerki (z wkładem własnym na poziomie 20%) 6. Teraz nadwyżki najmu ponad raty kredytu mogą wyniesć dodatkowe PLN 400 miesiecznie. 7. Po 6 latach, powinien zarabiać o wiele więcej niż początkowe PLN 3000, ale zakładając że nie jest w stanie oszczędzać więcej niż te początkowe PLN 300 miesięcznie (bo dziecko, bo rodzina, bo inne wydatki), to i tak powinien oszczędzać PLN 900 miesięcznie. 8. w 9 roku powinien miec ok PLN 33tys oszczędności i może kupić kolejne 3 kawalerki w kredycie 20/80. 9. w tym okresie jego miesięczne oszczędności wyniosą PLN 1500 miesięcznie. Po kolejnych 3 latach, w roku 12-tym będzie dysponował kwotą ok 60.000. Oraz 6 mieszkaniami na wynajem, na które zaciągnął kredyty na łączną sumę PLN 480 tysięcy. Saldo kredytu będzie jednak niższe – wszak pierwsze zakupione mieszkanie spłaca już od 12 lat! 10. Student kupuje kolejne 6 mieszkań. Ma już 12-letnie doświadczenie i nie boi się tak istotnego skoku w skali działalności. Wie już jak wynajdywać okazje i które mieszkania łatwo się wynajmują. 11. Student dalej oszczędza. Tym razem po PLN 3900 miesięcznie, co po 3 kolejnych latach daje kwotę ponad PLN 150.000 (z odsetkami). 12 W roku 15-tym stan posiadania Studenta przedstawia się następująco: ma portfel 12 kawalerek, oszczędności na poziomie PLN 150.000 oraz potencjał do systematycznego oszczędzania PLN 4000 miesięcznie. Z drugiej strony ma kredyt w wysokości około PLN 850.000 do spłacenia. Spłacają ten kredyt najemcy posiadanych przez Studenta mieszkań. 13. Możliwości jest teraz wiele. Albo Student przeznacza PLN 150.000 oszczędności na kupno kolejnego mieszkania lub mieszkań (za gotówkę lub z małym kredytem). Albo spłaca część kredytu i istotnie obniża sobie comiesięczny poziom rat. Albo sprzedaje 2 mieszkania i przychod ze sprzedaży oraz oszczędności przeznacza na spłatę jeszcze większej części kredytu. Albo sprzedaje 7 mieszkań i całkowicie spłaca kredyt i cieszy się przychodami z 5 mieszkań nie obciążonych spłatami kredytu. 14. Oczywiście powyższy model jest bardzo uproszczony. Nie wzieliśmy pod uwagę wielu czynników, z których część będzie miała pozytywny, a część negatywny efekt. Np ceny mieszkań mogą wzrosnąć – utrudni to kupowanie kolejnych mieszkań, ale z drugiej strony sprzedaż części mieszkań może szybciej spłacić zaciągnięte kredyty. Wraz z inflacją powinny wzrosnąć też ceny najmu, ale mogą też wzrosnąć koszty obsługi kredytu. Powinno też wzrosnąć wynagrodzenie i możliwości oszczędzania większych kwot. Na szczęście wysokość kredytu jest stała (jeśli nie został zaciągnięty w jakiejś obcej walucie). Konkludując, możliwości jest wiele. Ale najwięcej zależy od (A) śmiałości wizji, (B) konsekwencji i cierpliwości w jej relizacji, oraz (C) wspomnianej już umiejętności życia PONIŻEJ swoich możliwości finansowych. Dziękuję Piotrowi, Marzenie i innym organizatorom ze SKNIN za zaproszenie, za dyplom uznania oraz wszystkim uczestnikom za uwagę i cierpliwość. Trzymam kciuki za Wasze sukcesy i wolność finansową !     Tagi: bogactwo , cel , czas , długoterminowo , Inwestowanie , ograniczenie konsumpcji , oszczędzanie , rozwój osobisty , strategia inwestowania , wolność finansowa 