Byłem kilka lat temu na paradzie miłości w Sydney. Takiego nagromadzenia indywidualności – często dość specyficznych – w życiu nie widziałem. Całość mnie oszołomiła ferią barw, śmiałością ubrań czy raczej nagości, zszokowała frywolnością, przeraziła naszytymi szpilkami, body piercingiem i łańcuchami. Zagłuszyła muzyką i zafascynowała profesjonalizmem niektórych grup tanecznych. Jednak to wydarzenie nie porwało mojego ducha. Oprócz pewnej egzotyki nie widziałem w nim niczego głębszego. Nie wiem czy to kwestia wieku, czy też mojej większej niż kilka lat temu świadomości, czy to też kwestia mojego wyzwolenia się z konformistycznego świata korporacji i innego spojrzenia na świat, czy jeszcze jakiś innych czynników, ale ostatnia parada, którą miałem okazję  – znów przez totalny przypadek – obserwować w Sztokholmie zmieniła coś w moim myśleniu. W Sztokholmie w zeszłą sobotę w kolorowym korowodzie gejów, lesbijek, osób transseksualnych i bi-seksualnych (GLTB) szła cała ludzkość. Kobiety i mężczyźni. Młodzi i starzy. Dzieci w wózkach i nastolatkowie z rodzicami. Rowerzyści, wrotkarze i harleyowcy. Niepełnosprawni na wózkach i niewidomi. Pracownicy poczty szwedzkiej oraz innych firm. Lekarze  ze stowarzyszenia lekarzy gejów i lesbijek. Policjanci i pracownicy służby więziennej. Wojskowi. Dziennikarze z różnych gazet. Pracownicy Ambasady USA w Sztokholmie z dużą amerykańską flagą  oraz transparentem cytującym Hillary Clinton – „Homosexual rights are human rights!”. Oprócz rdzennych Szwedów, szli też imigranci m.in z Kurdystanu, z Iranu czy z Afryki. Była reprezentacja różnych wyznań chrześcijańskich, muzułmańskich czy żydowskich. Kolorowa flaga-tęcza (symbol ruchu GLTB) niesiona przez tych ostatnich miała dodatkowo na środku białą gwiazdę Dawida. Wśród maszerujących wypatrzyłem też zaledwie kilkuosobową grupkę z Polski na czele z parlamentarzystami Ruchu Palikota – Robertem Biedroniem i Anną Grodzką. Dotarło do mnie, że ruch GLTB (czy LGBT) to nie jest jakiś wstydliwy margines. To jest wołanie o równość, o wolność, o tolerancję, o godność. Wołanie czasami rozpaczliwe gdy jakaś dziewczyna rozbiera się by zademonstrować swoją bezsilność. Wołanie czasami prowokacyjne – by skąpym strojem sprowokować do myślenia. Ale czasami też wołanie bardzo godne. Tak jak demonstracja sporej grupy policjantów i policjantek, w różnym wieku i w różnych stopniach hierarchii. Ubrani byli w normalne codzienne, niebiesko-granatowe uniformy policyjne. Nie prowokowali swoim ubiorem, ani zachowaniem. Nie puszczali głośnej muzyki. Szli powoli i trzymając ręce ponad głowami klaskali dziękując przyglądającym się gapiom za to, że przyszliśmy i że w ten sposób ich wsparliśmy. A my odklaskiwaliśmy im, dziękując im za ich odwagę wyjścia z cienia po to by nas edukować, by wzmocnić naszą wrażliwość, by pomóc nam wznieść się ponad ograniczenia naszych standardów myślowych. Wszyscy się do siebie uśmiechali. Nie widziałem żadnych grup nacjonalistów, czy nazistów, którzy chcieliby protestować przeciwko tej paradzie. Gapiowie machali kolorowymi flagami rozdawanymi przez organizatorów. Czasami włączali się do rytmu tańca poszczególnych zespołów, które tańczyły na przejeżdżających w powolnym korowodzie platformach. Patrząc na nich wszystkich poczułem się bardziej … wolny. Bardziej wolny od uprzedzeń, od stereotypów, od poczucia wyższości. Patrząc na grupę policjantów, urzędników służby więziennictwa czy innych urzędników, w ogóle nie zastanawiałem się kto z nich jest G, kto L, a kto Bi – to są ich zupełnie prywatne sprawy. Nie szukałem swoimi oczami sensacji, tylko drugiego człowieka. Zrozumiałem też, że za x lat, będziemy się wstydzić tego, że dyskryminowaliśmy ludzi z powodu ich preferencji seksualnej, koloru skóry, czy odmiennych wierzeń religijnych, tak samo jak dziś śmiejemy się z wiary naszych przodków … w czarownice. Była też grupa demonstrantów, która miała czarną taśmą zaklejone usta, a w dłoniach plakaty z nazwami krajów, w których taki pochód dziś nie byłby możliwy, gdzie ludzie odmienni są prześladowani, gdzie nie mają swobody wypowiedzi czy demonstracji. Szli w zastępstwie tych, którzy sami nie mogą domagać się równego i godnego traktowania. Jak długo jeszcze? 