Ostatnio dość głośno się zrobiło o ogródkach działkowych oraz o Polskim Związku Działkowców za sprawą orzeczenia Trybunału Konsytucyjnego. PZD, na zasadach monopolisty w obszarze ogródków działkowych, zarządza terenami o łącznej powierzchni ponad 43.000 hektarów. W Warszawie jest to ponad 1170 ha, w Łodzi – 700 ha, we Wrocławiu 1420 ha, w Szczecinie – 1155 ha, w Poznaniu – 815 ha. We Wrocławiu działki stanowią aż 4,9% powierzchni calego miasta. Duża część tych gruntów stanowi bezpłatne użytkowanie od samorządów i część z nich znajduje się w ścisłych centrach miast, gdzie ziemia jest najdroższa. PZD to kolejny przykład „państwa w państwie”. Narzuca swoją wolę milionom działkowiczów i pozostaje poza jakąkolwiek kontrolą kogokolwiek. Stanowi post-komunistyczny beton, walczący o swoje przywileje i stanowiska (duża część przychodów PZD pochłaniana jest przez same struktury organizacyjne Związku). Ogólnie byłem przeciwny temu by tak atrakcyjne tereny w centrach miast były użytkowane na zasadach niekomercyjnych przez „leśnych dziadków” jak ich postrzegałem.Używam czasu przeszłego, bo niedawno zdecydowałem się odwiedzić ogromne (łączna powierzchnia 42 ha) ogródki przy al Waszyngtona w Warszawie. Widać je z okien mojego biura. Zajmują kawał terenu pomiędzy al Stanów Zjednoczonych, ul Kinową i al Waszyngtona. W zimie widać dachy domków działkowych – niektóre brązowe, inne czerwone, inne zrobione z blachy falistej. Niektóre płaskie, inne strome. Różne są też kolory ich fasad. Całość wygląda dość chaotycznie. Ładniej się prezentują wiosną, latem czy jesienią, gdy zieleń przesłania dachy większości domów. Przez cały rok latają nad tymi ogródkami stada gołebi hodowanych przez licznych hodowców. Całość sprawiała wrażenie czegoś trochę przedpotopowego. Ale słysząc o całej tej dyskusji postanowiłem odwiedzić ogródki i doznałem pozytywnego szoku. Przy licznych alejkach Truskawkowej, Różanej, Gruszanej i innych zobaczyłem bardzo zadbane (w większości) domki, ładne tarasy z nowoczesnymi meblami ogrodowymi, a wokół nich zadbane trawniki, klomby kwiatów, krzewy i drzewa owoców. Mimo, że byłem tam w zwykły dzień roboczy, wśród roślin kszątało się wiele osób, niektóre rodziny były wielopokoleniowe. Gołym okiem widoczne było przywiązanie tych ludzi do swoich roślinnych „podopiecznych”. Wyczuwało się też silne poczucie wspólnoty. Być może sąsiedzi z jednego bloku, któzy nigdy ze sobą nie rozmawiają, gdy spotkają się na działce są pełni wylewności i otwartości. Sielanka. To ja się czułem tam trochę intruzem wychwytując często podejrzliwe spojrzenia właścicieli działek. Zmieniło się moje spojrzenie na prblem działek. Widać, że dla działkowiczów stałys ię one bardzo ważne. Budują poczucie wspólnoty. Dają miastom „zielone płuca”, a działkowiczom dostęp do świeżej żywności nie skażonej zbytnio cywilizacyjnymi wynalazkami chemicznych dopalaczy. Dzieciom dają możliwość swobodnej zabawy, której nie znają młode pokolenia z blokowisk czy nawet nowoczesnych zamkniętych osiedli. Działkowiczom dają poczucie więzi z naturą wśród wynaturzonych prawie kompletnie miast. Tak więc jestem „za” ogródkami pomimo dużego kosztu alternatywnych korzyści. Oczywiście jeśli leżą na drodze jakiejś autostrady, trasy szybkiego ruchu, czy linii tramwajowej, to powinny być przesunięte w inne miejsce, poza miastem. Natomiast niech nie znikają z miast w ogóle, bo na ich miejsce pojawiłyby się kolejne bezpłciowe osiedla, hipermarkety i inne formy betonu. A Wy jesteście „za” czy „przeciw”? 