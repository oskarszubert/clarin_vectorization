Zaczynam już mieć przesyt sprawy Amber Gold, Marcina Plichty (od niedawna – to kolejny bezsens polskiego prawa – Marcina P), kilogramów złota, 400 zawiadomień do prokuratury, propozycji komisji śledczych, Michała Tuska oraz wszystkich innych wątków sprawy. Praktycznie nie ma żadnego serwisu informacyjnego, ani programu publicystycznego, ani bloga, w którym nie pojawiałyby się „newsy” z wątków bursztynowego złota. Ludzie kreujący media mają jakąś niesamowitą potrzebę rozwałkowywania tego samego tematu do znużenia. I jakimś dziwnym trafem często w tej swojej obsesji lubią się gromadzić wokół jednej sprawy, jak – nie przymierzając – muchy wokół ciepłej jeszcze kupy. Oblepią taką kupę z każdej strony, bzyczą, unoszą się by za chwilę znów do niej powrócić, po raz kolejny się w nią zagłębić, po raz kolejny poprosić kolejnych ekspertów o jej przetrawienie i po raz setny zdawać nam – tępolom, którzy wszystko łykną – relację. Prosto z kupy. Jak nie trener Smuda i PZPN, to „dlaczego nie ma autostrad”; jak nie rodzice dziewczynki, która zaginęła w Sosnowcu, to prokurator, który do siebie strzelał. Jak nie wypadek kolejowy w Sękocinach, to rodzice którzy narazili swoją 2-letnią córeczkę na utratę zdrowia lub życia, zostawiając ją na 4 minuty paniom w informacji na lotnisku w Pyrzowicach. Jak nie strajkujący lekarze z pieczątkami, to Agnieszka Radwańska. Jak nie „bohaterski” pilot, który wylądował bez podwozia, to samobójstwo innego „bohatera” Sławomira Petelickiego. Można się pocieszać, że to i tak lepsze niż ciągłe wałkowanie Smoleńska, ale ja już naprawdę mam dość tematów, którymi ponoć „żyje cały kraj”. Być może jestem odosobniony, ale ja „tymi” tematami nie żyję. Żywię wręcz głęboką awersję do „dyżurnych tematów dnia”, do tej całej egzaltacji wokół nich. Mam jakieś dziwne przekonanie,  że w czasie gdy tzw „opinia publiczna” wałkowała każdy z w/w tematów działo się w Polsce (o zagranicy już w ogóle nawet nie wspomnę) tysiące innych ważnych dobrych i złych rzeczy. Że w Polsce ginie – niestety – wiele dziewczynek, z których cześć jest zabijana (okropieństwo!) przez własnych rodziców. Że codziennie dochodzi do setek prób samobójczych. Że codziennie tysiące robotników i setki firm w pocie czoła budują kolejne kilometry dróg i autostrad. Że tysiące rodziców dziennie zostawia na chwilę swoje pociechy pod okiem przypadkowych osób. Że tysiące kierowców autobusów, tramwajarzy, maszynistów pociągów i pilotów samolotów bohatersko unika katastrof. Że oprócz Amber Gold i jego właściciela w Polsce działa dziś tysiące przedsiębiorców, których celem nie jest zaoferowanie uczciwej usługi czy inwestycji, tylko i wyłącznie napchanie swoich własnych kieszeni, choćby ogromnym kosztem swoich „klientów” (a tak naprawdę to naiwniaków liczących na mannę z nieba). Ale mamy też w całej Polsce tysiące osób, które chcą innym pomóc, które poświęcają swój czas by innych edukować, by przynosić im ulgę w cierpieniu, by przynosić im towarzystwo w samotności. „Opinia publiczna” nie jest pojęciem równoznacznym z egzaltacją dziennikarzy. No chyba, że ja nie jestem częścią „publiki”. Przestałem słuchać – za radą kogoś z Was Fridomiaków – Radia ZET i prawie nie oglądam TV, ale i tak czuję duży dyskomfort z ciągłych prób prania mi mózgu. Pomiędzy blokami reklamowymi. 