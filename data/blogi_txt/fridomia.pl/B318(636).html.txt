Po przejechaniu ponad 9.000 kilometrów samochodem (to moja roczna średnia przebiegu) i po odwiedzeniu 21 miast w Polsce i w Anglii w ciągu ostatnich 6 tygodni, zdążyłem już nieco odsapnąć. Zgodnie z obietnicą, zajmę się teraz znów na łamach fridomii nieco bardziej tematami związanymi z wolnością finansową, strategią inwestowania, życiem post-korporacyjnym, wolnością od nadmiernej konsumpcji, wolnością myślenia i tym wszystkim co składa się na „fridomię”. Zresztą niedługo wybieram się na ponad 2-tygodniowy pobyt w sanatorium by zadbać o swoje ciało, a umysłowi dać nieco wytchnienia od nadmiernego nieco tempa jakie sam sobie ostatnio narzuciłem:-) Kilka tygodni temu, w drodze na lotnisko, natknąłem się na pismo, którego nigdy wcześniej nie miałem w rękach – „Czas Stefczyka”. Jest to gazetka reklamowa Kasy Stefczyka. Numer z września br był zdominowany dyskusją na temat tego jak nietrafione – z perspektywy wydawcy pisma – są argumenty, że wszystkie instytucje nad którymi KNF nie ma władzy to „parabanki”, którym – w świetle wydarzeń z Amber Gold – nie warto ufać. Godzi to w renomę SKOK-ów, mimo iż mają one własny, sprawny i skuteczny nadzór – Kasę Krajową. Niemniej już wkrótce – 27.X wchodzą w życie nowe przepisy dotyczące SKOK-ów. Członkowie Kas będą mogli brać kredyty na dłuższe okresy, np po to by sfinansować zakup mieszkania, a same SKOK-i będą kontrolowane przez KNF. Główny ekonomista SKOK-ów, Janusz Szewczak, rozprawia się też z „mitem 100%-owych gwarancji dla bankowych lokat ze strony Bankowego Funduszu Gwarancyjnego”. Realnie dysponuje on kwotą około PLN 7 miliardów rezerw na wypadek bankructwa jakiegoś banku. Chodzi o to, że BFG ma wypłacać środki klientom upadłego banku, do kwoty 100 tys euro na osobę. „Ale cóż znaczy owe PLN 7 mld rezerw gwarancyjnych BFG przy blisko PLN 490 mld depozytów i lokat bankowych Polaków?” – pyta autor. Rzeczywiście daje to niespełna 1,43% pokrycia. Czyli bardzo mało. Mniej niż mogą się spodziewać klienci Amber Gold (słyszałem jakieś szacunki mówiące o 8% zwrotu; UWAGA – „zwrotu” a nie „stopy zwrotu”). Oczywiście spodziewam się, że w razie bankructwa jakiegoś banku, na pomoc BFG może przyjść NBP udzielając mu dodatkowej pożyczki. W razie upadku kilku banków i run’u na banki (widziałem efekty czegoś takiego naocznie w Argentynie kilkanaście lat temu) rząd zawsze może wpłynąć na NBP i dodrukować pieniędzy, tak aby banki mogły nam zwrócić nasze depozyty. Tylko ile wtedy będą one realnie warte? Oczywiście nie spodziewam się w Polsce run’u na banki. Szanse takiego zdarzenia za mojego życia oceniam na mniej niż 10 procent. Niemniej warto by o tym fakcie pamiętali ci, którzy od czasu do czasu na łamach fridomii, poddają w wątpliwość sensowność inwestowania w nieruchomości na wynajem w czasach gdy banki oferują oprocentowanie lokat w wysokości 7%. Według mnie nikt – nawet BFG, rząd, ZUS, ani wybrani przez Was do Sejmu posłowie, czy zarządcy funduszy inwestycyjnych – nie zadba o Waszą finansową przyszłość lepiej niż Wy sami. Powodzenia! 