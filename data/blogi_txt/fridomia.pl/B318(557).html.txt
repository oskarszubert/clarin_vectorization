W ferworze piłkomanii (obstawiamy wyniki meczów, komentujemy je, udzielam się aktywnie jako steward na Stadionie Narodowym) moglibyście odnieść wrażenie, że wszystkie inne sprawy zostały na czas EURO 2012 całkowicie zastopowane. Otóż nie! Dziś spotykamy się wieczorem w gronie zarządu Stowarzyszenia Mieszkanicznik by postawić kropki nad „i” nad pewnymi inicjatywami i przystąpić do ich wdrażania. W weekend Paweł, który z ramienia zarządu zajmuje się kwestiami IT, przeprowadził szkolenie by więcej osób było w stanie aktualizować treści na naszej stronie Mieszkanicznika. W zeszłym tygodniu miałem kilka spotkań w jednym z dużych polskich banków w sprawie uruchomienia kredytów typu buy-to-let. A cała firma Mzuri nadal ogłasza mieszkania i je wynajmuje, wysyła SMS-y z przypomnieniem o płatnościach czynszu, poszukuje kolejnych mieszkań dla inwestorów, przejmuje kolejne mieszkania w zarządzanie. Rekrutujemy kolejne osoby do biur w Łodzi i w Warszawie (w to akurat jestem zaangażowany, w pozostałą działalność operacyjną raczej się nie angażuję). Przymierzamy się do wystartowania biura we Wrocławiu. Więc oprócz piłki sporo się dzieje w obszarze nieruchomościJ Poniżej opiszę przypadek ostatnio zakupionej przez Klientkę Mzuri z Hiszpanii kawalerki na warszawskiej Woli. Już od kilku lat obsługujemy jej mieszkanie na Ursynowie i kilka miesięcy temu poprosiła nas o doradztwo w znalezieniu kolejnego mieszkania pod inwestycję w Warszawie. Szukała kawalerki do ceny PLN 160.000. W tym zakresie cenowym nie jest łatwo znaleźć odpowiednie mieszkanie w Warszawie. Ale udało się takowe znaleźć i zakupić! Jest to niespełna 20-metrowe mieszkanie przy ul Obozowej na V piętrze w jedenasto piętrowym wieżowcu wykonanym w technologi ramy H. Sprzedająca mieszkanie mieszka od lat w Anglii. Dzięki temu, że zależało jej na dokończeniu transakcji przed powrotem do Anglii, udało nam się znegocjować i tak już dość atrakcyjną cenę (PLN 150.000) do kwoty PLN 145.000. Akt notarialny zakupu miał miejsce w piątek 1 czerwca, a już dwa tygodnie później udało się mieszkanie wynająć (od 15 czerwca) między innymi dlatego, że mieszkanie nie wymagało remontu i było praktycznie gotowe do zamieszkania. Jedyne co trzeba było wymienić to pralkę. Tę udało się kupić poprzez internet za PLN 400 – to taka unowocześniona wersja pralki typu „Frania”, bo zresztą większa by się tam nie zmieściła. Już druga oglądająca mieszkanie osoba zdecydowała się je wynająć. Wprawdzie nie od razu, więc zdążyliśmy pokazać to mieszkanie jeszcze dwóm kolejnym osobom, ale po 1-2 dniach doszło do podpisania umowy rezerwacyjnej, a potem ostatecznej umowy najmu. Na koniec trochę liczb. Cena zakupu = PLN 145.000. Prowizja dla biura pośrednictwa + fee dla Mzuri za doradztwo = PLN 4.350. Opłaty notarialne, w tym pcc = PLN 3.750. Pralka = PLN 400. RAZEM NAKŁADY = PLN 153.500.  Mieszkanie zostało wynajęte za PLN 1.160 miesięcznie, co przy opłacie dla administracji = PLN 200 (było PLN 270, ale jest PLN 200 dla członków spółdzielni), daje właścicielce PLN 960 brutto. Odejmując 11%-ową prowizję Mzuri za kompleksowe zarządzanie najmem, daje to przy założeniu 1 miesiaca pustostanu w roku, kwotę PLN 9.400 rocznie, a więc zwrot rzędu 6,12%.  Całkiem przyzwoicie jak na dzisiejsze realia w Warszawie. Powodzenia w znajdowaniu dobrych okazji rynkowych!   Tagi: dobra okazja , Fridomia , Inwestowanie , kobiety inwestują , Nieruchomości , pasywny dochód , rynek najmu , strategia inwestowania , wolność finansowa , Wynajem , zarządzanie 