Pewnie większość osób chce by ich życie miało jakiś sens. By było ciekawe, barwne, ekscytujące, ale też zrównoważone. By zostawić światu coś po sobie. Coś więcej niż tylko dzieci, wnuki, zdjęcia, wspomnienia, nagrobek… Moje życie jest OK, nie mogę narzekać. Jestem bardzo zadowolony. Dużo się w nim dzieje ciekawego. Mam sporą dozę wolności. Czuję, że panuję nad wydarzeniami, przynajmniej tymi najważniejszymi. Mam bardzo ekscytujące plany na przyszłość – tę bliższą i tę dalszą. W moim życiu panuje względna równowaga i harmonia. Mam też ten komfort psychiczny, że już wiem, że oprócz bardzo udanych dzieci, pozostanie po mnie kilka tytułów książek (obowiązkowe darmowe egzemplarze trafiły od wydawcy m.in do Biblioteki Narodowej i innych najważniejszych bibliotek jako część „dziedzictwa narodowego”:-). Może pozostanie też wymyślone przeze mnie Stowarzyszenie, może pozostanie wspomnienie tego, że byłem jednym z pionierów cywilizowania polskiego rynku najmu. Zawsze to „coś” :-) Wiem z 99%-ową pewnością, że pozostanie po mnie firma Mzuri, bowiem od samego początku konstruuję ją jako spółkę nie dla siebie, tylko dla moich współpracowników obecnych i przyszłych. Oraz dla  tych, którzy się jeszcze nie … urodzili. Oraz dla ich wnuków. Pewne rozwiązania (dawanie kluczowym współpracownikom udziałów, które zostaną umorzone, gdy nasza współpraca się zakończy, itp) kopiuję po prostu z moich doświadczeń w Andersenie czy w Deloitte. To spółki, których forma prawna „partnership” zapewniła im przetrwanie długo po śmierci ich założycieli. O ile nie popadnę w jakiś kosztowny nałóg, np hazard (choć chyba mi to nie grozi biorąc pod uwagę, że będąc tego lata samemu w Las Vegas czy z moim synem w Makao, nie zaryzykowałem tam ani jednego dolara) to z pewnością pozostanie po mojej działalności spory portfel mieszkań na wynajem. Do grobu ich ze sobą nie zabiorę:-) Tylko część tych mieszkań będę chciał podarować moim dzieciom, wnukom, czy najbliższym, po 1-2 maksymalnie. Dlaczego? Bo uważam, że fridomia podana na tacy nie będzie smakować. Mnie się udało ją zbudować bez czyjejkolwiek pomocy finansowej i tym bardziej się teraz nią delektuję, rozkoszuję. Bo uważam, że dzieci powinny się nauczyć umiejętności życia PONIŻEJ swoich możliwości. Dzięki temu będą w stanie same osiągnąć wolność finansową. Bo inaczej istniałoby ryzyko utraty, zaprzepaszczenia podarowanych im na tacy aktywów. Nie tylko przez ich ewentualną niefrasobliwość, ale też poprzez presję otoczenia, żyjącego tu i teraz i uważającego „wolność finansową” za mrzonkę. Bo chcę – tak jak większość ludzi – by pozostało po mnie coś o wiele trwalszego niż wdzięczność obdarowanych. Tylko, że większość ludzi „chce”, a ja jestem już „zdeterminowany” by tak się stało:-) Postanowiłem założyć fundację. Pomysł ostatecznie dojrzał podczas naszej niedawno zakończonej męskiej wyprawy z moim synem do Azji Południowo -Wschodniej. Pomimo, że potencjalnie fundacja stanowi „konkurencję” dla jego przyszłego spadku, to pomysł na tyle się spodobał mojemu 18-letniemu synowi, że zadeklarował swoją pomoc w jej tworzeniu i rozwijaniu. Słyszałem w jego głosie autentyczne wsparcie i entuzjazm. Dużo na jej temat rozmawialiśmy w ciągu tych kilku tygodni wspólnej podróży. Kreśliliśmy wizję, zastanawialiśmy się nad celami, rozważaliśmy różne opcje nazwy fundacji, itp itd. Przyznam, że byłem bardzo pozytywnie zaskoczony ogromną dojrzałością i wrażliwością społeczną mojej młodszej pociechy:-) Ponieważ prawdopodobnie fundacja będzie się nazywać Fundacja Fridomii, to postanowiłem się z Wami skonsultować zanim ostatecznie ją założymy z moim synem. Chciałem też Was poprosić o pomoc.  Pomoc w postaci wszelkich krytycznych uwag. Pomoc w postaci podpowiedzi. Byłbym wdzięczny za podzielenie się Waszą wiedzą i doświadczeniem z zakresu funkcjonowania fundacji, bo ja jeszcze tego nie przerabiałem, a tym bardziej mój syn. A może ktoś z Was zechce nam pomóc w jej stworzeniu i potem zarządzaniu. A może wreszcie ktoś z Was zechce dołączyć się do tej inicjatywy w roli fundatora-założyciela. Jesteśmy otwarci i z wdzięcznością zaakceptujemy każdą formę wsparcia, choćby tylko dobrym słowem. Nasz wstępny pomysł przedstawia się następująco: 1. Fundacja Fridomia (FF) będzie właścicielką portfela mieszkań na wynajem. Będzie Mieszkaniczniczką:-). Celem Fundacji będzie mieszkaniowe wspieranie potrzebujących, osób mieszkaniowo wykluczonych 2. około 1/3 swojego portfela FF będzie wynajmować – za darmo, tylko za opłatę do administracji oraz opłaty licznikowe – potrzebującym w Polsce i potem również w Kenii. „Potrzebujący” to np matki samotnie wychowujące dzieci, albo podopieczni domów dziecka, którzy osiągają pełnoletność, albo więźniowie, którzy wyszli na wolność, albo zdolni maturzyści z biednych rodzin. FF będzie im oferować pomoc mieszkaniową przez 1-3 lata, tak by im pomóc stanąć na własne nogi. 3. FF będzie współpracować z innymi organizacjami – stowarzyszeniami, fundacjami, domami dziecka, opieką społeczną, służbą więzienną, itp – by (a) wyłonić odpowiednie osoby, którym będzie udzielona pomoc oraz (b) by rzeczywiście pomóc im się usamodzielnić finansowo i mieszkaniowo 4. pozostałe (ok 2/3 portfela) mieszkania będą wynajmowane przez FF na zasadach rynkowych. Chodzi o to by przychody z najmu przeznaczać na rozwój bazy mieszkań posiadanych przez FF, tak by FF ciągle rosła i by pula (około 1/3) darmowych mieszkań systematycznie się powiększała. 5. najwyżej 10% przychodów z najmu będzie przeznaczane na funkcjonowanie FF (zatrudnienie, reklama dla pozyskiwania darczyńców, remonty i konserwacja mieszkań, wspieranie innych fundacji, itp). Od razu dodam – dla jasności -  że ja nie będę pobierał żadnego wynagrodzenia z tytułu działania na rzecz FF. Co najmniej 90% przychodów z najmu FF będzie przeznaczane na zakup kolejnych mieszkań na wynajem. 6. Całość – 100% – środków pozyskiwanych z innych źródeł niż najem (o tym poniżej) będzie przeznaczana na zakup kolejnych mieszkań na wynajem 7. zarządzanie portfelem mieszkań FF będzie powierzone firmie Mzuri. FF nie będzie mieć ani ludzi, ani doświadczenia w zarządzaniu najmem, więc bieżąca obsługa będzie zlecona profesjonalistom 8. nadzór właścicielski nad majątkiem FF (decyzje w/s zakupu konkretnego mieszkania, w/s komu przydzielić „darmowe” mieszkanie, negocjacje z Mzuri, itp) będzie sprawowany przez Radę Fundacji Fridomia. 9. mam nadzieję, że w składzie Rady FF  znajdzie się zawsze m.in. reprezentant mojej rodziny, reprezentantka firmy Mzuri, reprezentantka społeczności fridomii, oraz – w przyszłości – również ambasadorowie Polski w Kenii oraz Kenii w Polsce. 10. najbliższa przyszłość. Planuję wnieść do FF na (dobry) początek 3 mieszkania na wynajem (po 1 w Warszawie, w Łodzi i w Katowicach). Z tych mieszkań, 1 będzie od razu oferowane w formie pomocy, a pozostałe dwa będą wynajmowane na zasadach rynkowych. 11. te dwa  powinny zarobić na kolejne mieszkanie w ciągu 4-5 lat, bo zakładam, że Mzuri uda się znaleźć dla FF jakieś super-okazje cenowe:-). Czyli, zakładając, że FF ruszy z dniem 1 stycznia 2014 roku, to w 2018-19 FF będzie mieć łącznie 4 mieszkania i już 3 będą wynajmowane na zasadach rynkowych. Te 3 zarobią na kolejne mieszkanie w ciągu kolejnych 3-4 lat, czyli do roku 2021-23. Od tego momentu już 4 mieszkania będą zarabiać na kolejne i nie powinno to zająć więcej niż 3 lata. A więc od 2024-26 roku, FF powinno dysponować portfelem 6 mieszkań, czyli 2 będą mogły wspierać potrzebujących, a 4 dalej pracować na kolejne zakupy 12. powyższe to tylko zobrazowanie mechanizmu. W rzeczywistości mam nadzieję, że proces rozbudowy bazy mieszkań w portfelu FF  zostanie przyśpieszony, m.in tym, że  zamierzam przekazywać FF po 1 dodatkowym mieszkaniu co kilka lat 13. dodatkowo zamierzam przekazywać FF całość moich przyszłych przychodów ze sprzedaży książek, audiobooków, videoszkoleń, itp czy ewentualne honoraria z tytułu prowadzonych wykładów, itp 14. mam również nadzieję, że zarząd Fundacji Fridomia (w którego składzie będzie m.in. mój syn) będzie skuteczny w pozyskiwaniu dodatkowych środków na rozwój FF. Mogą to być mieszkania przekazywane Fundacji przez Fridomiaczki czy Fridomiaków. Może to być darczyńca gotówkowy – osoby prywatne lub firmy. Może to być w przyszłości 1% PIT dla organizacji pożytku publicznego. Liczymy tutaj też na Wasze podpowiedzi dotyczące możliwych – teoretycznych i konkretnych – źródeł dodatkowego finansowania 15. spiszę testament gdzie pozostałe mi w momencie mojej śmierci mieszkania przekażę w całości na rzecz FF 16. a za 100 lat? ….. Oczami wyobraźni widzę jak Fundacja Fridomii posiada w 2113 roku tysiące mieszkań na wynajem w Polsce i w Kenii i jak robi – rok w rok – solidną, dobrą robotę na rzecz pomocy potrzebującym. Jednocześnie przybliża Polskę Kenijczykom i Kenię Polakom. Co sądzicie o tym pomyśle? Czy macie dla nas jakieś uwagi (również krytyczne), podpowiedzi, dobre rady? 