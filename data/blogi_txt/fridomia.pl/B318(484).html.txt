W sobotę 17 marca w Łodzi odbył się Kongres Otwarcia nowo- powstałego Stowarzyszenia Właścicieli Mieszkań na Wynajem „Mieszkanicznik”. Przybyło około 175 uczestników z całej Polski – wielu z Łodzi, z Warszawy, z Krakowa, z Gdańska, z Poznania, z Wrocławia, z Górnego Śląska, ale także z mniejszych miejscowości. Najdłuższą odległość pokonali Mieszkanicznicy z Tomaszowa Lubelskiego, z Koszalina czy z Jeleniej Góry, o Joannie z Genewy czy o Piotrze, który specjalnie na Kongres przyleciał aż z Londynu nie wspominając. W sumie obecni na Kongresie Mieszkanicznicy posiadają prawie 600 mieszkań, lokali użytkowych i domów na wynajem, które przynoszą prawie PLN 10 milionów rocznego obrotu. Pierwsza część Kongresu była poświęcona omówieniu celów, filozofii działania oraz programowi funkcjonowania Stowarzyszenia. Rozmawialiśmy o tym, że polski rynek najmu detalicznego nie rozwinął się od czasów upadku komunizmu oraz o przyczynach tego zacofania. Zdecydowaliśmy, że Stowarzyszenie nie powstaje przeciwko komukolwiek (np najemcom), ale że jest otwarte na wszystkich, którzy są zainteresowani pomocą nam w realizacji naszej misji „cywilizowania polskiego rynku najmu”, lub bardziej literacko: „przemieniania Kopciuszka w Królewnę”. Zatwierdziliśmy też wypracowane przez Grupę Roboczą cele Stowarzyszenia na 2016 rok. W drugiej części omówiliśmy narzędzia, które będą nam potrzebne w realizacji naszej misji. Naszym podstawowym narzędziem jesteśmy my sami – nasza duża liczba będzie stanowić o naszej atrakcyjności dla mediów oraz dla partnerów biznesowych. Ci ostatni będą tworzyć dla nas wyspecjalizowane produtky czy usługi, a na istniejące już usługi będą udzielać nam, Mieszkanicznikom, zniżek. Będą też zainteresowani udzielaniem Stowarzyszeniu wsparcia finansowego oraz organizacyjengo. Ważna będzie też nasza własna aktywność. Uświadomiliśmy sobie, że o ile prawdopodobnie znajdziemy wielu sojuszników, którzy zechcą nam pomóc, to nie możemy liczyć, że ktokolwiek nas zastąpi w dziele cywilizowania naszego rynku najmu. Odpowiedzialność leży na nas wszystkich – nikt za nas nie zacznie stosować nowych standardów najmu. To my musimy być aktywni. Przewidziano ponad 200 różnych ważnych funkcji w Stowarzyszeniu – szefów miast, rzeczników prasowych miast, ekspertów branżowych, ekspertów tematycznych, specjalistów wewnętrznych, a także szefów zagranicznych biur Stowarzyszenia. Już teraz mamy kilka tuzinów kandydatów do objęcia tych funkcji, a nabór będzie trwał tak długo póki będą jeszcze wakaty. Czekamy na Wasze deklaracje objęcia funkcji w Stowarzyszeniu na stronie www.mieszkanicznik.pl. Trzecia część Kongresu była oficjalno- rozrywkowa. Walne zgromadzenie członków wysłuchało prezentacji kandydatów na stanowiska statutowe i dokonało wyboru. Członkami zarządu Stowarzyszenia zostali: Paweł Czerwiński,  Grzegorz Grabowski, Wioletta Kacprzak, Jacek Kusiak, Sławek Muturi, Grzegorz Radzikowski, Maria Semczyszyn, Radek Tosnowiec,  a Komisji Rewizyjnej Paweł Bąk (Przewodniczący), Agata Iwasiuk, Jan Krajewski, Robert Kuliga, Marek Multan, Sebastian Pawluk, Radek Rup. Gratulacje i życzenia sukcesów! W części rozrywkowej – podczas liczenia głosów przez Komisję Skrutacyjną – jeden z Mieszkaniczników – Łukasz Grant – zadziwił nas profesjonalizmem swojego pokazu iluzji. Łukasz zaprosił na scenę wielu Mieszkaniczników m.in. Dyrektor Generalnego Stowarzyszenia – Jacka Lesiowa, który wprost tryskał jak fontanna monetami – z nosa, zza uch, z czubka głowy i z innych… części ciała. Dzięki Łukasz za super show. Oprócz robienia sobie pamiątkowych fotografii uczestników, odbywania setek rozmów w kuluarach (pod koniec Kongresu odbyły się też spotkania w kręgach poszczególnych miast/regionów), oraz kącika porad prawnych udzielanych przez Kancelarię Prawną Rafała Fabisiaka oraz doradców kredytowych MultiBanku (Sponsora naszego Kongresu), udzieliśmy też kilku wywiadów mediom. Między innymi TVP 3 Łódź, która we wczorajszym głównym wydaniu wiadomości poświęciła sporo miejsca naszemu Kongresowi Otwarcia. Na stronie Stowarzyszenia wkrótce pojawi się sporo zdjęć i filmików z Kongresu. Tym z Was, którzy uczestniczyli wczoraj w Kongresie w Łodzi serdecznie dziękuję. Wiem, że istniało setki alternatywnych sposobów spędzenia pięknej słonecznej, pierwszej w tym roku prawdziwe wiosennej soboty, niż przyjazd do Łodzi. Mam nadzieję, że pozytywna energia Kongresu Wam się udzieliła na trwałe i będziecie wszyscy Ambasadorami Stowarzyszenia Mieszkanicznik. Tych z Was, którzy nie dojechali na Kongres, ale chcieliby zostać Członkami Stowarzyszenia zapraszam do wypełnienia deklaracji członkowskiej oraz zrobienia przelewu na konto bankowe Stowarzyszenia. Szczegóły znajdziecie na stronie www.mieszkanicznik.pl. Zachęcam też do obejmowania licznych funkcji pozastatutowych – formularz zgłoszeniowy na powyższej stronie. Kolejny Kongres Stowarzyszenia Mieszkanicznik odbędzie się – decyzją uczestników – już za pół roku, w październiku 2012 w Łodzi. Oprócz omówienia spraw bieżących zostaną zorganizowane warsztaty poświęcone wybranym tematom związanym z zarządzaniem najmem. Już teraz gorąco zapraszamy! Powyższa relacja jest dość skrótowa – tyle rzeczy wydarzyło się podczas minionego Kongresu. Jeśli macie jakieś pytania odnośnie Kongresu, obejmowania funkcji statutowych, czy programu działań na najbliższy czas, to zadawajcie je śmiało. Na każde odpowiem:-) Uczestników Kongresu też zapraszam do podzielenia się z innymi swoimi wrażeniami. Szczególnie mile widziane będą Wasze uwagi krytyczne, które będziemy mogli uwzględnić planując kolejny Kongres Stowarzyszenia Mieszkanicznik. Zapraszam do konstruktywnej krytyki. 