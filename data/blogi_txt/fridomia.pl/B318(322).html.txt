Tak jak już wcześniej zapowiadałem, proponuję Wam założenie SWMN – oczywiście nazwa tylko robocza, która – przyznam – nie bardzo mi się podoba. Ale jak najbardziej jestem przekonany co do konieczności powstania naszego stowarzyszenia i rozmawiając z wieloma z Was, wiem, że Wy również dostrzegacie zalety takiej formuły naszej współpracy. Dlatego chcę temu tematowi poświęcić kilka najbliższych miesięcy swojego czasu. Chcę aby nie było to Stowarzyszenie Sławka Muturi z grupą chętnych, ale aby od początku powstało coś wspólnego, naszego. Dlatego proponuję warsztaty przed-założycielskie naszego przyszłego stowarzyszenia, tak abyśmy wspólnie wypracowali wizję tego czym ma ono być i czemu służyć. Kilka osób już zadeklarowało pomoc w tworzeniu Stowarzyszenia i mam nadzieję, że potwierdzą to swoim uczestnictwem w warsztatach. Warsztaty przedzałożycielskie odbędą się w dniach 21-22 października br (piątek-sobota) w Pałacyku w Jabłonnej pod Warszawą. Chciałbym aby uczestniczyli w nich właściciele mieszkań nie tylko z różnych miast, ale także reprezentujący różne specjalności (prawniczka, informatyczka, podatkowiec, marketingowiec, PR-owiec, graficzka, księgowa, itp). Chodzi mi o to, abyśmy spojrzeli na tworzenie naszego Stowarzyszenia od wielu perspektyw. Najlepiej gdyby w tych warsztatach uczestniczyło 15-20 0sób, bo inaczej trudno jest zapewnić równy głos wszystkim uczestniczkom. Początkowo planowałem abyśmy zatrudnili profesjonalnych facylitatorów, ale koszt okazał się dość wysoki, więc pewnie sami będziemy sobie moderować spotkanie (sam mam w tym zakresie pewne doświadczenie, ale liczę, że znajdą się też inni facylitatorzy wśród nas). Agendę jeszcze dopracujemy przed spotkaniem, ale spodziewam się, że te 2 dni burzy mózgów i dyskusji zaowocują m.in. celami stowarzyszenia; sposobami ich realizacji; formą prawną (stowarzyszenie vs izba gospodarcza, itp); założeniami statutu organizacji; koncepcją władz statutowych; zasadami członkostwa; co członkowie będą otrzymywali od Stowarzyszenia; zasadami funkcjonowania organizacyjnego (np. czy ktoś zatrudniony, biuro, wyposażenie, itp); docelowym budżetem; źródłami finansowania; kilkoma propozycjami nazwy stowarzyszenia, itp. Następnie efekty warsztatów zostaną przedstawione w formie prezentacji na łamach Fridomii i poddane ogólnej dyskusji. Po przewidzianym na dyskusję czasie, odbędzie się kongres założycielski stowarzyszenia, gdzie zostanie zatwierdzony statut, wybrane osoby do poszczególnych organów statutowych, zatwierdzony budżet, podjęte uchwały w/s wysokości wpisowego oraz składek członkowskich, itp. Potem zostanie już tylko rejestracja Stowarzyszenia i rozpoczęcie działalności. Kiedy to się wydarzy będziemy wiedzieli po warsztatach w Jabłonnej. Proszę osoby chętne do uczestniczenia w warsztatach do zgłaszania się na łamach bloga lub na maila. Prosiłbym o podanie w „zgłoszeniu” swojego miasta oraz specjalizacji. Przewiduję, że osoby biorące udział w Warsztatach same opłacą swój przejazd do Jabłonnej oraz nocleg (ze względu na możliwość integracji naszej grupy, wolałbym aby również ewentualni uczestnicy z Warszawy zaplanowali sobie nocleg w Jabłonnej), posiłki, itp, a także będą partycypowały w kosztach wynajęcia sali. Dla ułatwienia podaję przybliżone koszty – pokój dwójka (po 100 zł od osoby); kolacja 46 zł; 2 obiady – 2 x 46 zł; 2 przerwy kawowe – 2 x 12 zł; wynajem sali na 2 dni = PLN 800 (czyli zakładając uczestniczenie 20 osób, po PLN 40 na osobę) oraz kosztami materiałów pomocniczych – PLN 200, czyli po 10 zł na osobę. A więc łączne koszty to około PLN 315 od osoby + koszty dojazdu na miejsce + ew. koszt dopłaty do „jedynki”. Osoby chętne do udziału w warsztatach powinny też być gotowe do wzięcia na siebie części obowiązków związanych z późniejszym przygotowaniem Kongresu Założycielskiego. Więc proszę dobrze się zastanowić nad swoim uczestniczeniem w warsztatach przed-założycielskich. Mam nadzieję, że te koszty oraz niezbędne poświęcenia nie przesłonią chętnym radości z uczestniczenia w początkach czegoś z czego – mam głęboką nadzieję – będziemy wszyscy w przyszłości bardzo dumni :-). Zatem czekam na zgłoszenia.Mam nadzieję, że uda nam się skompletować skład warsztatów do 30 września, tak abyśmy mieli pełne 3 tygodnie na jak najlepsze przygotowanie się do warsztatów. Osoby, które wspierają ideę powołania Stowarzyszenia, ale nie mają możliwości wzięcia udziału w warsztatach, zachęcam do dzielenia się swoimi oczekiwaniami wobec przyszłego kształtu naszego Stowarzyszenia, pomysłami odnośnie form działania stowarzyszenia, czymkolwiek co pomoże nam w doprecyzowaniu agendy warsztatów. Do zobaczenia w Jabłonnej !!! 