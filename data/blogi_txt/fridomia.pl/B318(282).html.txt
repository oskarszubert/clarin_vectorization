Dzięki uprzejmości jednego z wrocławskich Fridomiaków – Marcina – otrzymałem informację o sprzedaży … akademika. Jest to 10-piętrowy dom asystenta/studenta, będący własnością Uniwersytetu Wrocławskiego, mieszczący się przy ul Pasteura 18 – niedaleko Placu Grunwaldzkiego. Na każdym piętrze akademika znajduje się 18 pokoi po około 12-13 m.kw. każdy. Niestety mają one tylko umywalki, a toalety, prysznice i kuchnia są wspólne, na korytarzu. Czyli standard taki jak za moich  studenckich czasów. Domyślam się, że Uniwersytet nie ma pieniędzy, aby podnieść standard do poziomu zachodnio-europejskiego i stąd decyzja o sprzedaży budynku wraz z ponad 3000-metrową działką. Zresztą uniwersytety są od kształcenia, a nie od prowadzenia działalności hotelarsko-mieszkaniowej. Od tego jesteśmy przecież my, Fridomiacy. Cena wywoławcza za działkę wraz z budynkiem wynosi PLN 7.600.000, co daje – przy około 190 pokojach – 40 tyś za jednostkę. Jeśli stan techniczny budynku jest OK, to nawet uwzględniając wydatki na remont/modernizację jednostek, wydaje się to być niezłą okazją. Można by do każdego pokoju wstawić takie małe plastikowe kabiny prysznicowe i toalety (jak w hotelach typu Formule 1, albo Etap) oraz małe kuchenki. Albo przerobić tak, aby z trzech pokoików zrobić dwa nieco większe. W pierwszym wariancie zyskałoby się jeszcze 4 pokoiki na piętrze (tam gdzie teraz są wspólne części infrastrukturalne); w drugim – straciłoby się 4 pokoiki na każdym piętrze. Być może dałoby się jeszcze jakoś zagospodarować część działki, tak aby przynosiła dodatkowe strumienie gotówki. Modernizując budynek, można by pomyśleć o tym, aby był on maksymalnie ekologiczny, co mogłoby pomóc w uzyskaniu jakiegoś dofinansowania. Możliwości jest ogromnie dużo. I pewnie starałbym się skrzyknąć pierwszy Klub Inwestorski Fridomiaków (o którym już była mowa na kilku naszych spotkaniach), aby przymierzyć się wspólnymi siłami do zakupu,  ale okazuje się, że termin złożenia ofert i wpłacenia wadium, to już najbliższy czwartek, 4 sierpnia. A jak mówi przysłowie – co nagle, to po diable! Niemniej, gdyby ktoś z Was chciał się przymierzyć do tematu w pojedynkę, to więcej informacji nt tej inwestycji można znaleźć na stronie www.uni.wroc.pl, w zakładce „Ogłoszenia”, a potem „O sprzedaży”. Ponadto, nawet jeśli nie kupimy tym razem tej nieruchomości wspólnie, to może czas poświęcony na opracowanie case’a, pomoże w złapaniu kolejnej okazji rynkowej. Zapraszam chętnych do podjęcia tematu.       Tagi: dobra okazja , Nieruchomości , rynek nieruchomości 