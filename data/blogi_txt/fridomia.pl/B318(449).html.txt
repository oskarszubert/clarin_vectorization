W Financial Times sprzed tygodnia (7 lutego 2012) znalazłem ciekawe zestawienie dotyczące brytyjskiego rynku nieruchomości komercyjnych – sklepowych. Niedawna fala bankructw wśród sklepikarzy podniosła średni poziom pustostanów w styczniu 2012 do 14,3%. W północno-zachodniej Anglii (m.in Blackburn, Blackpool, czy Eccles, średnie pustostany wynoszą 30% i są wyższe niż w pogrążonych kryzysem Atenach (tam pustostany wynoszą niespełna 20%). Jeszcze niedawno, w 2008 roku, średnie pustostany sklepowe wynosiły w 700 miastach Wielkiej Brytanii objętych raportem firmy Local Data Company – kiedy w Polsce doczekamy się takich firm?! mam nadzieję, że Stowarzyszenie pomoże w przyśpieszeniu powstania takich firm w Polsce) – tylko 3%. Rosnące dramatycznie pustostany wynikają przede wszystkim z bankructw dużych sieci detalicznych (np Woolworths, La Senza, Barrats Priceless, Blacks Leisure czy też mającej 563 sklepy sieci Peacocks) oraz z rosnącej popularności sprzedaży internetowej. Powstające na obrzeżach miast duże centra handlowe dodatkowo sieją spustoszenie w centrach miast. Zwłaszcza, że łatwiej tam o miejsce parkingowe:-). Analitycy firmy Jones Lang LaSalle przewidują, że pustostany mogą podskoczyć miejscami nawet do 50% w ciągu najbliższych 3 lat. Bo kończy  się wiele umów najmu – najemcy będą żądali obniżek czynszu, ale landlordowie mogą nie zgadzać się na takie obniżki. A co ma z tym wszystkim wspólnego przytoczona w tytule firma skórzarska (buty, torebki, paski, portfele, bagaże, itp) Salvatore Ferragamo? Otóż w innym artykule w tym samym wydaniu FT, znalazłem informację o tym, że ten włoski dom mody ustanowił nowy rekord wysokości czynszu najmu w Wielkiej Brytanii. Otóż firma Salvatore Ferragamo wynajęła sklep przy Bond Street (jest to sklep 3-piętrowy, ale niestety nie podano łącznego metrażu) płacąc – uwaga !!! – GBP 1.000 za kwadratową … stopę. Na jeden metr kwadratowy przypada 10,76 stóp kw, więc kwotę należałoby jeszcze odpowiednio przemnożyć przez 10,76 oraz razy 5, żeby wyjść na złotówki. Z obliczeń wychodzi PLN 53,800 za jeden m.kw powierzchni sklepu. Na szczęście nie tygodniowo (tak jak jest często podawane w Anglii) tylko rocznie, ale to i tak kupa kasy, prawda? Landlordem jest NFU Mutual, jakaś rolna firma ubezpieczeniowa. Poprzedni rekord został ustanowiony przez firmę Piaget (szwajcarska firma jubilerska), która w grudniu 2009 wynajęła sklep przy Bond Street za GBP 965 za stopę kwadratową powierzchni. Rozumiem,  że firmy te mają spore marże i stać je na tak drogi wynajem powierzchni. Z ciekawości wszedłem w Nowym Jorku do sklepu Salvatore Ferragamo. Był pusty. Ekspedientka obrzuciła mnie oczywiście nieprzychylnym wzrokiem (byłem ubrany jak zwykle, może nawet trochę gorzej, bo w podróż zabieram zwykle swoje najstarsze ciuchy i czasami nawet je na miejscu po prostu oddaję biednym lub wyrzucam:-), ale nie zraziłem się i obejrzałem sobie ceny damskich torebek. Nie znalazłem tańszej niż USD 529, a najdroższa torebka miała metkę z ceną aż USD 2,859. Pewnie część Fridomiaczek uzna mnie za strasznego skąpca, ale ja bym takiej torebki nigdy swojej Walentynce nie kupił !! Nie znam się na produkcji torebek, a tym bardziej ekskluzywnych, ale zakładam, że koszt ręcznej produkcji jednej torebki z luksusowych materiałów nie jest wyższy niż USD 50, może 100. Koszty dystrybucji, ekspozycji w drogim sklepie kolejne tyle. Dawałoby to marżę na poziomie dochodzącym do 95%. I nie jest to wykluczone, bo w innym artykule w Financial Times (z 14 lutego 2012) wyczytałem, że dochodowość francuskiej firmy L’Oreal wynosi aż 72% !!! Czy marże rzędu 70-90%, to jeszcze w ogóle handel? Czy to już może wciskanie ludziom totalnego kitu? „Kup sobie torebkę X, perfumy Y, czy zegarek Z, a zostaniesz gwiazdą, osiągniesz szczęście, poczujesz się kochana, bo jesteś tego warty”. Jak już wiele torebek po USD 2.859 każda będzie znajdowała kupców, to jakiś inny producent luksusu zacznie sprzedawać torebki (a może już są tacy, tylko nawet o tym nie wiem:-) po USD 38,599 każda. Bo przecież luksus musi drogo kosztować, aby nabywca poczuł się naprawdę … luksusowo:-) Niemniej, płacąc takie kwoty za metr kwadratowy sklepu, firmy luksusowych marek też się przyczyniają do upadku tradycyjnego handlu. Byłem całkiem niedawno na londyńskiej Oxford Street. To już nie jest ta sama ulica, po której spacerowałem 30 lat temu. Wtedy na Oxford Street panowała różnorodność. Pomiędzy dużymi domami handlowymi typu Selfridges, House of Fraser, Debenhams, czy John Lewis – otwartymi 100 czy 150 lat temu, były mniejsze, równie stare sklepiki. Dziś spotkamy co 100 – 200 metrów sklep sieci X, księgarnię marki Y, czy kawiarnię sieci K.  Stare duże domy handlowe stanowią już tylko małe wysepki w morzu plastiku. Pewnie i one niedługo padną, bo nie będą miały skąd kupować swoich unikalnych towarów, a w ich mury wprowadzą się jakieś iStore’y czy różne sklepy spośród 50 marek należących do LVMH, do grupy Gucci, czy Richemont … 