Jakiś czas temu napisałem na łamach bloga fridomia, że spodziewam się, że poziom życia w Polsce w 2032 roku będzie wyższy niż w dzisiejszych Niemczech, a może nawet zrówna się z ówczesnym niemieckim standardem życia. Wiele osób uznało te moje przewidywania za nierealne mrzonki i objaw chciejstwa. Byłem zdziwiony ilu wśród nas Fridomiaków jest pesymistów czy realistów. Ale to chyba wynika z tego, że siedząc w Polsce na stałe zbyt jaskrawo widzimy różne bieżące problemy i bolączki. Jałowe kłótnie polityków. Wyższe podatki. Bariery dla przedsiębiorczości. Chwilowy niż demograficzny. Spowolnienie gospodarcze. Opóźnienia w zakończeniu budowy autostrady. Skandal korupcyjny. Bałagan w szpitalnictwie, itp itd. Ostatnio natrafiłem w GW na interesującą tabelkę. Jak zmienił się PKB 11 krajów Europy Środkowej od 1989 roku. Jeśli przyjmiemy PKB w roku 1989 w poszczególnych krajach = 100, to dziś ich PKB przedstawia się następująco: Chorwacja 101,0;   Bułgaria 110,6; Litwa 113,4; Łotwa 116,0; Rumunia 122,4; Węgry 128,4; Czechy 141,1; Estonia 142,5; Słowenia 143,2; Słowacja 170,3; i wreszcie POLSKA 199,7 !!!! Polska dokonała ogromnego skoku do przodu. Oczywiście możemy powiedzieć, że Polska startowała w 1989 roku z jednego z najniższych poziomów, że nasza największa ludność w regionie przyciągnęła wiele kapitału zagranicznego i znaleźć inne wytłumaczenia. Ale mimo wszystko uważam, że powinniśmy być zadowoleni z naszych dotychczasowych osiągnięć i być pełni wiary w naszą zbiorową przyszłość. Jestem optymistą. 