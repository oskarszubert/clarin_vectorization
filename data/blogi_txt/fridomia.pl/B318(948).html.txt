Przedwczoraj czytałem w International New York Times (do niedawna ten dziennik nazywał się International Herald Tribune, a precyzyjniej to do 15 października tego roku:-) sporej długości artykuł o sprzedawaniu luksusowych apartamentów w Nowym Jorku. Apartament na 87 piętrze budynku mieszkalnego – One57 – przy Central Parku ma powierzchnię (uwaga!) 580 m.kw. A że stopa kwadratowa kosztuje w nim prawie USD 11 tysięcy!!!, to za całość trzeba zapłacić …. USD 67 milionów. Za drogo? Kilka pięter jest tańszy apartament – kosztuje tylko USD 55 milionów. Jak widać, cena to rzecz bardzo względna. Nowy Jork jest dla globalnych inwestorów dość … tani. W zeszłym roku, jeden z apartamentów w Tour Odeon w Monako został sprzedany za USD 8,850 za stopę kwadratową (około 11 stóp tworzy 1 metr kw.). W budynku Opus, zaprojektowanym przez słynnego Franka Gehry, w Hong Kongu, stopa kwadratowa kosztuje USD 8,779. W zachodniej części Londynu, średnia cena jednego z 86 luksusowych apartamentów w budynku One Hyde Park, to USD 9,500 za kwadratową stopę powierzchni. Nic dziwnego zatem, że niektórzy inwestorzy kupują nawet po dwa piętra w One57 w Nowym Jorku. Król funduszy hedgingowych, William A. Ackman kupił w tym budynku dwa piętra – 75 i 76, czyli dwupoziomowy apartament, który jako dodatkową atrakcję ma w środku 200-metrowy przeszklony basen:-) Cena to USD 90 milionów. Cudzoziemcy stanowią około połowę klientów One57. Chińczycy kupili około 15% powierzchni (jedna z chińskich firm kupiła 4 apartamenty w tym budynku). Wśród kupców są też Kanadyjczycy, Brytyjczycy, Izraelczycy, inwestorzy z  Hong Kongu, oraz Rosjanie. Inny luksusowy budynek na Manhattanie to 432 Park, który będzie najwyższym mieszkalnym budynkiem na Zachodniej Półkuli (będzie liczył 1400 stóp wysokości). Nie wiem ile tam będzie apartamentów, ale podano, że sprzedaż rozpoczęła się w tym roku (budynek nie jest jeszcze gotowy), a już sprzedano ponad połowę apartamentów. W tym przypadku około 1/3 kupujących to cudzoziemcy. W budynku TriBeCa przy 56 Leonard Street (budynek będzie miał 60 pięter), 92% ze 147 apartamentów sprzedało się w ciągu pierwszych 7 miesięcy. W tym budynku tylko 15 apartamentów nabyli cudzoziemcy – chyba po prostu nie zdążyli:-) Nim się zorientowali było już „posprzątane”  A jak to wygląda w Polsce? W Warszawie wykańczane są w tej chwili dwa luksusowe wysokie apartamentowce w centrum stolicy – Złota 44 oraz Cosmopolitan. We wczorajszym Pulsie Biznesu jest wywiad z Michałem Borowskim, prezesem Tacit Development, spółki budującej apartamentowiec Cosmopolitan, w którym są 252 apartamenty, o średniej wielkości … 100 m.kw (kiedyś czytałem, że definicja „apartamentu” to mieszkanie o powierzchni co najmniej 100 m.kw…) Duże mieszkania na najwyższych piętrach kosztują około PLN 5 milionów; mniejsze na niższych piętrach kosztują około miliona złotych. A więc w Warszawie to dopiero jest tanio! A jak idzie sprzedaż? Według prezesa, spółka obecnie sprzedaje średnio dwa apartamenty tygodniowo. Sprzedaż wszystkich 252 mieszkań zajmie zatem w sumie około 3 lat. A to i tak szybciej niż zakładano gdy budynek był projektowany. Wtedy spółka spodziewała się, że sprzedaż zajmie od 5 do 7 lat. Jak widać, jesteśmy jednak nadal bardzo biednym krajem. We wczorajszym INYT z kolei znalazłem artykuł o sposobie sprzedaży luksusowych apartamentów w West Kowloon w Hong Kongu, kosztujących około USD 4,4 miliony każdy. Wśród 1600 osób, które były zainteresowane kupnem, rozlosowano 80 dostępnych w wiezy mieszkaniowej budowanej przez Wheelock and Company, apartamentów:-) Inny developer Hang Lung Properties również – widząc tworzące się kolejki chętnych – zmienił zasady sprzedaży. Zamiast „kto pierwszy ten lepszy” równiez wprowadził zasadę „losowania”. Tym razem 400 chętnych zabiegało o 80 dostępnych mieszkań, w cenie od 1 do 2 milionów dolarów. Jeszcze inny deweloper, Sun Hung Kai, największy w Hong Kongu ostatnio podniósł ceny o 10%, a mimo to otrzymał aż 2000 aplikacji od osób chcących kupić jedno z 60 dostępnych mieszkań. Banki inwestycyjne ostrzegają, że ta bańka w Hong Kongu wkrótce pęknie. Od 2008 roku ceny mieszkań  wzrosły o – uwaga! – … 120%! Wzrostu cen nie powstrzymało nawet znaczące podniesienie przez rząd HK w zeszłym roku podatku od czynności cywilnoprawnych. Silny popyt jest stymulowany przez … drukowanie pieniędzy przez amerykański Fed. Dodatkowo na rynek wrócili w dużej liczbie inwestorzy z kontynentalnych Chin. Bankierzy spodziewają się korekty cen nawet o 50% w ciągu najbliższych 12 miesięcy. Ale ani potencjalni nabywcy, ani deweloperzy nie wydają się tym przejmować. Kupują jak szaleni. Jak powiedział jeden z klientów – „trzeba kupować, bo nawet ludzie którzy mniej ode mnie zarabiają, nagle mnie doścignęli. Bo kupili wcześniej, gdy ceny były niższe. To tak jakby się nagle okazało, że dziewczyna, która ci się podobała wyszła już za mąż”. No cóż, nie jestem pewien czy ta analogia mnie przekonuje. Nie uważam, że trzeba kupować tylko dlatego, że inni to robią i mogą mnie wyprzedzić. Choć może warto przyjąć taką taktykę w okresie gwałtownego wzrostu cen. A co wy o tym sądzicie? 