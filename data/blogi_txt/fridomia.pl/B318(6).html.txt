Znalezienie rzetelnego, uczciwego najemcy jest warunkiem udanego najmu. Z naszych doświadczeń wynika, że większość lokatorów wywiązuje się ze swoich obowiązków, chociaż niestety zdarzają się czasami opóźnienia w płatnościach. Proces poszukiwania nowego najemcy przez właściciela mieszkania na wynajem może być swoistą przygodą, ponieważ spotyka się podczas przeprowadzanych wywiadów z całą paletą typów ludzkich, z przedstawicielami wszystkich warstw społecznych oraz narodowości, a także z przeróżnymi osobowościami. Do interesujących spotkań dochodzi, gdy nowego locum szukają cudzoziemcy.  Wśród naszych najemców zdarzyli się: Anglicy, Rosjanki, jeden Hindus, Irlandczycy, wielokrotnie Wietnamczycy, Czeczeni, Romowie, Amerykanie, jedna Kanadyjka, Ukrainki.  Jeśli chodzi o nietypowe profesje, to najciekawszym przypadkiem, z jakim się spotkaliśmy, była wróżka z kotem.  Jednak nawet ci właściciele, którzy lubią takie socjologiczne obserwacje muszą pamiętać, że szukają osoby, której powierzają na długi czas swój majątek. Dlatego dobrze jest przyjrzeć się uważnie kandydatowi na najemcę i nie żałować czasu na rozmowę. Jeśli ktoś nie wzbudza naszego zaufania, lepiej  nie podpisywać z nim umowy najmu.  Przy okazji wspomnimy, że cudzoziemcy, a zwłaszcza emigranci zwykle wywiązują się z płatności, ale czasem wymagają trochę więcej czasu i naszej opieki, ponieważ trzeba im wytłumaczyć różne zasady funkcjonowania w polskich realiach.  Poniżej kilka praktycznych rad, jak zwiększyć szansę na długotrwały i korzystny najem na etapie poszukiwania najemcy: 1.  Odpowiednia redakcja ogłoszenia  Można zastrzec, że do najmu konieczny jest dowód zatrudnienia oraz niezbędna jest kaucja. Z doświadczenia wiemy, że już sama informacja o kaucji albo o dowodzie zatrudnienia w ogłoszeniu eliminuje osoby,  których na wynajem mieszkania nie stać. Ostatecznie można od oglądania takiego dowodu zatrudnienia odstąpić, a tylko dowiedzieć się, gdzie najemca pracuje, choć jeśli ktoś chce nam pokazać, to czemu nie, zawsze warto zrobić sobie kopię. Jeśli mieszkanie chcą wynająć studenci, to można poprosić o dane rodziców. Cudzoziemców także warto zapytać, czy mają regularne dochody i z czego się w Polsce utrzymują.  2. Zapytanie o poprzednio wynajmowane mieszkanie Trzeba dowiedzieć się o przyczynę poszukiwania nowego mieszkania no i poprosić o telefon właściciela byłego wynajmowanego locum. Jeśli ktoś poprzednio rozliczył się prawidłowo, nie powinien się uchylać od przekazania takiej informacji. 3.  Zebranie jak największej ilości kontaktów Warto poprosić o numery telefonów: do kolegi, koleżanki, do męża lub żony, do dziewczyny lub chłopaka, do rodziców np. studenta, do cioci , wujka lub dziadków. Na początku najmu każdy najemca przekaże nam je bez żadnego problemu i można uzyskać całą listę takich telefonów na wszelki wypadek. Przy opóźnieniach w płatnościach takie kontakty są bezcenne, bo można zaalarmować te bliskie osoby i czasem zyskać w nich sojuszników. Poza tym czasami łatwiej jest się przez te osoby skontaktować z najemcą, który np. zgubił swój telefon. Mimo, że lista ta nie jest oczywiście wyczerpana, to już te 3 zabiegi spowodują, że będziemy mogli lepiej poznać swojego najemcę i wierzyć, że podczas najmu nie wydarzy się nic przez nas nieoczekiwanego.   Tagi: Wynajem 