W czwartek (13.10.2011) odbyła się kolejna dyskusja na łamach Kontestacji. Oto link: http://www.kontestacja.com/?p=episode episode=898. Z wypowiedzi na czacie oraz w komentarzach do audycji wiele osób wyrażało przekonanie,  że podaję zbyt mało konkretów, opowiadając o tym, że trzeba zacząć od wizji. „Konkretem” – jak wnioskuję – byłoby powiedzenie przeze mnie skąd wziąć pieniądze na start… Z perspektywy swoich lat, doświadczeń, rozmów z setkami osób nt ich wolności finansowej, pozwolę sobie nie zgodzić się z tymi wypowiedziami. Największy „konkret” i jednocześnie – przyznaję najtrudniejszy – to jest jak zmienić swoje myślenie o życiu. Skąd zdobyć pieniądze na start to technikalia, a nie „konkret”. Tych sposobów są setki – wystarczy się tylko rozejrzeć dookoła. Ktoś mało zarabia? To niech zmieni pracę na więcej płatną. Albo weźmie dodatkowy etat. Albo rozpocznie sprzedawanie czegoś na e-Bay. Albo udziela korepetycji grupkom uczniów. Albo niech zacznie pracować w jakimś MLM-ie. Albo sprzeda jakieś swoje niepotrzebne aktywa (typu ziemia, fundusze inwestycyjne). Albo niech zacznie systematycznie oszczędzać. Albo niech wyjedzie zagranicę. Albo niech wymyśli sposób na zbieranie na dużą skalę od swoich sąsiadów makulatury czy niepotrzebnego żelastwa. Albo – tak jak jakiś nastolatek z Kalifornii, o którym już na blogu pisałem – wymieniać się na e-Bay przedmiotami, aż się w końcu zdobędzie mieszkanie poprzez wymianę. Albo niech stworzy spółdzielnię pracy dla nastolatków. Albo niech wygra konkurs wiedzy w TV. Albo niech zdobędzie kwalifikacje tłumacza przysięgłego. Albo …. „Jak to? Skąd mam na to wziąć czas?”. Wczoraj byłem na degustacji wina, zaproszony przez kolegę z dawnej pracy. Dobrze wiem jak intensywnie pracuje się w firmie konsultingowej, po kilkadziesiąt godzin tygodniowo, a pomimo to, mój kolega znajduje czas, aby jeździć do Hiszpanii, poznać proces tworzenia wina i wybrać ciekawe, małe winnice produkujące wysokiej jakości wina tradycyjnymi metodami. Otworzył sklep internetowy, buduje swoją bazę klientów, nawiązuje kontakty z dobrymi restauracjami. Robi to wszystko „po godzinach” swojej normalnej pracy. Pracuje ogromnie ciężko – po co? Bo ma wizję tego, że wkrótce będzie się chciał utrzymywać z handlu winem, a nie z pracy na etacie. Dodatkowo wiem, że ma żonę, dzieci, obowiązki rodzinne. Co więcej, kolega wcale nie wyglądał na steranego życiem – uśmiechał się, z ogromnym entuzjazmem i znawstwem opowiadał o swoich winach. Więc jeśli on może, to może też każdy inny 18-to czy 25-cio latek. Natomiast wg mnie NIE WYSTARCZY, że osoba zarabiająca PLN 2000 miesięcznie zacznie nagle – z dnia na dzień – zarabiać PLN 20 000 miesięcznie, aby stać się wolną finansowo. Pomyślcie proszę: na 100 osób dziś zarabiających te PLN 2000, którym ja dałbym możliwość zarabiania PLN 20,000 miesięcznie, ile osób by systematycznie oszczędzało tę nadwyżkę PLN 18.000 miesięcznie? No, tak uczciwie: ile? Ja myślę, że żadna ! Może połowa by postanowiła tak właśnie zrobić, ale po miesiącu, dwóch, zaraz by się pojawiły nowe „potrzeby” – większy samochód, nowszy Blackberry czy inne cudeńko, większe mieszkanie, jakieś fajne wakacje, tra-la-la. Część osób by się tak przyzwyczaiła do swojego nowego statusu, że zechciałaby go sobie wręcz poprawić („do luksusu łatwo się przyzwyczaić”), aby dorównać swoim nowym znajomym z „modnego” klubu fitness czy z pola golfowego, zaciągając kredyty na różne „oznaki statusu majątkowego”, „odznaki przynależności”, „dowody sukcesu życiowego”. Nie wierzycie? Nie przekonani? To z innej strony. Znam wiele osób zarabiających w Polsce PLN 20.000 miesięcznie, ba nawet jedną zarabiającą EUR 100.000 miesięcznie (!), które nie osiągnęły wolności finansowej. Daleko im od tego. Praktycznie, po wielu latach pracy nie mają żadnych aktywów, tylko same pasywa. Może byłyby w lepszej sytuacji gdyby zarabiały EUR 200,000 miesięcznie? Szczerze? Śmiem wątpić. Dlatego konkludowanie, że zbyt mało „konkretne” jest mówienie o postawieniu sobie jasnej wizji finansowego aspektu swojego życia, a potem konsekwentne trzymanie się obranego kursu przez długie lata, jest dla mnie … niezrozumiałe. Powtórzę jeszcze raz. W myśl ukraińskiego (chyba) przysłowia, że ten kto chce, szuka sposobów, a ten kto nie chce, szuka przyczyn: pieniądze na start to naprawdę błahe technikalia. Ten, który chce osiągnąć wolność finansową, znajdzie na to sposób dostosowany do swojej sytuacji wyjściowej. Ten, kto nie chce, znajdzie w swojej sytuacji wyjściowej wiele wymówek. Z perspektywy wolności finansowej, nieporównywalnie ważniejsze od tego jak zdobyć pieniądze jest wiedzieć precyzyjnie co się z nimi później zrobi. Nauczenie się jak satysfakcjonująco żyć PONIŻEJ swoich możliwości finansowych – jakiekolwiek by one nie były – to absolutnie kluczowa umiejętność na drodze do wolności finansowej.  Więcej. Śmiem twierdzić, że bez tej umiejętności nikt nie jest w stanie osiągnąć wolności finansowej. Nie warto tym sobie w ogóle głowy zawracać, tylko lepiej nauczyć się cieszyć z życia w korporacji i spłacania kredytów konsumpcyjnych. To jest o wiele łatwiejsza droga, bardziej popularna, wspierana przez cały system marketingowo-bankowy, dysponujący ogromnymi środkami na medialne wykreowanie w konsumentach takich właśnie potrzeb i pragnień. Wybór należy do każdego z Was, z oddzielna. Ja Wam tylko życzliwie życzę świadomych wyborów, z których będziecie sami zadowoleni za 30,50 lat. Ale żeby było „konkretniej”, to mam do Was prośbę. Podzielcie się proszę swoimi pomysłami na zdobycie pieniędzy na inwestowanie w nieruchomości. Na początku tego wpisu podałem ich około tuzina. Twierdzę, że są ich setki, czy to możliwe?   Tagi: cel , czas , dyskusja , Fridomia , ograniczenie konsumpcji , oszczędzanie , rozwój osobisty , wolność , wolność finansowa 