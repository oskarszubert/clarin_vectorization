Tak jak zwykle miewam dość sprecyzowane zdanie na różne tematy, tak w tych dniach mam mętlik w głowie co do dwóch aktualnie najgorętszych tematów w mediach. Czy polski rząd właściwie postępuje reformując OFE i czy społeczność międzynarodowa powinna ukarać reżim w Syrii za użycie gazu przeciw własnym obywatelom. Najpierw OFE. Byłem dumny z tego, że Polska jako jeden z niewielu krajów w Europie tworzy nowoczesny system emerytalny, gdzie wysokość emerytur będzie zależeć od wysokości oszczędności. Że ZUS straci monopol. Że zaczynamy bilansować system emerytalny. Wierzyłem, że prywatnym firmom lepiej zaufać niż politykom. W to ostatnie dalej wierzę. Natomiast moje zniesmaczenie budziły wysokie prowizje zarządzających funduszami emerytalnymi oraz fakt, że inwestują głównie w obligacje skarbu państwa. Był to dla mnie sztuczny przepływ – rząd przekazuje z budżetu ZUSowi dotacje, ZUS przekazuje OFE składki, a za te pieniądze OFE kupują obligacje by rząd mógł sfinansować deficyt ZUS-u. I z tego przepływu rodzą się koszty – odsetki od obligacji oraz prowizje dla TFE. Dziś system jest rozmontowywany i rodzi się rwetes. Zachodni kapitał (bo to w większości stamtąd pochodzą właściciele TFE), giełda (bo to tam trafiają składki zarządzane przez TFE), i inni gracze rynków kapitałowych głośno protestują. Opozycyjne partie polityczne atakują rząd, ale przyznają, że popierają pomysł, tylko nie podoba im się „sposób komunikacji” albo inne szczegóły. Dziennikarze też są w tej kwestii podzieleni, choć też przyznają, że sami osobiście przejdą do ZUS-u. A ja nie wiem co o tym wszystkim sądzić. Cieszę się najbardziej z tego, że dla mnie jest to problem dość marginalny i nie od tego zależy moja przyszłość finansowa na starość. Najlepiej gdyby w ogóle odejść od systemu obowiązkowych ubezpieczeń emerytalnych, choć mam świadomość tego, że część osób, choć są dorośli, to nie zabezpieczyli by się na starość, czekając na wsparcie „państwa”. A Wy co sądzicie o proponowanych zmianach? Podobne wątpliwości mam wobec Syrii. Zwykle jestem pacyfistą. Nie podoba mi się fason w jakim Amerykanie bombardowali Irak, Afganistan. Niedawno byłem ponownie w Muzeum Wojny Wietnamskiej gdzie znów widziałem przerażające dowody wojennych zbrodni armii USA podczas wojny w Wietnamie. Wiem, że atak może jeszcze bardziej zradykalizować radykalnych bojowników czy terrorystów islamskich. Może doprowadzić do dalszej destabilizacji sytuacji na Bliskim Wschodzie, do wzrostu cen paliw na stacjach benzynowych, do dojścia do władzy w Syrii radykałów. Lekarstwo może się okazać gorsze od choroby. Ale z drugiej strony, stanie z boku i przyglądanie się jak gazowani są cywile i dzieci też wydaje mi się niewłaściwe.  Obrona prawa międzynarodowego przez Rosję, która pogwałciła te prawa atakując Gruzję wydaje mi się szczytem hipokryzji. I tak jak w przypadku OFE mam przekonanie, że my – tzw opinia publiczna – jesteśmy cynicznie manipulowani. Serwuje nam się wybrane argumenty i podaje w taki sposób by wpłynąć na nasze przekonania, a nie po to by nas informować. Że za tym wszystkim kryje się cała sieć sprzecznych interesów. Przyznam, że czuję się tym wszystkim lekko skołowany. Chyba znów całkiem odłączę się od kanałów informacyjnych. Czy tak jest lepiej nie wiem, ale z pewnością jest zdrowiej:-) 