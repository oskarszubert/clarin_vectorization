Chałka chodziła za mną od dawna. Ale kiedy zobaczyłam ją w dyniowej wersji tutaj, kolejnego dnia poleciałam po swoją pierwszą w tym roku dynię i dokonałam inauguracji sezony dyniowego w naszej kuchni ;). Dynia została oczywiście zużyta maksymalnie! Pestki ususzyłam, usunęłam miąższ z którego powstało puree, a z pustej już wewnątrz dyni zrobiliśmy cudny lampion (potem powstał jeszcze kolejny, na specjalne zamówienie syna, bardziej straszny ;).. .. Z puree powstała oczywiście.. chałka! I to nie byle jaka! Puszysta, lekko słodka, mocno rumiana, żółciutka i aromatyczna. I choć autorka wspominała że dyni raczej w niej nie wyczuwała, u mnie jednak czuć było jej posmak. Myślę zatem że to kwestia odmiany. W każdym razie z domową konfiturą truskawkową smakowała wybornie, dlatego i Wam polecam ją baaaardzo mocno :) źródło: klik   Składniki:  4 szklanki mąki pszennej 2 łyżeczki drożdży instant pół szklanki wody 1/4 szklanki oleju 1/2 szklanki puree z dyni 2 jajka 1 żółtko 2  łyżki cukru 1/2 łyżeczki soli łyżeczka ekstraktu waniliowego 3/4 szklanki rodzynek jajko, do posmarowania przed pieczeniem    Wykonanie: Drożdże zalać ciepłą wodą, wymieszać. Dodać jajka, żółtko, puree z dyni, olej, cukier, ekstrakt i sól. Wymieszać. Dodać 3/4 przygotowanej mąki. Wyrabiać około 10 minut dodając powoli mąkę (w między czasie dosypując mąki) Ciasto powinno delikatnie się kleić, być sprężyste i miękkie.Wyrobione ciasto umieścić w naoliwionej misie, przykryć i odstawić na 1,5 godziny. Po tym czasie ciasto podzielić na dwie części (jedna sporo większa). Większą część podzielić na 3 równe, z którym utoczyć wałki średnicy około 3 cm. Zaplec warkocz, krawędzie podwijając pod spód. Uformowaną chałkę ułożyć na blaszce wyłożonej papierem do pieczenia. Z mniejszą częścią postąpić analogicznie. Mniejszą ułożyć na wierzchu dużej chałki. Przykryć i odstawić do wyrośnięcia na 40-50 minut. Wyrośniętą chałkę posmarować jakiem, ew. posypać makiem/sezamem. Piec około 30 minut w temperaturze 180oC.  Smacznego :) 