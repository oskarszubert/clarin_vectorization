Każdy kto lubi eksperymentować w kuchni wie, ile potrzeba pieniędzy i miejsca na te wszystkie ' niezbędne' gadżety. Tysiące kształtów foremek do ciast, nakładki do robota, tarki, sitka, wykrawaczki do ciastek.. po sprzęt typu gofrownica, frytkownica, maszyna do pieczenia chleba.. Oj długo by wyliczać, aż głowa boli na samą myśl ;) Dlatego w kuchni trzeba się czasem wykazać kreatywnością, aby móc zaoszczędzić sobie tego bólu ;) Dzisiaj podzielę się z Wami pomysłem na domowej roboty foremki do muffin, które są bardzo proste i tanie do wykonania. Dodatkowo nie wymagają zmywania i możecie im nadać dowolną wielkość :)) Mają same zalety, sami się przekonajcie :) Agnieszko, oczywiście masz w tym swój udział.. Gdyby nie Twój pomysł na wspólne pieczenie kawowych mufiin z chałwą, zapewne nie wpadłabym na to.. a już na pewno nie teraz ;)   Na dwanaście foremek do muffin o średnicy około 6cm potrzebujemy:  12 pasków folii aluminiowej o wymiarach ok. 14/28cm 12 kwadratów papieru do pieczenia o wymiarach około 14/14cm szklanka o dolnej podstawie około 6cm  Wykonanie: Każdy pasek folii aluminiowej złożyć na pół, tworząc 12 kwadratów o boku ok. 6cm.   Na każdy kwadrat folii aliminiowej położyć kwadrat papieru do pieczenia. Na środku postawić szklankę, dłonią przyłożyć folię do boków szklanki, dokładnie ją przygniatając. Folia powinna dobrze przylegać do boków szklanki.   Wyjąć szklankę. Foremki Są gotowe :)  Analogicznie postąpić z każdym arkuszem.   Oczywiście możecie użyć dowolnej wielkości i kształtu szklanek tworząc różnego rodzaju foremki. Rewelacyjnie trzymają kształt. Są wbrew pozorom bardzo masywne i nie tracą kształtu po wlaniu do nich ciasta. Muffiny po upieczeniu wyciągamy z papierem lekko rozchylając folię aluminiową. Folia w zasadzie nie ulega zniszczeniu ani zabrudzeniu więc można ją użyć kilka razy, zmieniając tylko papier do pieczenia. Krawędzie foremek są nierównomierne, można je lekko dociąć, aczkolwiek ja nie widzę potrzeby ;) Dzięki temu mają bardzo fajny kształt, a jak wyglądają muffiny w takich foremkach, możecie zobaczyć tutaj. Powodzenia :) 