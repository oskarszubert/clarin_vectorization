"Ciasto grzechu warte", bo właśnie tak się nazywa w oryginale :) To jedne z tych ciast które robiłam już kilka razy i zawsze się udaje. Składa się z czterech warstw a roboty przy nim tyle co nic ;) Ciasto jasne, beza kokosowa, jabłka i ciemne ciasto to zdecydowanie bardzo dobre połączenie. Szybko się je robi i jest bardzo smaczne. Ja jednak muszę Wam się do czegoś przyznać.. zresztą nie trudno zauważyć że na moich zdjęciach niezbyt wyraźnie widać warstwę jabłek ;) Otóż podczas ich obierania i ścierania, mój synek nagle nabrał na nie strasznej ochoty zjadając jeden kawałek za drugim. Niestety nie miałam sumienia powiedzieć mu "NIE".. w końcu to owoce ;) Także musicie mi uwierzyć na słowo że tam są ;) Przepis pochodzi ze starego wydania "Przyślij przepis", ale niestety nie wiem dokładnie którego bo mam tylko ksero tej strony.  Składniki: Ciasto: - 7 żółtek - 2 białka - 250g masła lub margaryny (ja dałam Kasię) - szklanka cukru (dałam mniej, ok 3/4 szklanki) - 2 szklanki mąki - 2  łyżeczki proszku do pieczenia - 2 łyżeczki kakao Warstwa jabłkowa: - 1,5 kg jabłek - cynamon (wg uznania) Warstwa kokosowa: - 5 białek - 10 dag wiórków kokosowych - szklanka cukru   Wykonanie: Jabłka: Jabłka obrać, zetrzeć na tarce na grubych oczkach. Odcisnąć rękoma sok, dodać cynamon i wymieszać. Ciasto: ubić pianę z białek. Żółtka utrzeć z cukrem i miękkim masłem. Dodać mąkę z proszkiem do pieczenia, zmiksować. Dodać pianę z białek i delikatnie wymieszać (ja to robię drewnianą łyżką). Ciasto będzie dość gęste. Ciasto dzielimy na pół. Do jednej części dodajemy kakao. Beza kokosowa: białka ubić na sztywno. Pod koniec ubijania dodawać po trochu cukier, ciągle ubijając. Dodać wiórki i wymieszać. Formę o wymiarach 22/32cm wyłożyć papierem do pieczenia. Wyłożyć po kolei: ciasto jasne, beza kokosowa, jabłka z cynamonem, ciasto ciemne*. Ciasto wstawić do piekarnika nagrzanego do 180oC i piec przez około 45 min. Przed zakończeniem pieczenia sprawdzić patyczkiem czy jest gotowe. Ciasto jest dość gęste, zatem rozprowadzenie kolejnych warstw może czasem sprawiać trudność. Najlepiej rozkładać ciasto łyżką po całej blaszce a potem delikatnie rozsmarowywać. Polecam :) 