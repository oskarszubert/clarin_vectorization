Kolejny przepis Marthy Stewart. Ciasto jest niezwykle lekkie, puszyste i delikatne. Mi jednak czegoś w nim brakowało, a mianowicie dodatku np. ekstraktu z wanilii lub skórki cytrynowej, więc zdecydowanie polecam dodać osobom mającym na to ciasto ochotę :) Poza tym nie ma się do czego 'przyczepić'. Samo przygotowanie trwa chwilkę, ciasto jest bezproblemowe i naprawdę banalne w wykonaniu, także polecam do popołudniowej kawy :)  PS. ja robiłam z podwójnej porcji w formie 27cm, dlatego w oryginale ciasto wyjdzie Wam nieco niższe. Zamieniłam też maślankę na kefir.  Składniki:  4 łyżki niesolonego masła 1 szklanka mąki 1/2 łyżeczki proszku do pieczenia 1/4 łyżeczki sody sól gruboziarnista (dałam zwykłą) 3/4 szklanki cukru (dałam mniej) 1 duże jajko 1/2 szklanki kefiru (może być maślanka) około 10-12 średnich śliwek (w oryginale mniej, moim zdaniem zdecydowanie za mało)    Wykonanie: Śliwki pokroić w plastry lub na połówki. Wymieszać razem mąkę, proszek do pieczenia, sodę i sól. Masło utrzeć z cukrem do białości (masa stanie się gładka i puszysta). Dodać jajko, zmiksować. Dodawać  na przemian 1/3 suchej mieszanki, 1/2 kefiru, druga część suchej mieszanki, druga część kefiru i na końcu ostatnią część mieszanki. Zmiksować do połączenia składników. Formę o średnicy 20cm wysmarować tłuszczem i posypać równomiernie mąką. Wyłożyć ciasto, wyrównać. Ułożyć śliwki, tylko delikatnie wciskając je w ciasto. Piec około 35min w temperaturze 180oC Smacznego :) 