Bardzo puszyste, mięciutkie i szybkie ciasto pod różnego rodzaju owoce. Miałam juz okazję robić z jabłkami, gruszkami, wiśniami, śliwkami, morelami z puszki, jagodami, truskawkami.. W zasadzie można z każdymi owocami, nawet mrożonymi, choć muszą być rozmrożone i odsączone (teraz już to wiem ;). Wspaniałe również na drugi dzień.  Przepis znalazłam na forum cincin, o tutaj. To niewątpliwie najlepszy przepis na szybkie ciacho z owocami jaki miałam okazje wypróbować. Polecam! :)  Składniki: - 1,5 szklanki mąki pszennej - 1,5 łyżeczki proszku do pieczenia - 0,5 szklanki oleju - 4 jajka - szklanka cukru (ja dałam około 3/4 szklanki) - aromat do ciast - opcjonalnie (ja dałam waniliowy) - dowolne owoce (u mnie 2 średnie jabłka + 2 łyżeczki cynamonu) Wykonanie: Całe jajka utrzeć z cukrem na puszystą masę. Cały czas miksując dodać olej, zmiksować. Dodać mąkę z proszkiem do pieczenia. Na koniec dodać aromat. Wszystko dokładnie zmiksować na wysokich obrotach miksera. Ciasto przełożyć do formy o wymiarach 22cm/17cm (wyłożonej papierem lub wytłuszczonej i posypanej bułką tartą). Jabłka pokroić w kostkę, zasypać cynamonem, wymieszać. Jabłka wysypać na ciasto, lekko ugnieść. Można rownież część owoców wmieszać w ciasto, a resztą posypać górę. Piec około godziny (ja piekłam 45 minut, ale to zależy od piekarnika) w temp. 180oC.  Polecam i życzę smacznego :) 