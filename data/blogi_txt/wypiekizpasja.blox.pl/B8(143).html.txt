Lubię pokazywać Wam proste, szybkie i niezawodne przepisy. Mam wtedy pewność że wypiek zawsze się uda, nawet jeśli uważacie że zwykle udaje się Wam tylko.. jajecznica ;) Ta babka zdecydowanie do tego typu przepisów należy. Bez miksera i wyszukanych składników, a do tego jest po prostu RE-WE-LA-CYJ-NA! Mięciutka i puszysta, jak żadna inna na blogu (no.. może poza majonezową ;). Intensywnie czekoladowa, lekko słodka (dodajcie nieco więcej cukru jeśli lubicie słodsze wypieki). Naprawdę szczerze polecam :) Poza przepisem chciałabym Wam wspomnieć o moim ostatnim odkryciu w sieci. Szczegóły poniżej.  źródło: klik  Składniki: ciasto:  50g czekolady gorzkiej 3/4 szklanki oleju roślinnego 3/4 szklanki cukru 1 duże jajko lub 2 mniejsze 2 szklanki mąki pół szklanki kakao łyżka sody oczyszczonej 3/4 łyżeczki soli 3/4 szklanki maślanki 3/4 szklanki mocnej kawy  polewa:  100g czekolady 3 łyżki oleju roślinnego ew. garstka drobno posiekanych orzeszków arachidowych   Wykonanie: Wszystkie składniki powinny być temperatury pokojowej. Czekoladę rozpuścić w kąpieli wodnej lub mikrofali, następnie dodać olej i dokładnie wymieszać trzepaczką. Dodać cukier i jajko, ponownie dokładnie wymieszać. W osobnej misce wymieszać mąkę, kakao, sodę i sól. Do masy czekoladowej wsypać połowę składników suchych, połowę kawy i połowę maślanki, wymieszać. Dodać resztę składników suchych, kawy i maślanki, wymieszać. Ciasto przełożyć do formy z kominkiem (wysmarowanej tłuszczem i wysypaną mąką, choć moja forma wymagała tylko delikatnego otłuszczenia pędzelkiem). Piec przez około 40-45 minut w temp. 170oC. Przed końcem pieczenia sprawdzić patyczkiem czy ciasto jest już upieczone. Pozostawić ciasto kilka minut w formie, po czym wyjąć i studzić na kratce. Przygotować polewę. Rozpuścić czekoladę, wymieszać z olejem. Dodać drobno posiekane orzeszki. Polać wystudzone ciasto. Smacznego :)  *** Zwykle nie mówię Wam o nowo zakupionych formach, ale postanowiłam że w tym przypadku warto, bo może i Wy na tym skorzystacie :) Otóż szukając formy do babki z kominkiem (takiej właśnie jak poniżej) natrafiłam na sklep internetowy włoskiej firmy Guardini, gdzie nastąpił kres moich poszukiwań. ﻿  Urzekła mnie bowiem nie tylko estetyka tej formy, ale i fakt że wzorek wykonany jest z farby która.. reaguje na ciepło, ot taki bajer :) Kiedy forma jest gorąca pokazuje się napis ostrzegawczy...  .. a kiedy stygnie, napis sukcesywnie znika. I choć wiem że niektórym wypiekom leżakowanie w formie nie służy i wbrew wizji poparzenia bohatersko należy ciasto z formy usunąć (co notabene z tą formą jest niezwykle łatwe), to i tak pomysł naprawdę ciekawy. Sama forma jest super jakości, a dochodzące do tego fakty takie jak szybka przesyłka, jej niski koszt, duży wybór asortymentu i przystępne ceny, spowodowały że postanowiłam się z Wami odkryciem owego sklepu podzielić (o ile już go nie znacie ;). Z pewnością warto wziąć go pod uwagę planując zakup kolejnych foremek. Ps. nie mogąc się powstrzymać, zamówiłam sobie jeszcze 3 inne produkty tej firmy, może będzie jeszcze okazja o nich wspomnieć :) Pozdrawiam cieplutko i życzę samych udanych wypieków, bez względu na to w jakiej formie będą pieczone ;)Kasia 