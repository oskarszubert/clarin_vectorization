Co roku przygotowywałam w większości dżemy z naturalną pektyną. W tym roku jej producent ewidentnie zawiódł, bo gdzie nie zapytałam to wszędzie brak i odpowiedź: 'nie ma w hurtowni'. A 'kij im w oko' pomyślałam po którejś próbie ;) Zrobię wszystkie tegoroczne dżemy bez!  I tak sukcesywnie czynię :) I choć takie dżemy czasu wymagają więcej bo sam proces gotowania trwa 2-3 dni aby odparować wodę, to warto poświęcić ten czas. Tak naprawdę to ważne jest aby podczas gotowania mieszać i mieszać i mieszać! Wtedy płyn szybko wyparuje a dżem zgęstnieje. Mi wystarczyły 3 tury gotowania i był wystarczająco gęsty, ale jeśli okaże się że Wasz po tylu razach jest wciąż zbyt płynny, należy powtarzać proces do uzyskania odpowiedniej konsystencji. Polecam, warto! :)  Składniki:  1kg czarnych porzeczek 500g cukru kilka kropel soku z cytryny    Wykonanie: Umyte i przebrane owoce zasypać w garnku z grubym dnem. Wstawić na palnik i podgrzewać na małym ogniu aż zaczną puszczać sok, a cukier zacznie się rozpuszczać. Kiedy owoce zaczną pływać w soku, doprowadzić do wrzenia a następnie gotować na małym ogniu przez 30 minut, mieszając jak najczęściej. Odstawić garnek do całkowitego wystudzenia, wciąż podczas tego procesu mieszając. Po kilku godzinach ponownie doprowadzić do wrzenia i powtórzyć powyższy proces, jednoczenie podczas gotowania owoce 'ubić' tłuczkiem do ziemniaków. Powtórzyć proces gotowania i studzenia jeszcze (ostatni) raz. Pasteryzacja: dżem ponownie zagotować, przekładać do wyparzonych w wodzie lub wypieczonych w piekarniku słoików i mocno zakręcić. Wstawić do piekarnika nagrzanego do 140oC i pasteryzować 15-20 minut. Pozostawić w uchylonym piekarniku aż wystygną. Pokrywki powinny być po tym czasie wklęśnięte. To znak że są szczelne zamknięte.  Smacznego :)   Ps. a do zbierania porzeczek najlepiej nadają się małe, sprytne łapki ;) Parę chwil i miseczka zapełniona :)  Pozdrawiam wakacyjnieKasia :) 