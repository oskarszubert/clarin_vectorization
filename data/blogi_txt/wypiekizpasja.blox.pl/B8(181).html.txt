Cienka warstwa ciasta, miękkie owoce i chrupiąca, słodka kruszonka. Takie miałam założenia kiedy zabierałam się za przygotowanie tego ciasta. I spełniłam je w 100% :) (prezentowany kawałek jest akurat dość wysoki, ale w większości jest zdecydowanie mniej ciasta).  Zrobiłam je na świeżych drożdżach, ale bez zaczynu. Chcecie wiedzieć co to daje? ;) Zupełnie inną strukturę. Jest mniej napowietrzona, ale wciąż puchata.. taka bardziej... bułczasta ;) Nie potrafię Wam powiedzieć która wersja jest lepsza, ta z zaczynem czy bez. Są po prostu inne, to tyle. Obie tak samo dobre :) Zapraszam do wypróbowania!  Składniki: na ciasto:  1 szklanka mleka łyżka ekstraktu waniliowego łyżka soku z cytryny 20g drożdży 5 łyżek cukru 450g mąki pszennej 70g masła  kruszonka:  100g masła 160g mąki 100g cukru  ponadto:  1,2kg moreli pół łyżeczki cynamonu łyżka amaretto 4 łyżeczki brązowego cukru    Wykonanie: Mleko wymieszać z drożdżami, cukrem, ekstraktem i sokiem z cytryny. Dodać mąkę i wyrobić gładkie ciasto (ok. 5 minut). Na koniec dodać rozpuszczone masło i wyrabiać jeszcze kolejne 5 minut. Włożyć do obsypanej mąką miski, przykryć i odstawić do wyrośnięcia. Potrwa to jakieś 40 minut. Każdą morelę przepołowić, wypestkować. Zasypać cukrem i dodać amaretto, wymieszać, odstawić. Wszystkie składniki na kruszonkę wymieszać między palcami aż nabierze odpowiedniej konsystencji. Wyrośniętym ciasto wyłożyć dno formy o wymiarach ok 25/40cm (wyłożonej papierem do pieczenia). Na wierzch ułożyć ciasno owoce rozcięciem do dołu, lekko je powciskać. Odstawić pod przykryciem na około 20 minut. Po tym czasie ciasto posypać równomiernie kruszonką i wstawić do piekarnika nagrzanego do 180oC. Piec około 50 minut, aż kruszonka będzie ładnie rumiana. Smacznego :) 