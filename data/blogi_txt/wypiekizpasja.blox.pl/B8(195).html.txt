Pokazały się pierwsze dorodne morele. Udało mi się kupić większą ilość za rozsądną cenę, zatem pierwsze co przyszło mi do głowy to.. DŻEM! Czyli pierwsze, tegoroczne owocowe przetwory za mną :) Jeszcze bez udziwnień, bo to taki zwyczajny morelowy dżem bez dodatków, ale właśnie taki chcieliśmy mieć w swoich zapasach. Dodałam do niego niewielką ilość naturalnej pektyny dzięki czemu gotowałam owoce tylko dwa razy po 15 minut, a jego gęstość finalna nie była 'galaretowata' ale bardziej jak gęsta konfitura. Jeśli nie chcecie dodawać pektyny, należy gotować owoce dłużej i oczekiwać aż odparuje i zgęstnieje sam z siebie (taką wersję również zrobię już niebawem, wtedy będzie również z udziwnieniami ;)). W każdym razie w jaki sposób go nie zrobicie, kolor i smak z pewnością zrobią na Was wrażenie :)  Składniki: ok. 700g już wypestkowanych owoców 200g cukru 2-3 łyżki soku z cytryny płaska łyżka naturalnej pektyny    Wykonanie: Morele pokroić w ćwiartki, odłożyć 1/3 owoców. Odłożyć 3 łyżki cukru, resztą zasypać owoce, podlać dno garnka kilkoma łyżkami wody, zagotować. Gotować na wolnym ogniu około 15 minut, co jakiś czas mieszając. Na tym etapie owoce powinny się w większości rozpaść. Odstawić do całkowitego wystudzenia. Zagotować owoce ponownie, dodać sok z cytryny i resztę owoców. Gotować kolejne 15 minut. Wymieszać pektynę z cukrem, dodać do owoców i gotować jeszcze 3-4 minuty. Owoce przełożyć do wyparzonych słoików. Zakręcić. Pasteryzować lub zapiekać w piekarniku 15-20 minut.   UWAGI: Parę słów o pasteryzacji i mojej ulubionej metodzie (piekarnik) przeczytacie we wpisie z zeszłego roku przy okazji przetworów truskawkowych. Smacznego :) 