Orzechy, śliwki, jabłka i karmel. Możecie wierzyć lub nie.. ale to ciasto dołącza do listy moich naj! Wilgotny biszkopt, cienka warstwa powideł śliwkowych (oczywiście domowej roboty :), grrrruba warstwa kwaśnych jabłek niemalże prosto z drzewa, i te orzechy w karmelu na wierzchu. Totalny obłęd! :) Uprzedzę Was też od razu że długość opisu wykonania tego ciasta jest odwrotnie proporcjonalna do trudności. Ono jest naprawdę banalne do zrobienia, natomiast długi opis wynika jedynie z dokładnego opisu każdej czynności. Nie zrażajcie się zatem i koniecznie spróbujcie! :) PS. Pieczenie poniższego ciasta odbyło się po wspólnych naradach z Agnieszką z najsmaczniejsze.pl. Finał był taki że każdej z nas wyszło coś innego.. :) Ale z pewnością tak samo smacznie! Dzięki Aga! ;) Kilkudniowe narady jak widać nie poszły w las ;) Do następnego razu..   Składniki: na biszkopt: 2/3 szklanki mielonych orzechów laskowych 1/3 szklanki mąki pszennej 5 łyżek cukru 5 jajek  na masę jabłkową:  1,5kg jabłek (kwaśnych) dwa małe goździki (zmielone lub utłuczone w moździerzu) pół łyżeczki cynamonu cukier (ilość do smaku, według kwaśności jabłek)  na karmel:  8 łyżek cukru (z górką) pół szklanki gorącej wody 1/3 szklanki śmietanki  ponadto:  150g orzechów laskowych 2/3 szklanki powideł śliwkowych    Wykonanie: Biszkopt: białka oddzielić żółtek. Białka ubić na sztywno, pod koniec dodając cukier, łyżka po łyżce. Kiedy masa będzie stabilna i sztywna, dodawać po jednym żółtku, jedno po drugim. Mąkę połączyć z mączką orzechową, przesiać przez sito i delikatnie wymieszać. Ciasto przełożyć do formy o średnicy 23cm. Piec około 30 minut w temperaturze 165oC. Przed wyłączeniem sprawdzić patyczkiem czy ciasto jest gotowe, a następnie wyjąć z piekarnika i upuścić z wysokości mniej więcej kolan na podłogę. Wstawić z powrotem do wyłączonego już piekarnika i pozostawić z uchylonymi drzwiczkami do wystygnięcia. masa jabłkowa: jabłka pokroić w średniej wielkości kostkę. Przełożyć owoce do garnka i przykryć na kilka minut stawiając na średnim ogniu. Kiedy zmiękną, dodać przyprawy i gotować bez przykrycia aż masa zgęstnieje. Wystudzony biszkopt przekroić na pół. Na dolne ciasto wyłożyć połowę powideł, rozsmarować po całości. Na to wyłożyć grubą warstwę jabłek. Na jabłka delikatnie ponownie wyłożyć cienką warstwę powideł. Przykryć drugim blatem, lekko docisnąć. Karmel: cukier rozprowadzić na suchej patelni, postawić na średnim ogniu. Nie mieszać, cukier musi się rozpuścić i zbrązowieć. Kiedy to nastąpi zalać cukier wodą (będzie dość mocno bulgotać), mieszać aż cukier się rozpuści, a następnie dodać śmietankę. Gotować co jakiś czas mieszając. Kiedy karmel będzie lekko brązowy, dodać masło. Kiedy się rozpuści, wyłączyć palnik. Dodać posiekane orzechy. Masę wyłożyć równomiernie na wierzch ciasta.  Smacznego :) 