Była kawa, jest i herbata. Którą opcję wybieracie? :) Ja obie.. naprzemiennie ;) Tym bardziej że przepis zarówno na herbatę jak i na kawę jest tym (nieskromnie powiem) idealnym ;) Najważniejsze jest to jakiej użyjecie herbaty. Najlepsza będzie liściasta owocowa, o Waszym ulubionym smaku. Tą na zdjęciu zrobiłam z czarnej z niewielką domieszką zielonej plus suszona papaja, ale robiłam również z czarną egzotyczną i było równie pysznie :)  Generalnie polecam Wam taką prawdziwą, liściastą herbatę. Dla tego smaku i aromatu warto poszukać dobrego sklepu z herbatą!   Składniki:  4 pełne łyżeczki ulubionej liściastej herbaty owocowej pół szklanki wrzącej wody jedna cytryna 3 łyżeczki brązowego cukru garstka świeżej mięty ok. 0,9l wody lekko gazowanej lub niegazowanej lód    Wykonanie: Herbatę zalać połową szklanki wrzącej wody, odstawić zgodnie z zaleceniami do zaparzenia (ja zaparzałam 4 minuty). Napar posłodzić i wystudzić, a następnie przelać przez sito bezpośrednio do dzbanka odciskając porządnie liście. Miętę ugnieść np. w moździerzu z niewielką ilością wody (można posłużyć się odwrotną stroną np. drewnianego wałka lub tłuczka ;), a następnie dolać jeszcze nieco wody. Całość zlać przez sito do dzbanka z herbatą. Dopełnić dzbanek pozostałą wodą. Połowę cytryny skroić w cienkie plasterki, drugą połowę wycisnąć przez sito do dzbanka. Wymieszać, dodać plasterki. Chłodzić w lodówce, podawać z lodem. Smacznego :) 