Gratka dla czekoholików ;) Mocno czekoladowe ciasto, czekoladowy krem oraz wiśnie. Dla podkreślenia smaku naponczowane wiśniówką, którą dodałam również do owoców. Wyobrażacie sobie ten smak? ;) Nie mam niestety zdjęcia w przekroju, ale na pewno jeszcze je upiekę i zaległość tą wtedy nadrobię. Tymczasem polecam nie tylko wyobrazić sobie ten smak﻿, ale też poczuć ;)  *Przepis na ciasto stąd, reszta jest moim pomysłem.  Składniki: na ciasto: 1 i 3/4 szklanki mąki pszennej 2 szklanki drobnego cukru (dałam mniej) 3/4 szklanki kakao 2 łyżeczki sody oczyszczonej 1 łyżeczka proszku do pieczenia pół łyżeczki soli 1 szklanka maślanki lub kefiru 1/2 szklanki oleju 2 duże jajka 1 łyżeczka ekstraktu z wanilii 1 szklanka świeżo zaparzonej gorącej kawy (rozpuszczalnej)  na krem:  250ml śmietanki 30-36% pół tabliczki gorzkiej czekolady pół tabliczki mlecznej czekolady  na poncz: 1/4 szklanki wiśniówki 1/4 szklanki letniej wody łyżka cukru pudru  ponadto:  2 szklanki wydrylowanych wiśni 1/3 szklanki cukru 3-4 łyżki wiśniówki łyżeczka pektyny    Wykonanie: Krem: Śmietankę﻿ podgrzać. Do gorącej śmietanki wrzucić połamaną czekoladę. Mieszać do chwili całkowitego rozpuszczenia czekolady (ja na koniec zmiksowałam śmietankę ponieważ czekolada nie połączyła się dokładnie). Wystudzić, wstawić do lodówki na co najmniej 3 godziny, a najlepiej na całą noc. Tuż przed przekładaniem tortu, zmiksować masę na sztywno. Ciasto: Do większej miski wlać maślankę, olej, jajka, wanilię. Wymieszać mikserem na wolnych obrotach tylko do wymieszania składników. Dodać suche składniki i zmiksować, krótko. Powoli dodawać gorącą kawę, mieszając.﻿ Ciasto przelać do jednej formy o średnicy 23cm lub podzielić na pół i przelać do dwóch tortownic. Piec około 35-40 min, lub do chwili kiedy patyczek wbity w ciasto będzie suchy. Wystudzić. Wiśnie: Pektynę wymieszać z dwoma łyżkami cukru. Resztą cukru zasypać wiśnie, zagotować. Wlać wiśniówkę, wymieszać. Energicznie mieszając wsypać pektynę. Pogotować chwilę. Przestudzić. Wystudzone ciasto przekroić na pół (ściąć górkę jeśli zrobiła się podczas pieczenia). Naponczować dolny placek, przełożyć kremem (odkładając ok. 3 łyżki), przykryć drugim plackiem i ponownie naponczować. Z pozostałego kremu zrobić szprycą rant wokół ciasta. Na środek wylać wiśnie. Schłodzić.  Smacznego :) ﻿ 