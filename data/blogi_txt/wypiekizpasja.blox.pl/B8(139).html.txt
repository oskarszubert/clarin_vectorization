Dawno nie jedliśmy tak dobrego ciasta. Upieczone wieczorem, rano było tylko po kawałku do pracy i cienki pasek ciasta do popołudniowego zdjęcia :) Nie mogliśmy mu się oprzeć i wbrew temu co sugerowała Martha Stewart, czyli aby pozostawić ciasto do wystudzenia w formie, my jedliśmy je jeszcze ciepłe :) Lekko cytrynowe, lekko słodkie (dałam o połowę mniej cukru). GENIALNE! I jeszcze rada dot. owoców. Nie dosyć że zapomniałam obtoczyć śliwek w mące, to jeszcze chciałam być mądrzejsza i wcisnęłam je w ciasto. Finał? Śliwki upadły na dno ;) Ale i tak było pysznie :)  Składniki:  175g masła 1 i 1/2 szklanki mąki pszennej + 2 łyżki 1/2 łyżeczki sody 1/4 łyżeczki soli 1/2 szklanki jasnego brązowego cukru 1/2 szklanki białego cukru (pominęłam) 3 duże jajka 1 łyżeczka ekstraktu z wanilii 2 łyżeczki skórki otartej z cytryny (dałam 4 łyżeczki kandyzowanej) 1/4 szklanki kwaśnej śmietany szklanka śliwek pokrojonych w ósemki (jeśli są duże) lub na ćwiartki (jeśli są mniejsze) cukier puder do posypania Wykonanie: Masło utrzeć z cukrami na puszystą masę. Zmniejszyć obroty miksera, dodawać kolejno jajka, po każdym dokładnie miksując. Cały czas miksując dodać skórkę cytrynową i ekstrakt waniliowy. Wsypać połowę mąki, śmietanę, następnie drugą połowę mąki. Zmiksować wszystko tylko do połączenia składników. Ciasto jest dość gęste. Śliwki obtoczyć w dwóch łyżkach maki. Ciasto rozsmarować w tortownicy o średnicy 23cm lub blaszce o wymiarach 20/25cm wyłożonej papierem do pieczenia lub wysmarowanej tłuszczem i wysypanej bułką tartą. Na wierzch wyłożyć śliwki (nie wciskać w ciasto). Piec około 30-35 min w temperaturze 180 oC (najlepiej sprawdzić patyczkiem). Po upieczeniu pozostawić ciasto w blaszce do wystudzenia.  Smacznego :) 