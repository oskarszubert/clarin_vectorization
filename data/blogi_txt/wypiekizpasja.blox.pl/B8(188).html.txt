Zobaczyłam je wczoraj u Dorotus i nie byłam w stanie czekać ani chwili na ich przygotowanie. Zabrałam się za nie o 19 (wcześniej piekłam to ciasto) ale na szczęście ciasto rosło błyskawicznie i koło 21 jedliśmy już ciepłe drożdżowki :) Co tu dużo mówić? Są pyszne!! Mięciutkie, w ogóle nie są rozmoczone od truskawek czego się strasznie obawiałam. Do tego dodatek cukru waniliowego do kruszonki spowodował że zabójczo pachniały podczas pieczenia. Jedne z najlepszych drożdżówek jakie jadłam :))    Składniki na 9 drożdżówek: - 2 i 1/4 szklanki mąki chlebowej (można użyć zwykłej, choć najlepsza jest chlebowa) - 3/4 szklanki letniego mleka - 3 czubate łyżki cukru - 1 jajko - 1 żółtko - 60g miękkiego lub roztopionego masła - 12g świeżych drożdży lub 7g suszonych - 1/4 łyżeczki soli - 4,5 łyżeczki bułki tartej - 400g truskawek - żółtko do posmarowania Kruszonka: - 1/2 szklanki mąki - 5 łyżek cukru - 16g cukru waniliowego (całe opakowanie) - 60g roztopionego masła   Wykonanie: Ze świeżymi drożdżami zrobić zaczyn (pokruszyć drożdże, zalać mlekiem, dodać łyżkę mąki i odstawić na 10-15min). Wymieszać mleko, jajko, cukier i żółtko. Dodać mąkę, zaczyn ew. suche drożdże, masło i sól. Wyrobić, gładkie, elastyczne ciasto (nie powinno się kleić). Przykryć ściereczką i odstawić do podwojenia objętości. Po tym czasie ponownie krótko zagnieść, poczym podzielić ciasto na 9 części. Uformować z każdej okrągłą bułeczkę i ułożyć na blaszce (ja wykładam ją zawsze papierem do pieczenia) w sporych odstępach. Przykryć ściereczką i ponownie odstawić do podwojenia objętości. Następnie w każdej wyrośniętej bułeczce zrobić dnem szklanki mocne wgłębienie*  Należy mocno dociskać szklankę. Ciasto na dnie musi być bardzo cienkie. W każde wgłębienie wsypać po pół łyżeczki bułki tartej, na to ułożyć po trzy truskawki. Drożdżowki posmarować rozbełtanym żółtkiem. Przygotować kruszonkę. Wszystkie składniki wyrobić między palcami. Kruszonką posypać obficie każdą drożdżowkę. Piec w temperaturze 190oC przez około 22 minuty (ja piekłam 25 minut). Studzić na kratce. * jesli szklanka klei się do ciasta i nie ma możliwości zrobienia wgłębień najlepiej przed każdym naciśnięciem szklanką umoczyć dno w mące lub opruszyć lekko drożdżówkę. Można ewentualnie posmarować dno szklanki lekko olejem.  Smacznego :) 