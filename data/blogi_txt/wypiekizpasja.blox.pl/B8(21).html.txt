"Uwielbiam jak Ci się nie udaje ciasto. Będą bajaderki? :)" - powiedział M, kiedy naszym oczom zamiast ciasta z colą ukazał się.. czekoladowy zakalec :D A jednak najprostsze ciasto też można popsuć ;) Bajaderki były tutaj również w zeszłym roku (choć w innej formie), i z tamtego przepisu zawsze korzystałam kiedy pojawiał się nieplanowany zakalec ;) Tym razem jednak skuszona pięknymi zdjęciami u Szarlotka, skorzystałam z jej przepisu (dokonując tylko małych zmian- m.in pominęłam zupełnie dodatek cukru). Połowa znikła w jeden wieczór ;)  Składniki:  ok 900 g blatów biszkoptowych- u mnie nieudane ciasto czekoladowe z colą 0,5 szklanki mleka 0,5 szklanki rodzynek (można namoczyć) 200g konfitury lub dżemu (dałam śliwkową) 125 g masła olejek rumowy (ew. migdałowy) 4 łyżki kremu czekoladowo – orzechowego 3 łyżki kakao 3 łyżki wiśniówki  Ponadto:  1 gotowy blat biszkoptowy lub herbatniki na spód  50g czekolady gorzkiej 4-5 łyżek śmietanki wiórki, migdały do obsypania (niekoniecznie) Składniki: Ciasto drobno pokruszyć. Do okruchów dodać resztę składników, oraz połowę przygotowanego mleka. Wymieszać, najlepiej wyrabiając masę rękoma. Jeśli masa będzie za gęsta, dodać resztę mleka. Na dno formy wyłożonej folią spożywczą o wymiarach ok 26/16cm wyłożyć herbatniki. Na herbatniki wyłożyć masę bajaderkową, docisnąć i wyrównać. Czekoladę ze śmietanką rozpuścić w kąpieli wodnej lub mikrofali. Polewą polać ciasto. Posypać wiórkami kokosowymi lub migdałami. Schłodzić. Przed podaniem kroić na kwadraty.  Smacznego :) ﻿ 