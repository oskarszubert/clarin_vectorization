Puszyste i mięciutkie bułeczki wypełnione domowej roboty budyniem z rodzynkami. Czego potrzeba więcej o poranku na dobre rozpoczęcie dnia? Na dodatek nie są pracochłonne, a ciasto nie sprawia żadnych problemów. Same zalety, nieprawdaż? :D Nie pozostaje nic innego .. tylko piec :)) ;) Przepis pochodzi z Moich Wypieków, Dorotus.  Składniki: Na ciasto: - 500g mąki pszennej chlebowej (dałam zwykłą) - 12g suchych drożdży lub 24g świeżych - 3 łyżki cukru - 2 jajka - 200ml mleka - 50ml śmietanki - 60g masła - pół łyżeczki soli Na nadzienie budyniowe: - 550ml mleka - 25g masła - 4 żółtka - 110g cukru - 60g mąki pszennej - 50g mąki ziemniaczanej - 16g cukru waniliowego - 120g rodzynków   Wykonanie: Ciasto: Suche drożdże wymieszać z mąką. Dodać resztę składników na ciasto, na koniec dodać stopione masło. Wyrobić elastyczne i gładkie ciasto (około 10 minut). Odstawić w ciepłe miejsce do podwojenia objętości (około 1,5h) Budyń: 300ml mleka zagotować z cukrami i masłem. Pozostałe mleko zmiksować z żółtkami i mąkami. Dodać do gotującego się mleka. Mieszać energicznie do zgęstnienia. Zdjąć z ognia. Dodać rodzynki, wymieszać. Wyrośnięte ciasto ponownie wyrobić. Z ciasta ująć 250g (około 1/5 ciasta)i rozwałkować na cienki prostokąt o wymiarach formy, u mnie ok. 32/22cm (wyłożyć nim formę- dno drożdżówek). Resztę ciasta rozwałkować na kwadrat o boku 40cm. Na cieście rozsmarować nadzienie budyniowe. Zwinąć w roladę. Ostrym nożem pokroić ją na 12 plastrów, poukładać je na rozwałkowanym spodzie w lekkich odstępach. Odstawić do napuszenia na 15 minut. Po tym czasie bułeczki posmarować jajkiem roztrzepanym z łyżką mleka. Piec około 25-30 minut w temperaturze 200oC. Jeśli będą się zbyt szybko rumieniły, należy przykryć je folią. (w oryginale drożdżówki są po wystudzeniu polukrowane, ja natomiast w zamian, przed pieczeniem, posypałam je siekanymi orzeszkami). Smacznego :) 