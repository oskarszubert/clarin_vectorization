Zbierałam się do niego długo. Gotowany sernik. Banalny i szybki w wykonaniu. Jedynym jego mankamentem jest czas oczekiwania na degustację, dlatego też najlepiej jest zrobić go wieczorem i pozostawić w lodówce na całą noc, aby zbytnio nie kusił ;) Jaki jest ten sernik..? Na spodzie biszkopty nasączone naparem kawowym, masa serowa pełna ziarenek wanilii, soczyste brzoskwinie pokryte warstwą pomarańczowej galaretki która idealnie wszystko spaja. Musicie spróbować.. tym bardziej że pogoda wreszcie właśnie takim słodkościom sprzyja :) Przepis znaleziony na Smaczniutkie.pl, zmodyfikowany do moich potrzeb. *Postaram się wkrótce wkleić zdjęcie w przekroju.  Składniki: Spód:  mała paczka okrągłych biszkoptów 1/4 szklanki naparu kawowego  Masa serowa:  1kg sera wiaderkowego 2/3 szklanki cukru pudru (u mnie 3 łyżeczki słodzika w pudrze do wypieków) 170 g masła 2 jajka 2 łyżki waniliowego proszku budyniowego ziarenka z laski wanilii długości około 6/7cm.   Ponadto:  owoce do dekoracji galaretka w dowolnym kolorze    Wykonanie: Biszkopty ułożyć na dnie tortownicy o średnicy 24cm (dno wyłożone papierem do pieczenia), polać je równomiernie naparem. Masło, cukier, jajka, ser i ziarenka wanilii wymieszać w garnku, następnie pogotować kilka minut (należy pilnować aby się nie przypaliło). Proszek budyniowy rozpuścić w minimalnej ilości wody, dodać do masy serowej i cały czas mieszając pogotować jeszcze chwilę. Jeszcze gorącą masę wylać na przygotowany spód. Odstawić do wystudzenia. Galaretkę rozpuścić w szklance wody. Na wystudzonym serniku, delikatnie ułożyć owoce. Zalać wystudzoną, lekko tężejącą galaretką. Wstawić na noc do lodówki.   UWAGI:  Masa jest dość rzadka ale bez obawy, w lodówce stężeje. Masa podczas gotowania zwarzyła się tzn. ścięło się białko mleka krowiego i oddzieliła się serwatka. To normalne. Podczas tężenia sernik podchodzi lekko serwatką. U mnie wypłynęła dnem tortownicy (nie wiele) także proponuje postawić tortownicę z sernikiem na dużym talerzu i dopiero wstawić do lodówki - zaoszczędzi Wam to mycia półek ;)    Smacznego :) 