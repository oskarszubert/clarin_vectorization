Policzyłam. Na blogu jest jakieś 14 przepisów na różnego rodzaju szarlotki i jabłeczniki. Ale są pewnie wśród Was tacy, którzy wciąż wśród tych wszystkich propozycji nie znaleźli swojego smaku, dlatego dzisiaj kolejna propozycja ;) I choć już wśród wymieniowych 14 jest już szarlotka z budyniem (o tutaj), ta jest zupełnie inna. Lepsza? Tego nie wiem, ale wiem że nasze podniebienia podbiła! Ciemne ciasto i kwaśne jabłka zatopione w słodkim waniliowym budyniu. Wszystko oprószone grubą warstwą cukru pudru. Kompozycja doskonała która wykopała w kosmos moje postanowienie o diecie ;) Jeden kawałek, drugi.. i przekonywujące stwierdzenie 'połówka' że to ciasto przecież powinno się jest ciepłe i wcale nie musimy czekać aż wystygnie ;) Oj ta nasza silna wola :P Polecam!  PS. przepraszam za dużą ilość zdjęć, ale ten apetyczny kawałek był taki fotogeniczny że zrobiłam z 50 zdjęć nie mogą się potem zdecydować na tylko dwa :) źródło: przepis własny  Składniki: na ciasto:  2,5 szklanki mąki pszennej 2 łyżki (z górką) gorzkiego kakao 4 łyżki (z górką) cukru pudru* 1 jajko 200g masła* pół łyżeczki proszku do pieczenia 2 łyżki śmietany  na nadzienie:  1 budyń waniliowy 2 szklanki mleka 2 łyżeczki mąki ziemniaczanej 2 łyżki cukru (jeśli budyń jest bez cukru) 2 łyżki bułki tartej ok. 4-5 dużych jabłek  ponadto:  cukier puder do obsypania    Wykonanie: ciasto: Mąkę, cukier puder, kakao i proszek do pieczenia wymieszać w malakserze. Dodać zimne masło pokrojone w dość drobną kostkę i miksować aż masa nabierze konsystencji kruszonki. Nie przerywając miksowania dodać jajko, a następnie śmietanę. Wyłączyć kiedy ciasto zbije się w kulę. Podzielić je na pół, zawinąć osobno w folię spożywczą. Jedną włożyć do lodówki, drugą do zamrażalnika. Jabłka obrać, pokroić w ćwiartki i wykroić gniazda nasienne. Każdą ćwiartkę pokroić w dość cienkie plasterki. Ciasto z lodówki wyjąć i rozwałkować na prostokąt o wymiarach ok. 35/30cm. Wyłożyć nim dno i boki formy o wymiarach 30/25 (wyłożonej papierem do pieczenia) i nakłuć widelcem w kilku miejscach. Wstawić do piekarnika nagrzanego do 180oC na 12 minut (grzałka góra-dół).﻿ Budyń ugotować według instrukcji na opakowaniu, dodając do proszku budyniowego wymieszanego z mlekiem (i ew. cukrem), dodatkowo dwie łyżeczki maki ziemniaczanej. Gotować do zgęstnienia. Na podpieczone ciasto wysypać równomiernie bułkę tartą, wyłożyć równo jabłka, na jabłka wylać równomiernie gorący budyń. Ciasto z zamrażalnika zetrzeć na wierzch na grubej tarce. Piec około 40 minut w temperaturze 180oC.Posypać cukrem pudrem. Najlepiej kroi się już dobrze wystudzone.   UWAGI: * ciasto jest lekko słodkie. Jeśli lubicie słodsze, dodajcie nieco więcej cukru * błagam.. nie margaryny ;)   Smacznego :) 