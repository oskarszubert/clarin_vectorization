Pamiętam że w dzieciństwie lubiłam maczać kwaśne gałązki rabarbaru w cukrze i tak też go pałaszować :) Nie wiem co było wtedy kwaśniejsze.. rabarbar czy może moja mina ;) W każdym razie miłość do rabarbaru została we mnie do dzisiaj (szkoda że moje dziecię nie podziela mojego entuzjazmu..). Wciąż więc myślę do czego go wykorzystać. A ponieważ dawno nie było u nas drożdżowego, tym razem trafił do drożdżówek, z dużą ilością kruszonki :) Jeśli chodzi o sprawy techniczne, polecam Wam wyrabianie w robocie ponieważ ciasto jest dość mocno klejące a podsypywanie mąki jest tutaj kategorycznie zakazane! Dzięki temu bowiem drożdżówki są puszyste i delikatne, a tego utracić przecież nie chcemy :) Dodatkowo do rabarbaru dodałam chlust amaretto co dodało fajnego delikatnego aromatu. Są pyszne! :) Składniki: zaczyn:  40g drożdży 3 łyżki cukru szklanka mleka 3 łyżki mąki  ciasto główne:  cały zaczyn 500g mąki pszennej 50g masła 1 jajko 3 żółtka 4 łyżki cukru łyżka waniliowego ekstraktu nadzienie:  3 łodygi rabarbaru 3 łyżki brązowego cukru łyżka amaretto  kruszonka:  1/2 szklanki mąki 6 łyżek cukru (może być pół na pół biały z trzcinowym) 50g masła    Wykonanie: Drożdże utrzeć z cukrem do chwili aż staną się płynne, dodać mleko, wymieszać. Wierzch posypać mąką, przykryć i odczekać aż zaczyn podrośnie (ok. 10 min). Jajko i żółtka utrzeć z cukrem na puszystą masę. Do misy miksera wsypać mąkę, wlać ekstrakt, masę jajeczną i zaczyn. Wyrabiać około 5 minut, po czym dodać rozpuszczone masło i wyrabiać kolejne 5 minut. Dobrze wyrobione ciasto uformować w kulę, oprószyć z każdej strony mąką, włożyć do miski i przykryć. Odstawić do podwojenia objętości (u mnie 30 minut). Rabarbar umyć, pokroić w ok. 1,5cm kawałki, zasypać cukrem, wlać amaretto i wymieszać. Wyrośnięte ciasto odgazować, podzielić na 12 części. Z każdej uformować kulę, spłaszczyć, po czym szklanką zrobić mocne wgłębienie na środku. W każde wgłębienie włożyć rabarbar, mocno wcisnąć w ciasto. Masło, mąkę i cukier wyrobić między palcami aż powstanie kruszonka. Równomiernie obsypać każdą drożdżówkę. Piec około 25 min w temp. 175oC.  Smacznego :) 