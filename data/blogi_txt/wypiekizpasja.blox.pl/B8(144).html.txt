Kaloryczny zabójca ;) Maksymalnie czekoladowe ciasto z kremem maślanym. Miałam wrażenie że z każdym kawałkiem stawało się smaczniejsze. I mimo że zawsze myślałam że nie przepadam za maślanymi kremami a juz tym bardziej czekoladowymi.. to uważam że jest boskie :) To takie ciasto które wypędzi każde smutki ;) Polecam dla amatorów mocno czekoladowych wrażeń ;) Inspiracja z książki "Mała szkoła pieczenia" i stamtąd też pochodzi przepis na biszkopt. Krem jest moim wytworem ;)   Składniki: Na biszkopt: - 40g mąki pszennej - 10g mąki ziemniaczanej - 60g cukru - 3 żółtka (dałam 4) - 4 białka - 1,5 łyżki niesłodzonego kakao Na krem: - 200g masła (prawdziwego) - 100g czekolady gorzkiej - łyżka kakao - 2 łyżki cukru pudru (z lekką górką) Ponadto: - Wiórki czekoladowe lub kokosowe do dekoracji Wykonanie: Biszkopt: Żółtka utrzeć z połową cukru. Białka ubić na sztywną pianę, pod koniec ubijania dodając drugą cześć cukru. Dodać pianę do masy żółtkowej i delikatnie wymieszać drewnianą łyżką. Powoli dodawać przesiane mąki i kakao. (ja przesiewam bezpośrednio do miski z masą jajeczną). Delikatnie wymieszać łyżką. Wyłożyć ciasto na blaszkę z piekarnika ok 35cm/45cm wyłożoną papierem do pieczenia. Wygładzić powierzchnię. Wstawić do piekarnika nagrzanego do 200oC i piec około 10 minut. Wystudzić. Krem: Miekkie masło utrzeć z cukrem pudrem na puszystą masę. Pod koniec dodać kakao. Czekoladę rozpuścić. Dodać do masy maślanej i ponownie zmiksować (czekolada nie może być ciepła ponieważ mocno rozrzadzi masę maślaną). Biszkopt przekroić na 4 równe części wzdłuż krótszej krawędzi. Przełożyć kremem (po około 2 łyżki z górką na warstwę). Pozostałym kremem wysmarować górę i boki krajanki. Posypać wiórkami czekoladowymi. Schłodzić kilka godzin w lodówce. Smacznego :) 