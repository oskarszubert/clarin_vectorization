Choć dla mnie uparowany kalafior z bułką jest nie do pobicia (a jak jeszcze bułki jest tyle że kalafiora niemalże nie widać.. jestem w niebie ;), to podjęłam się znalezienia dla niego równie dobrego towarzystwa. Ot tak dla odmiany ;) Padło na pomidory. A z dodatkiem zaledwie kilku składników wyszło naprawdę fajne danie. Miałam z nim tylko jeden mały dylemat, bowiem dzięki dodatkowi curry zdawało się być nieco bardziej  w jesiennym aniżeli letnim klimacie ;), ale ponieważ to właśnie teraz jest na kalafiora sezon, stwierdziłam że nie ma na co czekać. Zresztą upały zelżały więc myślę że to dobry czas na takie danie. U mnie w roli kolacji sprawdziło się genialnie :) źródło: przepis własny  Składniki:  nieduży kalafior puszka pomidorów mała cebula 2 średnie marchewki 3-4 gałązki świeżego tymianku pół łyżeczki słodkiej papryki pół łyżeczki curry łyżeczka cukru sól, pieprz    Wykonanie: Kalafiora podzielić na niewielkie różyczki, umyć i ugotować na parze (ok. 5 minut). Na patelni zeszklić na oliwie dość drobno posiekaną cebulę, dodać obraną i pokrojoną w talarki marchewkę. Smażyć aż marchewka się zrumieni. Na patelnię dodać pomidory z puszki, cukier i doprawić do smaku solą i pieprzem. Dusić około 5 minut. Na koniec dodać paprykę, curry i listki tymianku (bez łodyżek). Dodać uparowanego kalafiora, wymieszać tak aby kalafior pokrył się pomidorami. Dusić jeszcze 2-3 minuty. Smacznego :) 