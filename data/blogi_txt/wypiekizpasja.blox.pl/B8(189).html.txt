Pierwszy raz (o ile dobrze pamiętam;) łączyłam ze sobą w jednym cieście śliwki i mak. Teraz wiem już że to zestawienie współgra ze sobą doskonale. Zarówno pod kątem smaku jak i wyglądu ;) Z samym ciastem pracuje się przyjemnie (jest mięciutkie ale się nie klei), dlatego formowanie wałków to 'bułka z masłem' a samo układanie i wciskanie owoców- to już sama przyjemność :) Spokojnie możecie wziąć do pomocy swoje pociechy, bowiem robi się je naprawdę przyjemnie i bez niespodzianek - dla ułatwienia, krótka obrazkowa instrukcja składania. Co do maku.. ja go nie mieliłam, dlatego po upieczeniu przyjemnie chrupał, choć był już mięciutki :) Wybór pozostawiam Wam.. choć nie wiem komu chce się rozstawiać maszynkę dla kilku garstek maku.. ale kto wie ;) W każdym razie koniecznie spróbujcie :) źródło: klik - z niewielkimi zmianami  Składniki: na ciasto:  400g mąki 150ml mleka 100g masła 7g drożdży suszonych 60g cukru pudru 1 jajko+ 1 żółtko łyżka ekstraktu waniliowego  na nadzienie makowe:  100g maku 80ml mleka 2 łyżki miodu  na nadzienie śliwkowe:  ok. 800g wypestkowanych śliwek 3 łyżki cukru kryształu 1/3 łyżeczki cynamonu  dodatkowo:  cukier puder do posypania    Wykonanie: Wymieszać razem mąkę, cukier i suszone drożdże. W osobnym naczyniu podgrzać lekko mleko, dodać jajko, ekstrakt i rozpuszczone masło, wymieszać. Wlać do mąki, wyrobić elastyczne ciasto, ugniatając około 10 minut. Wyrobione ciasto przełożyć do naoliwionej miski (aby ciasto nie przywierało do ścianek), nakryć ściereczką i odstawić na godzinę. Przygotować mak. Mleko zagotować, wsypać mak i dodać miód. Wymieszać, następnie odstawić do wystudzenia. Po tym czasie mak można, choć ja tego nie zrobiłam, zmielić. Śliwki wymieszać z cukrem i cynamonem, odstawić. Wyrośnięte ciasto rozwałkować na prostokąt wymiarów mniej więcej 30/40cm.  Przeciąć wzdłuż na trzy pasy równej szerokości. Na środku każdego rozłożyć po 1/3 maku.  Każdy pasek zwinąć szczelnie w rulon.  ﻿ Rulony ułożyć na kształt ślimaka w formie średnicy ok. 27cm.  W przestrzenie między ciastem wcisnąć śliwki jedną, obok drugiej.  Przykryć ciasto, odstawić na 30-40 minut w ciepłe miejsce. Ciasto powinno się napuszyć. Piec około 40 minut w temperaturze 170oC. Po przestudzeniu posypać cukrem pudrem.  Smacznego :) 