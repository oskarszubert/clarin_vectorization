Nie wiem jak u Was ale u mnie wysyp malin. Zrobiłam sobie już zapas słoiczków na zimę z zasypywanym sokiem malinowym (w zimę do herbaty nie ma nic lepszego:), mogę więc spokojnie zająć się wykorzystywaniem ich na bieżąco :) Powracające falowo upały sprawiły że znowu nabraliśmy ochoty na coś lekkiego i letniego. Masa jest lekko słodka i kremowa, a dodatkowy posmak pomarańczy wspaniale współgra z kakaowym spodem i dużą ilością malin. Lekko i orzeźwiająco :) Naprawdę pysznie wyszło, jestem zachwycona efektem końcowym :) PS. do osłodzenia masy użyłam niskokalorycznej stevii zatem nie podaję dokładnej ilości cukru, dodajcie go bazując na swoich kubkach smakowych :) źródło: przepis własny  Składniki: masa jogurtowa:  2 duże kubki jogurtu naturalnego po 380g każdy 5 płaskich łyżeczek żelatyny kilka łyżek cukru pudru (w zależności od smaku) skórka otarta z połowy pomarańczy sok z połowy pomarańczy  spód ciasteczkowy:  150g kakaowych herbatników 100g masła dobrej jakości  ponadto:  1 galaretka malinowa 400g malin    Wykonanie: Herbatniki zmielić na pył, dodać roztopione masło, wymieszać dokładnie. Masą wypełnić dno (i lekko brzegi) tortownicy o średnicy 24cm, dobrze ugnieść. Wstawić do lodówki. Galaretkę rozpuścić w 400ml wody, odstawić do wystudzenia, a kiedy całkiem przestygnie, wstawić do lodówki do chwili aż zacznie delikatnie tężeć. Żelatynę rozpuścić w minimalnej ilości wody. Jogurt wymieszać ze skórką cytrynową, sokiem i cukrem (dodawać stopniowo, według swojego smaku). Na koniec, cały czas mieszając wlać delikatną strużką żelatynę. Masę jogurtową przelać do formy, na ciasteczkowy spód. Na wierzch wysypać równo 200g opłukanych malin, lekko wcisnąć w masę. Wstawić do lodówki. Kiedy masa lekko stężeje, wysypać resztę opłukanych malin. Równie delikatnie zalać je tężejącą galaretką. Wstawić do lodówki na całą noc.  Smacznego :) 