Jaki jest domowy dżem ananasowy? Pełen owoców, nieprzesadnie słodki i lekko kwaskowy. Dodatek pektyny (naturalnie otrzymywanej z jabłek) nadaje mu typową dla dżemu 'galaretkowatą' konsystencję, ale to nadal tylko owoce i naturalnie powstały podczas gotowania sok, dzięki czemu zapach i jego smak jest ekstremalnie ananasowy. Najlepszy jaki jadłam do tej pory. Spróbujcie, nie będziecie tej decyzji żałować ;) źródło: przepis własny  Składniki:  ok. 1800g ananasa (samego miąższu), (u mnie 3 nieduże ananasy) 400g cukru 20g pektyny kilka łyżek soku z cytryny kilka łyżek wody    Wykonanie: Ananasy 'oprawić', miąższ pokroić w dość drobną kostkę. Przełożyć do garnka, zalać kilkoma łyżkami wody, tak aby dno garnka było pokryte cieniutką warstwą. Zagotować, zmniejszyć ogień po czym gotować pod przykryciem około godziny. W tym czasie ananasa puści sok i lekko zmięknie.Wyłączyć, odstawić do całkowitego wystudzenia. Wystudzone ananasy zmiksować lekko blenderem w celu lekkiego rozdrobnienia miąższu, a NIE zrobienia całkowitej 'papki'. Ponownie zagotować. Cukier wymieszać z pektyną. Wsypać do gotujących się owoców energicznie mieszając. Gotować jeszcze około 5 minut na malutkim ogniu, cały czas mieszając. Gorący dżem przełożyć do wyparzonych słoików*. Pasteryzować ok. 20 minut. W podanych proporcji wyszło mi 6 słoików ok. 250ml każdy.   UWAGI: *ja wypiekam czyste słoiki w piekarniku wstawiając je do zimnego piekarnika nastawionego na 130oC. Wypiekam przez około 15 minut, po czym nakładam gorący dżem, zakręcam, wstawiam ponownie do piekarnika i pasteryzuję jeszcze 20 minut.   Smacznego :) 