Dawno nie piekłyśmy wspólnie z Agą.. Pora więc nadrobić zaległości :) Jak tylko napisałam do niej maila że piekę to ciacho, poleciała do sklepu po czekoladę i wieczorem przystąpiłyśmy do pieczenia. Ciacha wyszły rewelacyjne :) A tutaj możecie zobaczyć dzieło Agnieszki :) Łatwe, szybkie i zupełnie bezproblemowe. Połączenia czekolady i wiśni chyba nie muszę specjalnie reklamować bo zapewne każdy wie że to wybitnie smaczne połączenie :) W oryginale ciasto miało polewę z mieszanki gorzkiej i mlecznej czekolady, ale ja zrobiłam nieco na przekór ;) Wyszło przepysznie! Sami sprawdźcie ;) Przepis stąd. Dodałam od siebie wiśnie i zmieniłam rodzaj czekolady do ganache.   Składniki:  125g masła 100g gorzkiej czekolady 155ml wody 12g kakao 0,5 łyżeczki kawy rozpuszczalnej 168g cukru (dałam mniej) 0,5 łyżeczki ekstraktu z wanilii 1 duże jajko 120g mąki pszennej 2 płaskie łyżeczki proszku do pieczenia większa szczypta soli  na polewę: (ja zrobiłam z połowy porcji)  125g czekolady białej 50ml śmietanki 36%  ponadto:  szklanka wydrylowanych wiśni    Wykonanie: Masło, czekoladę, wodę, kakao, kawę i cukier umieścić w rondelku. Podgrzewać na małym ogniu ciągle mieszając do rozpuszczenia się wszystkich składników. Odstawić na 15-20 min do ostudzenia. Mąkę wymieszać z proszkiem do pieczenia i solą. Do czekoladowej mieszanki dodać, ekstrakt i jajko, zmiksować. Dodać mąkę. Miksować około minuty aż masa stanie się gładka. Ciasto przełożyć do tortownicy o średnicy 20cm lub do keksówki, posypać równomiernie wiśniami.  Piec przez około 40-50min w temp. 170oC. Czekoladę podgrzewać ze śmietanką na małym ogniu. Kiedy czekolada się rozpuści, zdjąć rondelek z ognia i mieszać do uzyskania gładkiej masy. Przed polaniem ciasta, schłodzić polewę. Smacznego :)   ﻿ 