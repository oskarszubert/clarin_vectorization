Zgodnie z zapowiedzią na FB, jutro nastawiamy piernik staropolski. Za późno? Mam nadzieję że nie ;) W każdym razie, skoro mam czekać na jego konsumpcję prawie miesiąc, chciałabym zrobić wszystko aby wyszedł NAJLEPSZY! A jeśli najlepszy, to maksymalnie domowy, aż po samą przyprawę.. ;)  Zamówiłam wszystkie potrzebne przyprawy, a kiedy pachnąca paczuszka doszła.. zaledwie w kilka chwil powstał prawie cały słoiczek magicznego pyłku.. Pachnącego jak najlepsze pierniczki świata.. Obłędnie! W jednej chwili mimo iż jeszcze wciąż ostanie dni października, poczułam magię świąt :)  Ps. koniecznie przeczytajcie uwagi pod przepisem źródło: kompilacja wielu znalezionych przepisów+ opakowanie kupnej  Składniki:  50g kory cynamonu 20g imbiru suszonego 15g goździków 10g ziaren kardamonu 10g całej gałki muszkatołowej 5g ziarenek pieprzu 5g kulek ziela angielskiego    Wykonanie: Wszystkie składniki zmielić na pył w młynku do kawy, blenderze*, lub innym mocnym urządzeniu. Zamknąć w szczelnym pojemniczku.   UWAGI:  Przygotowałam swoją przyprawę w blenderze. Przyznaję że nie było to łatwe, jednak nieco ułatwiłam mu robotę ;) Najpierw zawinęłam w ściereczkę wszystkie przyprawy (poza mielonymi) i utłukłam tłuczkiem. Kiedy były już mocno (a niektóre nawet na pył) połamane, przełożyłam wszystko do blendera (+mielone), i najpierw pulsacyjnie, a potem przytrzymując dłużej, zmieliłam. Kiedy przyprawa była już prawie zmielona, przesiałam przez sito, i pozostałe na sicie większe kawałki przełożyłam ponownie do blendera i jeszcze raz zmieliłam. Przyprawę można przygotować również z mielonych przypraw. Będzie ona mniej intensywna, ale wciąż gatunkowo dużo lepsza niż kupna. Jeśli mimo wszystko nie zdecydujecie się na zrobienie domowej przyprawy, polecam firmę KOTANYI lub ewentualnie KAMIS.   Polecam :) 