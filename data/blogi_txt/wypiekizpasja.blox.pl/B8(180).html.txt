Wspaniałe ciocie w przedszkolu mojego syna kupiły wczoraj wszystkim dzieciom pyszne drożdżowe rogale z polewą czekoladową. Piotruś postanowił zabrać swój do domu i narobił mi nim strasznej ochoty. Oczywiście dał mi spróbować.. ale sam mi urwał kawałek abym przypadkiem za dużo sobie nie wzięła ;) Postanowiłam więc upiec własne :D I tak oto bardzo spontanicznie powstały niesamowicie puszyste i smaczne rogaliki, wypełnione serowym nadzieniem z dodatekiem skórki pomarańczowej. Część zrobiłam bez nadzienia aby móc zajadać się nimi z nutellą. Przepis pochodzi z portalu Czas Dzieci. Zrobiłam ciasto z połowy podanych składników, oraz nie zaparzałam mąki. Oto efekt :) Polecam :)  Składniki: - 0,5kg mąki - 190ml letniego mleka - 1 jajko - 50g świeżych drożdży - 3 łyżki cukru - 75g masła - szczypta soli Nadzienie serowe: - 300g białego sera - 3 łyżki cukru - żółtko - 2 łyżki posiekanej drobno skórki pomarańczowej z syropu   Wykonanie: Z przygotowanego mleka odlać połowę szklanki. Wkruszyć drożdże, wymieszać. Zasypać dwoma łyżkami mąki. Wszystko wymieszać i odstawić aż drożdże "ruszą". Do miski wsypać resztę mąki, mleka, rozpuszczone masło, jajko, cukier, szczyptę soli i przygotowany rozczyn. Wszystko wymieszać. Wyrobić elastyczne ciasto. Odstawić w ciepłe miejsce do podwojenia objętości. Nadzienie: wszystkie składniki dokładnie wymieszać. Wyrośnięte ciasto podzielić na pół. Każdą część rozwałkować na pasek o szerokości około 12-13cm na grubość około 0,5cm. Podzielić na trójkąty. Na końcu każdego trójkąta położyć łyżeczkę nadzienia. Zwijać od podstawy do wierzchołka, sklejając rogi. Gotowe rogaliki odstawić do napuszenia (15-20 minut). Przed włożeniem do piekarnika posmarować roztrzepanym jajkiem (ja dodatkowo posypałam cukrem z cynamonem). Piec w temperaturze 180oC przez około 15-20 minut - do zrumienienia. Studzić na kratce. Z podanej porcji wyszło mi około 35 średniej wielkości rogalików. Smacznego :) 