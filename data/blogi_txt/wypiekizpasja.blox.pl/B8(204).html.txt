To moja pierwsza propozycja na zbliżający się wielkimi krokami dzień obżarstwa ;) Przepis wymaga użycia tylko jednego jajka na porcję. Nie ujmuje im to jednak smaku. Są chrupiące, mocno napowietrzone i nie chłoną tłuszczu. Warto wypróbować :) Składniki (na dwa średnie talerze faworków): - 2 szklanki mąki - 1 całe jajko - 2 łyżki masła - 2 łyżki śmietany - 2 łyżki spirytusu (zapobiega wchłanianiu tłuszczu) - szczypta soli - olej do smażenia Wykonanie: Połączyć wszystkie składniki ze sobą. Dokładnie wyrobić, poczym uderzać mocno wałkiem w ciasto kilka minut. Spowoduje to napowietrzenie sie ciasta, przez co faworki są lżejsze i bardziej kruche. Podzielić ciasto na kilka porcji. Każdą z nich bardzo cienko rozwałkować (im cieniej tym lepiej). Płaty ciasta kroić na paski około 3-4cm szerokości (około 10cm długości). Na środku każdego z nich zrobić nacięcie. Jeden z rogów przeciągnąć przez nacięcie.  Smażyć na mocno rozgrzanym oleju. Usmażone układać na papierowym ręczniku aby wchłonął nadmiar tłuszczu. Jeszcze ciepłe obficie posypać cukrem pudrem. Smacznego :) 