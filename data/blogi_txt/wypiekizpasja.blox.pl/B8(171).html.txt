Mimo że na niebie ani jednej chmurki, a słońce cały czas raczy nas ciepłymi promieniami, to jednak powietrze jest już chłodne i można szybko zmarznąć podczas jesiennych spacerów. Szukamy więc sposobów na rozgrzanie się po podwórkowych szaleństwach :) U nas w tej roli wspaniale sprawdzają się m.in kisiele i budynie. I dlatego goszczą u nas kilka razy w tygodniu. Ale oczywiście nie takie torebkowe ze sklepowej półki.. o NIE! Domowy robi się tak samo szybko jak kupny, dlatego właśnie serdecznie zachęcam Was jednak do tej domowej wersji :)) Przepis z kotlet.tv. Podaję wg. swoich proporcji.  Składniki: - 2 szklanki mleka - 3 łyżki cukru - 2 łyżki masła - 2 łyżki kakao - 2 łyżki mąki ziemniaczanej - 2 żółtka Dodatkowo: - banan - kilka kropel soku z cytryny Wykonanie: Odlać pół szklanki mleka. Resztę zagotować z cukrem i masłem. Do odlanej części dodać żółtka, mąkę ziemniaczaną i kakao. Dokładnie zmiksować. Kiedy mleko zacznie się gotować, wlać przygotowaną miksturę i od tej chwili energicznie mieszać, do momentu uzyskania gładkiej konsystencji. Jeszcze chwilę pogotować. Zdjąć z ognia, przelać do szklanek lub salaterek. Banana zmiksować na mus z sokiem z cytryny. Polać budyń. Podawać na ciepło lub na zimno. Smacznego :) 