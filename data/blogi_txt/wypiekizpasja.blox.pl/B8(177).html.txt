Kocham jabłka i kocham cynamon, co zresztą widać po moich wypiekach ;) Kiedy widzę jakiś przepis w użyciem owych składników, nie mogę przejść obojętnie. I tak było w tym przypadku.  Soczyste, jabłkowo- cynamonowe wnętrze otulone zostało delikatnym i lekkim jak piórko ciastem drożdżowym, całość wykończona spodem z ciasta kruchego.. Bardzo ciekawy i smaczny pomysł znaleziony na wycinku z gazety niewiadomego niestety pochodzenia. Klasycznie.. polecam ;)  Składniki: Na kruche ciasto: - 30 dag mąki - 20 dag masła - 10 dag cukru pudru - 1 żółtko - łyżka śmietany Na ciasto drożdżowe*: - 50 dag mąki - 3 dag drożdży - 250ml mleka - 2 jajka - 10 dag cukru - 5 dag masła Na masę jabłkową: - 4 spore jabłka - łyżka lub dwie miodu (zależy od słodkości jabłek) - sok z cytryny do skropienia jabłek - cynamon do smaku   Wykonanie: Ciasto kruche: Masło posiekać nożem z reszta składników.Zagnieść szybko elastycznec ciasto. Schłodzić w lodówce. Ciasto drożdżowe: Zaczyn: Rozkruszyć drożdże, zasypać łyżką cukru i zalać lekko ciepłym mlekiem. Wsypać łyżkę mąki i wszystko wymieszać. Odstawić do wyrośnięcia w ciepłe miejsce (około 10-15min) Ciasto właściwe: Jajka utrzeć z cukrem. Do miski wsypać mąkę, wlać utarte jajka, zaczyn i rozpuszczone masło. Wymieszać wszystko. Wyrabiać około 10min. Ciasto powinno być lepiące, nie podsypywać mąkę. (Ja co jakiś czas wkładałam dłonie w mąkę aby nie kleiło się mocno do rąk). Odstawić do podwojenia objętośći (około godziny). Podczas kiedy ciasto drożdżowe wyrasta, przygotować kruchy spód. Ciasto rozwałkować cienko i wyłożyć spód oraz boki tortownicy o średnicy 26cm. Ponakłuwać spód. Podpiec około 10-15 minut w 200oC. Odstawić do wystudzenia. Jabłka zetrzeć na tarce o grubych oczkach. Lekko odcisnąć. Skropić sokiem z cytryny. Dodać miód i cynamon do smaku, wymieszać. Kiedy ciasto podwoi objętość uderzyć w nie kilka razy aby pozbyć się pęcherzyków powietrza. Chwilę wyrobić. Rozwałkować na prostokąt o wymiarach 45cm/35cm. Wyłożyć równo masę z jabłek i zrolować wzdłuż dłuższego boku. Roladę pokroić na 8 części. Ułożyć na wystudzonym kruchym spodzie. Odstawić do wyrośnięcia (około 30 minut).  Piec około 45 minut w piekarniku nagrzanym do 180oC. Jeśli góra zacznie się szybko rumienić, przykryć ciasto folią aluminiową. * wszystkie składniki na ciasto drożdżowe powinny być temperatury pokojowej. Polecam :) 