Pierwsze zakupione przeze mnie jagody po prostu musiały wylądować w jagodziankach :) Uwielbiam je! Ale najbardziej właśnie takie domowe, kiedy ilość jagód do ilości otulającego je ciasta jest zdecydowanie większa ;) Takie po brzegi nadziane, z rumianym spodem oklejonym jagodowym sokiem wypływającym podczas pieczenia.. Mmmm....  Możecie posypać je przed pieczeniem kruszonką, migdałami w płatkach czy grubym cukrem. A może macie ochotę na takie klasyczne? Lukrowane? Jakkolwiek zrobicie, będzie pysznie ;) Polecam :)  Składniki:  ok. 500g mąki 2 żółtka 70g cukru 80g masła 7g drożdży instant 1 szklanka mleka ziarenka z jednej laski wanilii  nadzienie:  2 szklanki jagód 4-5 łyżek cukru łyżka mąki ziemniaczanej  ponadto:  jajko do posmarowania + ew. cukier, migdały, kruszonka-  do posypania/lukier Wykonanie: W letnim mleku rozpuścić drożdże i wymieszać z ziarenkami wanilii. Żółtka utrzeć z cukrem. Do mąki (ok. 400g- 100g póki co odłożyć, dodać tylko w razie konieczności) dodać mleko, utarte jajka i rozpuszczone masło. Ciasto wyrabiać do chwili uzyskania gładkiego, elastycznego, lekko klejącego się ciasta. (ja wyrabiałam w maszynie). Uformować ciasto w kulę, przełożyć do miski i odstawić przykryte bawełnianą ściereczką do podwojenia objętości. Wyrośnięte ciasto rozgazować, podzielić na 15 części. Jagody wymieszać z mąką i cukrem. Każdy kawałek rozpłaszczyć dłonią, na środek położyć ok. 2 łyżek jagód, dokładnie skleić. Gotowe jagodzianki układać na blaszce wyłożonej papierem do pieczenia w odległości od siebie (ja pozwoliłam swoim posklejać się). Odstawić do napuszenia na około 15-20 minut. Wyrośnięte posmarować rozbełtanym jajkiem i ewentualnie posypać cukrem/migdałami/kruszonką. Piec około 25 minut w temperaturze 170oC. Lukrować przestudzone.  Smacznego :) 