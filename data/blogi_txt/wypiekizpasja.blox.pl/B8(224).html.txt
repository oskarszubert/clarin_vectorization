Uwielbiam robić domowym sposobem to co znajduje na sklepowych półkach, a nawet w naszym koszyku ;) Dość często Piotruś umieszcza w nim Petite Buere- pyszne, chrupiące herbatniki. Ale czemu nie spróbować zrobić ich w domu?.. zapakować w ciasteczkowe pudełeczko i móc sięgnąć po nie w dowolnej chwili? Poszukiwania przepisu zakończyłam tutaj. Spodobały mi się fotki, a patrząc na ich skład od razu przeczuwałam że wyjdzie z tego coś pysznego ;) I co? W smaku do złudzenia przypominają kupne herbatniki, choć moje były bardziej twarde (dałam ciut za dużo mąki i ciasto było dość twarde). Pyszne! Zrobiłam z połowy porcji, która wystarczyła na zapełnienie prawie dwóch ciasteczkowych pudełeczek ;) Piotruś za nimi szaleje :D Składniki (na dwie pełne blachy): - 2 szklanki mąki pszennej - szklanka mąki ziemniaczanej - 125g dobrej jakości masła - 0,5 szklanki mleka - 1/3 szklanki cukru - łyżka cukru waniliowego - pół płaskiej łyżeczki sody   Wykonanie: Do mleka wsypać sól, cukier, cukier waniliowy i sodę. Mieszać do rozpuszczenia się składników. Do mąki dodać masło, wyrobić między palcami, poczym mieszając ręką dodawać mieszankę mleka. Ciasto wyrabiać około 10 minut (autorka mówi nawet o 30 minutach, ale ja taka wytrwała nie byłam ;). Ciasto podzielić na kilka części. Każdą z nich rozwałkować na grubość 2-3mm. Wykrawać ciastka*, układać na blaszce wyłożonej papierem do pieczenia, ponakłuwać. Piec około 12 minut (w zależności od grubości). Studzić na kratce.   * część wkrawaliśmy foremkami, a część falistym radełkiem. Smacznego :) 