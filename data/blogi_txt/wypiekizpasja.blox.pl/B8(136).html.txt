Lubicie palmiery? Chrupiące, słodkie i lekko klejące? Ja lubię :) Choć przyznam że nie to było priorytetem ich wykonania ;) Zostało mi bowiem trochę ciasta francuskiego z tarty, a że nic się zmarnować nie może... Zawinęłam szybciutko mały rulonik, pokroiłam i wstawiłam do piekarnika. Ku mojemu zdziwieniu (nie spodziewałam się po nich nic wielkiego;) wyszły idealne. Zjedliśmy je błyskawicznie, jeszcze ciepłe :) Te które widzicie to już kolejna partia, bo pierwsze nie doczekały się zdjęć ;) I powiem Wam że na podstawie tych dwóch prób, uważam że sekretem dobrych palmierów jest temperatura. Musi być bowiem wysoka, i to z dwóch przyczyn. Po pierwsze- w za niskiej temperaturze stracą kształt (będą się rozwijać), a po drugie- cukier musi się ładnie skarmelizować, a przy niskiej temperaturze raczej się to nie uda. Poza tym? Cukier musi być równomiernie rozprowadzony. Trzymając się tych zasad z pewnością się uda :) Spróbujcie, to sposób na szybkie i naprawdę pyszne ciasteczka :) PS. u mnie wersja mini, takie w sam raz na jeden.. no może dwa kęsy ;) Ale jeśli chcecie, zróbcie analogicznie z całego płatu ciasta, choć uwaga! będą wtedy meeega duże :))  Składniki:  płat ciasta francuskiego 2/3 szklanki cukru kryształu 2/3 łyżeczki cynamonu 50g roztopionego masła    Wykonanie: Cukier wymieszać z cynamonem. Płat ciasto podsypać mąką, lekko rozwałkować zachowując kształt. Przeciąć w poprzek na dwie równe części. Pierwszą część posmarować dokładnie rozpuszczonym masłem (najlepiej pędzelkiem). Równomiernie obsypać cukrem. Zawinąć brzegi do środka. Zawinięte brzegi ponownie posmarować masłem i obsypać cukrem. Ponownie zagiąć do środka.    W końcowym etapie, poskładane płaty złożyć na pół tworząc wałek.  Wałek pokroić w cienkie paski ostrym nożem- 6-7mm grubości. Układać na papierze do pieczenia w odległości od siebie. Piec około 10 minut w temperaturze 220oC. Wyłączyć piekarnik kiedy będą rumiane, a cukier zacznie się od spodu karmelizować.   Smacznego :) 