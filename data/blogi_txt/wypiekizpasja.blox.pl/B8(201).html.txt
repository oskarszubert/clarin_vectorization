"Jewel on the chocolate cake!" - przeczytałam przypadkiem trafiając na tą stronę. Zaczęłam czytać opis, skład.. ślina napłynęła mi do ust. Zabrałam się więc do pracy i chwilę później ciasto miałam już koło siebie.  To z pewnością klejnot wśród czekoladowych ciast! Mocno czekoladowe, aromatyczne, pachnące pomarańczą, z ogromną ilością kwaskowych owoców łamiących się ze słodkością błyszczącej glazury. Boki lekko 'bezowe', środek bardzo wilgotny i delikatny. Polecam, póki jeszcze mamy dostępne świeże owoce sezonowe :)  Składniki:  115g gorzkiej czekolady 80g masła 3 duże jajka (oddzielnie białko i żółtko) 2x 56g cukru pół łyżeczki skórki pomarańczowej (dałam całą) 1 łyżeczka likieru pomarańczowego ok. 1,5 szklanki jeżyn szklanka borówek amerykańskich pół szklanki dżemu np. morelowego, wiśniowego lub jagodowego cukier puder do posypania    Wykonanie: czekoladę rozpuścić z masłem w kąpieli wodnej (wstawiamy metalową miskę nad garnkiem z wrzątkiem, mieszając do chwili rozpuszczenia się czekolady). W tym czasie utrzeć żółtka z jedną częścią cukru. Kiedy czekolada będzie już dobrze rozpuszczona, ciągle mieszając wlać masę jajeczną. Mieszać do połączenia składników. Białka ubić z drugą częścią cukru na sztywno. Dodać 1/3 białka do masy, wymieszać bardzo delikatnie. Dodać resztę piany, dalej delikatnie (bardzo delikatnie) mieszając. Ciasto wylać na formę o średnicy 24cm (dno wyłożone papierem do pieczenia, boki pozostawiając suche). Piec około 40-45 minut w temperaturze 175oC.Wystudzić. W powstały na środku ciasta dołek wsypać owoce. Dżem rozpuścić na wolnym ogniu, przecedzić przez sito aby pozbyć się owoców. Sokiem polać owoce. Odczekać kilka minut aby dżem utworzył błyszczącą glazurę, posypać obficie cukrem pudrem. Smacznego :) 