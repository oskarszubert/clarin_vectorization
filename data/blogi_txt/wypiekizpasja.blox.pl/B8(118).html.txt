Moja propozycja z okazji Dnia Dziecka, tutaj lekko spoźniona, ale u mnie była na stole właśnie 1 czerwca ;)  Szczerze mówiąc zabierałam się za to ciasto nie wiedząc zupełnie czego się spodziewać. Miałam mieszane uczucia, zdawało mi się że to ciasto jest nieco "przekombinowane". Budyń śmietankowy ugotowany na Pysiu? Do tego śmietanka, galaretka, delicje.. Dziwnie to brzmiało ;) Mimo wszystko uważam że ktoś naprawdę bardzo fajnie wymyślił, bo ku mojemu zdziwieniu wszystkie te smaki wspaniale ze sobą współgrają. I mimo że mój syn jest zbyt mały aby nazwa ciasta "Shrek" cokolwiek mu mówiła, to i tak baaardzo mu smakowało ;)  Przepis pochodzi stąd, z tą zmianą że w przepisie podane są okrągłe biszkopty, natomiast ja dałam delicje (tak jest w większości przepisach na to ciasto).  Składniki: Na biszkopt: - 5 jajek - 5 łyżek mąki pszennej - 2 łyżki mąki ziemniaczanej - 5 łyżek cukru - 2 łyżki oleju (z pośpiechu pominęłam ;) - 1 łyżeczka proszku do pieczenia - kilka kropel aromatu do ciast Warstwa pierwsza: - 1l zielonego Pysia (sok przecierowy kiwi-jabłko-banan) - 3 budynie śmietankowe (na 0,5l) Warstwa druga: - 400ml śmietanki do ubijania - zielona galaretka (kiwi, agrest) - 2 paczki delicji Warstwa trzecia: - 2 zielone galaretki   Wykonanie: Biszkopt: żółtka oddzielić od białek. Ubić białka na sztywno, pod koniec ubijania dodając cukier, olej i aromat. Dalej miksując dodawać po jednym żółtku. Na koniec wmieszać delikatnie przesiane mąki. Ciasto wylać na blachę o wymiarach 25/35cm. Piec około 30-35 minut w temp. 170oC. Odstawić do ostygnięcia. Warstwa pierwsza: Odlać szklankę Pysia. Resztę zagotować. W odlanym soku zmieszać budynie. Wlać do gotującego się soku. Energicznie mieszać do zgęstnienia. Chwilę pogotować. Gorący wylać na biszkopt (wyrównać). Warstwa druga: Galaretkę rozpuścić w 3/4 szklanki wody, odstawić do wystudzenia. Śmietankę ubić na sztywno, na koniec wlać rozpuszczoną galaretkę, zmiksować. Masę wylać poprzednią warstwę. Ułożyć delicje czekoladą do góry. Warstwa trzecia: Galaretki rozpuścić w 800ml wody. Odstawić do wystudzenia. Lekko stężałą galaretkę wylać na ciasto. Chłodzić około 4 godzin. U mnie stało całą noc. Uwagi: - biszkopt jest suchy, więc można lekko nasączyć, - dobrze jest lekko przycinąć śmietankę (trzecia warstwa) wyrównując ją. Ja tego nie zrobiłam i w niektórych miejscach nie trzymała się reszty, ciasto się rozpadało. Smacznego :) 