Co nie pasuje mi w kupnym poza tym że z założenia kupne jest gorsze niż domowe? ;) Smak na pewno nie. Serio.. nie mam mu nic do zarzucenia. Bardziej zniechęca mnie jednak cena która jest zupełnie nie adekwatna do jakości. Masa marcepanowa powinna być z migdałów, dlaczego więc skład tej kupnej jest taaaaaki długi? Odpowiedź zna chyba każdy.. Domowy marcepan ma właściwie tylko dwa podstawowe składniki, a zrobicie go samodzielnie w 10 minut. Zaoszczędzicie tym sporo pieniędzy, a co równie ważne, będzie prawdziwy.. z migdałów :) W smaku nie jest aż tak intensywny jak ten kupny, choć moim zdaniem jest i tak o wiele lepszy. PS. pamiętajcie też o przepisie na domową masę makową (znajdziecie go tutaj) :)  źródło: rady stąd  Składniki:  200g migdałów* 180g cukru pudru łyżka wody+ kilka kropel olejku migdałowego lub dwie łyżki amaretto    Wykonanie: Migdały mielić w blenderze (lub innym urządzeniu) do chwili aż masa stanie się lekko klejąca a grudki migdałów będą prawie niewyczuwalne. Wysypać wszystko na blat, zasypać cukrem pudrem, we wgłębienie dodać łyżkę wody z kilkoma kroplami olejku (lub amaretto). Wszystko zagnieść aż masa stanie się plastyczna i gładka. Potrwa to nie dłużej niż 5 minut. Zawinąć w folię spożywczą, przechowywać w lodówce szczelnie owinięty. * migdały powinny być obrane. Proponuję jednak kupić z łupinkami, są znacznie tańsze. W celu ich obrania należy zalać je wrzątkiem i odstawić do czasu aż napęcznieją a łupinka sama odejdzie (około 10-15 minut).  Smacznego :) 