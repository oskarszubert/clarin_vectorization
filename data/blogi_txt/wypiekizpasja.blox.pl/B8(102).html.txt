Jeśli istnieje idealne ciasto czekoladowe, to z pewnością jest to właśnie ten wypiek! Najlepiej smakuje na drugi dzień. Jest bardzo wilgotne, puszyste, delikatne, wprost rozpływające się w ustach. Przełożyłam je cienką warstwą aksamitnego ganache z dodatkiem masła, na bazie mlecznej i ciemnej czekolady. Niewątpliwą zaletą jest to że jest w nim stosunkowo mało cukru, przez co czuć to co powinno być wyczuwalne, czyli intensywny czekoladowy smak, a nie cukier.. Warto też piec je z dużą uwagą, sprawdzając patyczkiem czy jest już upieczone, aby nie wyschło zbyt mocno. W smaku wcale nie jest aż takie wytrawne jak wskazywałby na to kolor ;) Nawet juniorowi smakowało, zatem nie pozostaje mi nic innego jak je Wam mocno polecić!   przepis własny, inspirowany tym przepisem  Składniki: suche:  1 szklanka mąki (z czubkiem) 1/2 szklanki kakao 1 łyżeczka proszku do pieczenia 1/2 łyżeczki sody 1/3 szklanki cukru 1/3 płaskiej łyżeczki soli  mokre:  1/3 szklanki syropu z buraka 2 małe jajka 2/3 szklanki maślanki 1/2 szklanki mocnej kawy 1/3 szklanki oleju rzepakowego 1 łyżka ekstraktu waniliowego 2 łyżki rumu  na ganache:  100g masła 150g śmietanki 100g gorzkiej czekolady 100g mlecznej czekolady    Wykonanie: Suche składniki wymieszać w misie miksera. Mokre wymieszać w osobnej misce, a następnie dodać je do suchych. Miksować na średnich obrotach minutę, aż ciasto stanie się gładkie, lśniące i napowietrzone. Po wyłączeniu miksera na powierzchni ciasta powinny się pojawić pęcherzyki powietrza. Ciasto przelać do formy o średnicy 20cm (dno wyłożone papierem do pieczenia). Piec około 50 minut w temperaturze 180oC. Przed wyłączeniem piekarnika sprawdzić patyczkiem czy ciasto jest dobrze upieczone. Na patyczku mogą zostawać lekko wilgotne okruszki, natomiast nie może być surowego ciasta. Odstawić do wystudzenia. Jeśli ciasto ma dużą górkę, ściąć ją lekko, a następnie przekroić ciasto na pół. Masło, śmietankę i połamaną czekoladę umieścić w rondelku, podgrzewać aż wszystkie składniki się rozpuszczą, a polewa stanie się lśniąca. Wyłączyć, a kiedy przestygnie, wstawić na chwilę do lodówki aż polewa zacznie gęstnieć na tyle że będzie nadawała się do smarowania. Przełożyć ciasto połową polewy, drugą połową obłożyć ciasto z wierzchu.   Smacznego :) 