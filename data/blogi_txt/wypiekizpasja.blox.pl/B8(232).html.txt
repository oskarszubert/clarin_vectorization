Ciasto które piekłam kilka dni temu. Chciałam je opublikować jeszcze przed końcem "Sezonu na jabłka". Zdecydowanie podbiło serca degustatorów.. jest niesamowite! Ci, którzy zdążyli mnie już trochę poznać wiedzą że ja rzadko zachwycam się swoimi wypiekami.. bo zawsze mi coś nie odpowiada ;) A tym akurat się zachwyciłam ;) I to mimo zupełnie nie mającej ochoty współpracować śmietanki, która nie chciała się za nic ubić. Ciasto jest rewelacyjne! Mocno wilgotny biszkopt, kwaskowe jabłka i słodka śmietanka. I nie będę Was już specjalnie zachęcać. Po prostu musicie spróbować ;)  PS. zdjęcie marne.. ale czasu brak na lepsze. Obiecuje że się niedługo poprawię ;) Składniki: na biszkopt: - 5 jajek - 3/4 szklanki mąki pszennej - 1/2 szklanki cukru - budyń waniliowy (na 1/2 litra) - płaska łyżeczka proszku do pieczenia masa jabłkowa: - 1,5kg jabłek - 2 łyżki cukru cynamonowego (ilość dostosować do własnych  upodobań i kwaśności jabłek) - łyżka soku z cytryny bita śmietana: - 0,5l śmietanki 30% lub 36% - 3 łyżki cukru pudru - śmietan-fix Wykonanie: Białka oddzielić od żółtek. Białka ubić na sztywno, pod koniec ubijania powoli dodawać cukier (małymi porcjami). Dalej miksując dodawać po jednym żółtku. Do masy delikatnie wmieszać przesianą mąkę, budyń i proszek do pieczenia. Ciasto przelać do tortownicy o średnicy 24cm. Piec około 35 minut w temperaturze 160oC. Wystudzić. Jabłka obrać, pokroić w kostkę, skropić sokiem z cytryny. Dusić około 15-20 minut na małym ogniu. Dosłodzić do smaku. Przestudzić. Biszkopt przekroić na pół. Przełożyć jeszcze ciepłymi jabłkami, przykryć drugą połową biszkoptu i odstawić do całkowitego wystudzenia. Śmietankę ubić na sztywno, pod koniec ubijania dodając powoli cukier puder wymieszany z śmietan-fixem. Wyłożyć na ciasto i wyrównać. Całość schłodzić w lodówce przez około 2-3 godziny. Smacznego :) 