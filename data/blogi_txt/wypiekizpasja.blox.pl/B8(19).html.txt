Według planowanych propozycji Wielkanocnych to druga i ostatnia babka jaką chciałam Wam pokazać.Tak jak poprzednia raczej sucha, taka do kubka kawy lub herbaty. Mięciutka, puszysta, pięknie pachnąca migdałami, czekoladą i orzechami laskowymi.  Trudna do wykonania raczej nie jest, ale pamiętajcie aby wszystkie składniki miały temperaturę pokojową, to bardzo ważne! A jeśli mimo wszystko zdarzy﻿ się że podczas dodawania jajek do utartego masła masa się zważy, poniżej rada jak uratować ciasto :) Polecam kochani, to naprawdę pyszna baba! A jeśli macie ochotę na jakieś ciasto z kremem, to kolejny wpis z pewnością przypadnie Wam do gustu. Już teraz zapraszam :) źródło: przepis własny   Składniki:  200g miękkiego masła pół szklanki cukru 4 jajka 2 szklanki mąki pszennej 120g migdałów zmielonych na pył 2-3 krople aromatu migdałowego 7 łyżek mleka 2 łyżeczki proszku do pieczenia 1/4 łyżeczki sody pół szklanki nutelli  na polewę: 100g czekolady gorzkiej  łyżka oleju    Wykonanie: Wszystkie składniki muszą być temperatury pokojowej. Zmielone migdały zalać mlekiem, wymieszać na gładką pastę (będzie gęsta). Mąkę wymieszać z proszkiem do pieczenia i sodą. Masło utrzeć z cukrem na puszystą masę. Dodawać kolejno jajka, jedno po drugim, po każdym czekając aż poprzednie zostanie dokładnie﻿ zmiksowane*. Następnie dodawać po łyżce pasty migdałowej, chwilę miksować. Na koniec, cały czas miksując na wolniejszych obrotach, dodawać partiami składniki suche na przemian z nutellą (zaczynając i kończąc na składnikach suchych) oraz olejek. Ciasto przełożyć do formy z kominem, wysmarowanej olejem i oprószonej mąką. Piec około 40 minut w temperaturze 170oC. Przed wyłączeniem piekarnika sprawdzić patyczkiem czy ciasto jest upieczone. Czekoladę rozpuścić w mikrofali lub kąpieli wodnej, wymieszać z olejem. Lekko przestudzone ciasto wyjąć ostrożnie z formy. Polać polewą.   UWAGI: * jeśli podczas dodawania jajek masa się zważy, należy przełożyć ją do miski umieszczonej nad parującą wodą i miksować na średnich obrotach aż masa stanie się gładka. Potrwa to zaledwie parę chwil. Dalej należy postępować według przepisu. Ciasto uratowane! :)  Smacznego :) 