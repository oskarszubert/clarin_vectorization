Drożdżówka na krupczatce? Nigdy bym na to nie wpadła, dopóki nie trafiłam tutaj. Przepis od razu bardzo mnie zaciekawił ponieważ była to dla mnie całkowita nowość. Teraz już wiem że zdecydowanie nie doceniałam krupczatki. Dzisiaj nastąpiła wielka zmiana mojego przekonania że ta mąka nadaje się tylko do ciasta kruchego ;) Drożdżówka wyszła PYSZNA! I uwierzcie mi.. nie w tym słowie ani krzty przesady. To delikatne i niesamowicie puszyste ciasto. Leciutkie jak piórko. Można oczywiście użyć każdych owoców, modyfikując tym samym skład kruszonki. Ja miałam akurat kilka jabłek, a cynamon.. tego nigdy nie za wiele ;) I wiem że każde ciasto Wam polecam.. ale akurat to polecam SZCZEGÓLNIE ;) Składniki: - 3 szklanki+ 6 łyżek mąki krupczatki - szklanka letniego mleka - 1/2 szklanki cukru - 2 łyżki cukru waniliowego - 3 jajka (białko z jednego jajka odkładamy do posmarowania ciasta) - 150g roztopionego masła - 42g drożdży świeżych - szczypta soli Kruszonka: - 1/2 szklanki mąki - 5 łyżek cukru cynamonowego - 60g roztopionego masła Dodatkowo: - 600-700g dowolnych owoców   Wykonanie: Pokruszone drożdże zasypać łyżką cukru, utrzeć. Zalać letnim mlekiem i wymieszać. Odstawić na ok. 15 minut do wyrośnięcia. Jajka i żółtko ubić z cukrem na puszystą masę. Do miski wsypać mąkę, dodać szczyptę soli, ubite jajka i wyrośnięty zaczyn. Wszystko wymieszać poczym przełożyć na blat i wyrabiać około 10 minut. W między czasie wrobić masło, podlewając nim ciasto. Dobrze wyrobione i elastyczne ciasto umieścić w natłuszczonej misce, przykryć i odtsawić do podwojenia objętości (rosnie bardzo szybko. Po 40 minutach zaczęło mi wychodzić z miski). Przygotować kruszonkę. Wszystkie składniki wyrobić między palcami. Wyrośnięte ciasto odgazować uderzając w nie ręką. Rozłożyć je równo na blaszce wsymarowanej masłem i posypanej bułką tartą lub kaszą manną. Ponakłuwać, posmarować odłożonym wcześniej białkiem. Ułożyć owoce zachowując spore odstępy, wciskając je dość mocno w ciasto. Całość posypać kruszonką. Przykryć i odstawić do ponownego wyrośnięcia (około 30 minut). Piec w temperaturze 170oC przez około 35-40 minut*. * w oryginale należy piec w temperaturze 180oC przez 45-50 minut. W przypadku mojego piekarnika to zabójcze parametry dla takiego ciasta, dlatego zmiejszyłam zarówno temperaturę jak i czas.  Smacznego :)   Jest to moja kolejna propozycja do akcji "Wypieki Drożdżowe" organizowanej przez Msbella  Oraz pierwsza do akcji Olciaky i Beatkę "Sezon na jabłka" 