Jedno z najlepszych ciast dyniowych jakie jadłam. Bardzo wilgotne, ale zarazem miękkie i puszyste. Pełne orzechów laskowych, suszonych śliwek i daktyli. Aromatyczne dzięki dobrej jakości przyprawy do piernika, i dlatego mimo że do świąt jeszcze daleko, polecam Wam już dzisiaj zrobić swoją własną przyprawę (tutaj znajdziecie przepis). Żadna nie da takiego smaku i aromatu jak ta domowa.  Wracając jednak do ciasta, bardzo mocno je Wam polecam. To proste i szybkie ciasto bez użycia miksera które z pewnością zaskoczy Was smakiem. Spróbujcie :) źródło: klik - podaję z moimi zmianami  Składniki: 3/4 szklanki mąki pszennej 3/4 szklanki mąki pszennej pełnoziarnistej 1/2 szklanki płatków owsianych błyskawicznych 1 łyżeczka proszku do pieczenia 1/2 łyżeczki sody 2 łyżeczki z górką przyprawy do piernika 3/4 szklanki brązowego cukru 1 szklanka gęstego dyniowego puree 1/2 szklanki oleju rzepakowego 3 jajka 1/2 szklanki posiekanych orzechów laskowych 3/4 szklanki posiekanych suszonych owoców (u mnie śliwki i daktyle) ponadto: łyżka kaszy mannej 2-3 łyżki płatków owsianych błyskawicznych Wykonanie: W jednej misce wymieszać składniki suche. W drugiej mokre. Połączyć obie zawartości misek wlewając płynne do suchych. Wymieszać łyżką. Kiedy zaczną być widoczne tylko małe grudki mąki dodać bakalie i jeszcze raz lekko przemieszać. Ciasto wyłożyć do keksówki długości około 23cm, wysmarowanej tłuszczem i wysypanej kaszą manną. Wyrównać łyżką maczaną w zimnej wodzie. Wierzch obsypać płatkami. Piec około 45-50 minut (a nawet dłużej jeśli po tym czasie patyczek wbity w ciasto będzie wilgotny).  Smacznego :) 