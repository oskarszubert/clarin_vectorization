Wracając z Mazur w niedzielę udało nam się dostać na trasie (wreszcie polskie) truskawki. Słodkie, soczyste, pachnące i.. smakujące jak truskawki, co po zagranicznych 'plastikach' było naprawdę miłym doznaniem ;) A że całkiem niedawno piekłam spody do babeczek których został mi jeszcze mały zapas, w parę chwil powstał genialny, szybki deser :) Spody do babeczek sprawdzone wiele razy. Krem, na bazie mascarpone i słodzonego mleka skondensowanego. Kaloryczny, ale za to jaki pyszny! Mmmm... niebo w gębie! Po schłodzeniu ładnie gęstnieje i nie wylewa się z babeczek. Czerwone owoce i zielona mięta to tylko kropka nad 'i'. Całość? Niebiańsko pyszna! Gorąco polecam, satysfakcja gwarantowana ;) PS. Z przepisu wyjdzie dużo więcej spodów ale proponuję nie zmniejszać proporcji. Warto w sezonie letnim mieć zapas takich spodów szczelnie zamkniętych w pojemniku. Składniki: na spody do babeczek:  250g masła (nie margaryny!) 3 szklanki mąki 3 żółtka 1/3 szklanki cukru pudru łyżeczka waniliowego ekstraktu  na krem:  250g  mascarpone 5 czubatych łyżek mleka słodzonego zagęszczonego łyżeczka waniliowego ekstraktu  dodatkowo:  kilkanaście truskawek świeże listki mięty Wykonanie: Wszystkie składniki na spody wyrobić szybko, uformować w kulę, spłaszczyć dość mocno i owinięte w folię spożywczą schować do lodówki na 30 minut. Po tym czasie rozwałkować ciasto na grubość ok. 5-6mm, wycinać krążki ciasta (średnica nieco większa niż foremki) i wypełnić nimi foremki dociskając ciasto w dno i ścianki. Nakłuć dna babeczek i piec ok. 25 minut w temperaturze 180oC. Gorące babeczki wyjąć delikatnie z foremek i wystudzić. Mascarpone (wyjęte co najmniej godzinę wcześniej z lodówki) ubić trzepaczką aż lekko się napuszy. Cały czas ubijając dodawać po łyżce mleka skondensowanego. Na koniec wmieszać ekstrakt. Kremem wypełnić babeczki, na wierzch ułożyć truskawki, w środek każdej włożyć listki świeżej mięty.  Smacznego :) 