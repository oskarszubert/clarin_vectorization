W końcu znalazłam trochę czasu żeby przygotować zdjęcia i pokazać Wam gdzie byłam i co widziałam przez ostatnie dwa dni. Brat wczoraj rzucił całkiem spontanicznie: masz ochotę na rybę z frytkami? Odpowiedź twierdząca zaprowadziła nas w jedno z piękniejszych miejsc jakie widziałam! Pojechaliśmy do Howth, jest to przybrzeżne miasto w hrabstwie Fingal. Howth jest położone ok 13 km na północny-wschód od Dublina.   Widziałam po drodze tyle przepięknych domów nad samym morzem.. wielkie przeszklone ściany i mewy siedzące na płotach..  można zzielenieć z zazdrości!  Kupiliśmy rybę w Beshoff Bros, można tam kupić jedzenie jedynie na wynos, w knajpce jest tylko i wyłącznie lada przy której składa się zamówienie. Wszystko pakują do pudełek i ludzie najczęściej pożywają posiłek siedząc to na trawnikach (raczej przy ładnej pogodzie), ławkach lub zwyczajnie na murku odgradzającym ulicę od portu.     Na półwyspie jest mnóstwo turystów, spacerowiczów, fotografów, dzieci w wózkach i biegających za mewami. Miejsce to tętni życiem, wieje wiatr, powietrze jest przyjemnie wilgotne i "morskie", zewsząd dobiegają odgłosy mew zadowolonych z kąsków, które dostają od ludzi, co chwilę nad głowami przelatują samoloty lądujące w tym pięknym miejscu jak i wylatujące stąd. To idealne miejsce na niedzielny spacer, obiad we wspaniałym otoczeniu i chwilę na "nic nie robienie" :) Wczoraj zdążyłam również dostać  oczopląsu w CH, kupiłam kilka rzeczy sobie i Gabrysi jednak to nie  koniec zakupów. Z zakupowych planów skreślam bordowe baletki, komin i  wężowe spodnie, zostają wciąż: jeansy, długi sweter i cała reszta która wpadnie mi w oko ;)  SWORDS to centrum handlowe, jest całkiem przyjemnie "urządzone", przechodząc w pobliżu rożnych sklepów nasze nosy kuszone są mocnymi zapachami, albo pachnie piernikami i czekoladą, albo tostami, to znów w pobliżu perfumerii rozpylony jest nowy zapach z Lancome. Kuszą wystawy, oj bardzo! Kupiłam Gabrysi strój na Halloween :) Będzie królewną w długiej bajecznej sukni.. :D Nie wiecie jaka była szczęśliwa kiedy w domu przymierzała tą kreację ! Najchętniej pewnie nosiłaby ją na co dzień ;)  Uciekam, dobranoc i do zobaczenia jutro. W planach jest szturm na centrum miasta więc będą zdjęcia, być może jakieś zakupy, mam zamiar zjeść baraninę po irlandzku i napić się Guinnessa w prawdziwym irlandzkim pubie :) 