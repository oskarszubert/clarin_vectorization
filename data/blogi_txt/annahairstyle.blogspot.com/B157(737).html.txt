Zgodnie z zapowiedzią przybywam z kosmetycznym wpisem. Jako że często zdarza mi się kupować bez zastanowienia i rzadko kiedy wpadam w zachwyt nad mazidłami to tym razem chciałam Wam przedstawić kilka moich ostatnich hitowych odkryć.   Zacznę od największego i najmilszego zaskoczenia: Toni Guy słony spray do włosów czyli sól morska do tworzenia artystycznego bałaganu na głowie. Efekty możecie zauważyć na zdjęciach poniżej. Jestem nim zachwycona! Włosy wyglądają jakby potargał je wiatr, są lekko posklejane ale nie klejące, po prostu układają się w pasma, do tego dochodzi mega objętość a przy tym są lekkie jakby nie było na nich żadnego kosmetyku! Długo zastanawiałam się nad zakupem bo spray kosztuje ok 40zł a nie wierzyłam że bez szczególnego działania uczyni to co obiecuje producent, a jednak.. Spryskałam suche, umodelowane, ułożone misternie jak zwykle swoje włosy, włożyłam w nie rękę, potargałam, pougniatałam całe 20 sekund i wyszło takie coś :)   Korektor Bourjois. Tu również same ohy i ahy! Używam go pod oczy kryje doskonale, nie wysusza ani troszkę więc jest łaskawy pod tym względem dla delikatnej skóry pod oczami. Po rozsmarowaniu na ręce dostrzegam w nim miiiiiikrusieńkie drobinki, są jednak tak dyskretne że nałożony na twarz absolutnie kryje te błyskotki za to delikatnie rozświetlając skórę. Bardzo wydajny!  Maska do twarzy Iwostin. Raz w miesiącu robię nią odżywczą kurację i stosuję przez tydzień na noc zamiast kremu. Moja cera ją lubi bo doskonale nawilża, nie zapycha i sprawia że skóra staje się miękka w dotyku. Moja twarz sama alarmuje kiedy czuje przesyt maską, po prostu przestaje ją wchłaniać, po kilku dniach kiedy już się nawilżę solidnie zaczyna mi ona "ciążyć" na twarzy i wracam wtedy do kremu. Pokazuję ją w nowościach bo nigdy chyba o niej nie wspominałam :)  Szminka i konturówka. Szminka Loreal, wysuwana kredka Bell. Szminka mnie nie zaskoczyła niczym, jest lekka, dosyć mocno napigmentowana jak na "letnią" wersję.. próbowałam wcześniej innej z tych lżejszych szminek, ale niemal nie było widać koloru na ustach. Ta pod tym względem jest doskonała, pomalowane usta błyszczą ale nie kleją się jak po błyszczykach, nawilża je i ma przyjemny zapach. Zaskoczyła mnie za to konturówka bo... trzyma się cały dzień! Po jedzeniu i piciu, całowaniu po szmince nie ma śladu a konturówka jak była tak jest nadal :) I taki komfort za 14zł! 