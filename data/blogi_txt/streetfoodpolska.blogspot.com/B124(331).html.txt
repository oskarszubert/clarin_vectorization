Są takie miejsca, w których, odkąd założyłem tego bloga, nie jadłem. Czas to nadgonić, pomyślałem i udałem się na ulicę Staszica.  W pobliżu siebie znajdują się tam aż trzy przybytki z fast foodem, dwa na Staszica, jeden na Solnej. Postanowiłem zacząć od okienka w budynku kina Moskwa, gdzie kiedyś były najlepsze frytki w Kielcach. Poprosiłem o hot doga z serem (3,50 zł + 0,50 zł ser), niestety - okazało się, że pani nie ma wydać. Przeszedłem więc na drugą stronę. W kamienicy na Staszica 10 znajduje się jeden z najstarszych w Kielcach punktów z szybkim jedzeniem (zaryzykuję stwierdzenie, że działa on od końca lat 70-ych, a na pewno od samego początku lat 80-ych XX wieku). Pierwszym fast foodem w Kielcach, jaki pamiętam, były obok nieśmiertelnych zapiekanek z pieczarkami, tosty. Można je było nabyć właśnie na Staszica, drugi punkt był (już w latach 90-ych) na rogu Warszawskiej i IX Wieków Kielc. Tosty nadal są w ofercie, którą poszerzono o kebaby, tortille, knysze, hamburgery i hot dogi. Ja chęć miałem właśnie na hot doga. Kosztuje on w tym miejscu 4,50 zł. Zapłaciłem, odczekałem i po około 3 minutach odebrałem swoją przekąskę. Składała się ona z: bułki, parówki, dodatków w postaci świeżego ogórka, pomidora, surówki z kapusty, karmelizowanej cebulki i sosów: ketchupu i musztardy. Bułka została wrzucona na elektryczny grill, ciepło trzymała do końca, ale ... była z tych gorszych, nie gumiasta, tylko chrupka, jednak jakaś taka sucha. Parówka - dość soczysta, ale smakowo też bez rewelacji. Dodatki świeże, sosy pasujące. W sumie... szału nie było, ale tragedii też nie. Zjadłem, ale czułem niedosyt - nie w sensie "pełności", bo nie jest to porcja na najedzenie się, czułem niedosyt smaku. Niby wszystko w normie, ale czegoś brak... Za 4,50 zł wolę osobiście hot doga Mexico jakieś 300 metrów dalej, lub dołożyć 2 zł i kupić w "Kebab" hot doga XXL. Ten, którego zjadłem na Staszica był ... po prostu bardzo przeciętny. 