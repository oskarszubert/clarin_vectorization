Dziś Aschette ponownie o botwinkowej. Czy tym razem udało jej się znaleźć smak doskonały lub choćby zadowalający? Tego dowiecie się z poniższej recenzji:   Poprzedniespotkanie z zupa botwinkową w jadłodajni Tempo na jakiś czas zniechęciło mnie do tej pysznej zupy, jednak ciekawość wzięła górę i postanowiłam sprawdzić jak mają się zupne sprawy u konkurencji w Sprincie.A mają się średnio. Zupa kosztuje 3,60 zł. Wygląda przepysznie – jest bardzo gęsta, z mnóstwem ziemniaków pokrojonych w kosteczkę (u Polakowskiego są to duże połówki kartofli, które samemu rozdrabnia się na kawałki) i bardzo dużą ilością marchewki (dla mnie minus). Jak na prawdziwą botwinkową przystało w składnikach dominowała botwina i buraki.       Po pięciu łyżkach zupy czułam się maksymalnie najedzona a to za sprawa ogromnej ilości wspomnianych wcześniej ziemniaków, marchewki i buraczków. Jeśli chodzi o smak. Niestety – kolejne rozczarowanie – zupa przypomina w smaku bardziej skrzyżowanie barszczu czerwonego z zupą marchewkową. Da się ją zjeść, można się najeść, ale nie jest to zupa na która wybrałabym się po raz kolejny, albo którą z czystym sumieniem mogłabym polecieć. Pamiętając jednak botwinkowa jaką dostałam w Tempie, uroczyście oświadczam – że w porównaniu z tamtą - zupa ze Sprinta jest znacznie lepsza. Tylko średnia z niej botwinkowa.  Na marginesie dodam, że poprzednio miałam okazje jeść w Sprincie pomidorową i trochę grochówki (podkradałam koledze z talerza) i obie były bardzo dobre. A tutaj rozczarowanie. Jak na razie pojedynek 2:0 dla Krakowa jeśli chodzi o  zupę botwinkową.Odbiegając od tematu głównego – muszę o czymś jeszcze wspomnieć. O obsłudze w Sprincie. Tak miłych i uśmiechniętych Pań, pozytywnie nastawionych do życia dawno nie spotkałam. Jestem pewna, że gdyby do każdej zupy dawali w gratisie jako towarzyszkę na czas spożycia taką Panią to botwinkowa ze Sprinta była by najczęściej spożywaną zupą w Kielcach.Mogę Wam obiecać – że nie skończyłam jeszcze z poszukiwaniem, ratującej honor naszego miasta, zupy botwinkowej. Jeśli macie jakiś cynk gdzie mogę ją odnaleźć – piszcie. 