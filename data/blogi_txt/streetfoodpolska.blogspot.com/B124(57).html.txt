Żar leje się z nieba, ale zakupy trzeba zrobić. A skoro już ruszyłem się z domu, to postanowiłem nie robić "pustych przebiegów", tylko przy okazji coś przekąsić. Szybko zrobiłem rachunek sumienia i doszedłem do wniosku, że szczęśliwi kalorii nie liczą, więc mogę sobie pozwolić na coś mięsnego i serowego. Nie do końca wiedziałem czego szukam, wiedziałem tylko, że chce mi się czegoś innego. No to wykoncypowałem, że spróbuję potrawy, która od dawna mi po głowie łaziła, nęciła, spokoju nie dawała. Udałem się więc na Rogatkę (dokładnie Jana Pawła II 17), by w Crazy Piramid Pizza nabyć sobie pizzę w rożku. Kosztuje ta przyjemność jedynie 7 zł. W cenie mamy sos i ser, a pozostałe 4 składniki wybieramy sami (do rożka nie można tylko wybrać owoców morza i pieczarek). Składników, jak to w pizzerii mamy do wyboru mnóstwo, m.in. 3 rodzaje mięsa czy kilka rodzajów wędlin. Mój wybór padł na mięso z kebaba drobiowego, papryczki jalapeno, cebulę i ogórka konserwowego. Poprosiłem oczywiście na wynos. Spodziewałem się, że pizza podana mi zostanie podobnie do tortilli, czyli do połowy zawinięta w folię. Otóż nie. Jeśli bierzemy na wynos, nasza pizza zapakowana zostaje w estetyczne ... pudełko:     Po otwarciu pudełka zobaczymy, że pizza wsadzona jest w kartonową konstrukcję, która utrzymuje nasz rożek w pionie, dzięki czemu nie wypadają z niego składniki: Niestety, podczas wyciągania coś poszło nie tak, gdzieś coś za mocno pociągnąłem i rożek się urwał :/ Cała zawartość wypadła na dno pudełka.      Dlatego nie zobaczycie ładnego zdjęcia prezentującego wielkość pizzy. W pudełku sięga ona od dna po około 3/4 wysokości opakowania. Musiałem sobie jednak jakoś poradzić i po prostu jadłem rękami. Wyjąłem wsad (na szczęście składniki mocno oblepiał roztopiony ser) i ponownie napełniłem rożek :D Co prawda nie wyglądało to już estetycznie, ale za to jak smakowało! Ciasto jest sporo grubsze niż w tortilli, nic dziwnego, bo to ciasto pizzowe, pieczone na miejscu. Bardzo smaczne, chrupiące, gorące. Ser dobrze zapieczony, ciągnący się. Mięso z kebaba - nie jest go może dużo, ale też nie zamawiamy kebaba tylko pizzę. Smaczne, soczyste, dobrze doprawione (podobnie jak w kanapce). Cebula świeża, chrupiąca, świetnie komponowała się z kurczakiem, nadając daniu ostrości. Podobnie pikle: papryczki jalapeno soczyste, z lekka ostre, ogórek soczysty, jego kwaskowość równoważyła ostrość cebuli i jalapeno. Sos - był, ale nie dominował w żaden sposób w potrawie, po prostu przyjemnie czuło się go w tle. Reasumując: pizza w rożku z CPP to ciekawa, niedroga i smaczna przekąska. Może nie na duży głód, ale średni zaspokoi idealnie. Dzięki kombinacji składników możemy (podobnie jak w przypadku kanapek w Subwayu) cieszyć się różnymi smakami tego samego dania, a  poprzez zastosowanie nietypowej "konstrukcji" zasmakuje zarówno miłośnikom pizzy, jak i fanom kebaba w cieście. Polecam bo naprawdę warto. 