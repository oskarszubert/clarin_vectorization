W tym tygodniu wzięło nas na jedzenie w sieciówkach. Po wyśmienitej pizzy w Pizza Hut, przyszła pora na Telepizzę. Byliśmy akurat obok Reala, więc skierowaliśmy swe kroki do lokalu na Radomskiej 18, obok sklepu Jysk. Postanowiliśmy spróbować nowej, urodzinowej pizzy BBQ Habanero. Ale jak to tak, jeden smak? No to na drugiej połówce zamówiliśmy Neapolitanę. W promocji "Najlepsza cena na jedną pizzę" (niezależnie od wybranej pizzy) każda duża pizza kosztuje 27 zł. Do tego litrowa Fanta (3,99 zł) i dwa sosy - czosnkowy i pikantny (1,50 zł każdy). Lokal na Radomskiej jest dużo mniejszy niż ten na Paderewskiego, pomieści jakieś 30 osób. Jest jeszcze coś, co odróżnia go od restauracji w Centrum. Tutaj nie dostaniecie normalnych talerzy i sztućców - pizza podawana jest na papierowych talerzach, a noże i widelce są ... plastikowe. Na pizzę czekaliśmy około 15 minut. W końcu placek wjechał na nasz stolik:     BBQ Habanero reklamowana jest tak: to rozpływające się w ustach połączenie jedwabistego sosu śmietanowego z pełnym charakteru Barbecue z dodatkiem papryki habanero, do tego bekon i świeże pomidory. Idealna pizza dla wszystkich, którzy lubią wyraziste smaki. No cóż... Wyrazista nie była na pewno. Przypuszczam, że za sprawą sosu. Gdyby barbecue nie został wymieszany ze śmietanowym, pizza byłaby zdecydowanie lepsza. Ostrość habanero zniknęła zupełnie, pizza była bardzo łagodna i jakaś taka... bez wyrazu. Z dodatkiem sosu pikantnego była nieco lepsza, ale sama w sobie smakuje raczej przeciętnie. Przypominała mi wzbogaconą o kurczaka Carbonarę. Zdecydowanie nie tego się spodziewaliśmy! Składników jest dużo, nie trzeba ich szukać, ale ...  To nie to jednak. Przekombinowana kompozycja, bez wyraźnego "lidera" w postaci jednego składnika, który nadaje zdecydowany ton całości.     Neapolitana to zaledwie trzy składniki: kiełbasa pepperoni, oliwki i ostra papryka. Mimo to okazała się dużo lepsza od swojej "młodszej siostry". Neapolitana jest ostra (za sprawą papryczek) i wyrazista (dzięki salami), oliwki zaś nadają jej aromatu. Ta pizza nie potrzebuje dodatkowych sosów, bo broni się smakiem. No i co ważne - pepperoni było dużo, nie trafiliśmy na "ósemkę" z jednym plasterkiem, co niestety nader często w kieleckich pizzeriach się zdarza. Nie ma się co rozpisywać - Neapolitana to, moim zdaniem, zdecydowanie lepszy wybór.     Na koniec dwa słowa o sosach. Czosnkowy - porażka. Czosnek słabo wyczuwalny, rzekłbym, że jest to raczej sos śmietanowy, bardzo łagodny. Pikantny - bardzo mocno paprykowy. Niezbyt ostry, ale nadający fajnego posmaku, polecam do łagodnej pizzy.  Reasumując: mam nieodparte wrażenie, że kiedyś Telepizza karmiła smaczniej. Może to tylko moje wrażenie, ale od długiego czasu ich pizze nie wywierają na mnie takiego efektu jak kiedyś. Neapolitana jest dobra i warta polecenia, natomiast BBQ Habanero rozczarowuje. Duża pizza potrafi nasycić (3 osoby się najadły). Jeśli chodzi o ciasto (wzięliśmy klasyczne), to było niezłe, ale jadałem już lepsze. 33,90 zł za dużą pizzę, dwa sosy i litrowy napój to może niedużo (11,30 zł/osobę), ale nie do końca byliśmy zadowoleni, a przecież nie po to idzie się zjeść "na mieście", żeby wstawać od stołu zawiedzionym, prawda? P.S. Plastikowe sztućce to porażka do kwadratu! Spróbujcie takim nożem pokroić ciasto :) Użyty został jedynie do rozdzielenia kawałków pizzy, próby krojenia nim placka na mniejsze porcje spełzły na niczym i jedliśmy po prostu rękami. 