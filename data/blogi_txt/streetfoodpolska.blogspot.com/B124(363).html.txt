A miałem iść na kebab. Albo sandwicza. Ale nie, podkusiło mnie. Mam po Warszawie jazdę na kuchnię azjatycką, więc jak zobaczyłem, że między KFC a North Fishem w Galerii Echo otworzyli Noodle w Pudle, to od razu tam swe kroki skierowałem. Codziennie inne "Pudło Dnia" w cenie promocyjnej. Piątek, więc w promocji było Singapore Sky - zamiast 21 zł  - 18 zł.  No to wziąłem, bo skład mi się atrakcyjny wydał: sos kokosowy, noodle mee pszenne, świeże krewetki, brokuły, kalafior, kolorowa papryka, czerwona cebula, prażony sezam, sos ostrygowy, kapusta pekińska. Po kilku chwilach otrzymałem swoje pudełko i poszedłem jeść:     Pachniało zachęcająco, więc zajrzałem do środka: Widzę krewetkę, więc powinno być dobrze, myślę. Zabełtałem i do ust podniosłem... Coś nie tak. Jem dalej. Po czwartym lub piątym "kęsie" przestaję widzieć pozytywy. A czemu? A bo po pierwsze, jak dla mnie, niedoprawione to było. Zupełnie. Po drugie - warzywa. Smażone krótko w woku powinny być chrupkie, ale nie surowe! Brokuł był OK, ale marchew (która tutaj najwyraźniej zastąpiła paprykę) i kalafior były surowe. Nie jestem witarianinem, surowe to ja lubię mięso (tatarek na przykład - bardzo proszę), ale warzywa? To nie dla mnie. No dobra, w sałacie dopuszczam. Ale to chyba nie jest sałata? Krewetki były jedynym jasnym punktem tego dania, soczyste i smaczne - naliczyłem ich całe 6 sztuk.  Noodle... Bez smaku. Nie jestem wielbicielem klusek, ale myślałem, że podobnie jak w przypadku chińskich dań z woka, przejdą smakami pozostałych składników. Nic z tego. Jak sobie zupę z Vifonu zrobicie to będziecie lepiej smak czuli. Na dnie pudła utworzyła się kałuża z sosu, który również był bezpłciowy.     Nie dojadłem. Noodle w Pudle popełniły najgorszy grzech, jaki można moim zdaniem zrobić w gastronomii. ZNUDZIŁY MNIE W TRAKCIE JEDZENIA. Żadnej radości nie czułem jedząc Singapor Sky. I ta cena... Jak mawiał Jan Himilsbach - ja przepraszam, ja pierdolę, ja nie tańczę! Tyle kasy za 6 krewetek?! W North Fishu za te pieniądze jest kubełek dla dwojga z owocami morza, rybą i frytkami. W Subwayu zjadłbym 2 kanapki, pyszne i doprawione. Zjadłbym za to duży kebab i zostałoby mi na napój jeszcze. To danie jest trochę jak kebab z KFC - ładnie opakowane, dużo obiecuje, ale jak przyjdzie co do czego, to pozostawia po sobie tylko rozczarowanie. Zmarnowane pieniądze, zmarnowany czas. 