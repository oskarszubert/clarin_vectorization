Po najlepszej zapiekance, jaką jadłem, czyli Góralskiej w Mega Burger, poprzeczka ustawiona była bardzo wysoko. Idąc Piotrkowską odnalazłem lokal, który figurował na mojej liście "odwiedź koniecznie" - Zapiekarnia Plackolandia. Ciekaw byłem, czy choć w części serwowane tam zapiekanki  dorównają poziomowi tej z MB.     Lokal ten kusił mnie ogromnym wyborem zapiekanek. Menu prezentuje się naprawdę imponująco:     No to do dzieła! Mój wybór padł najpierw na Zapiekankę Moskiewską. Jak zobaczyłem, że głównym składnikiem jest smalec, a poza tym dodają tabasco to po prostu musiałem tego spróbować! Zapłaciłem 6,50 zł (wziąłem małą, 24 cm) i czekałem niecierpliwie. Bardzo spodobało mi się, że w lokalu nie używa się mikrofalówki, tylko piecyka. Oczekując na zapiekankę trochę podpytałem i dowiedziałem się, że: sosy robione są na miejscu. Smalec do Moskiewskiej jest niestety "kupny", z uwagi na niewielkie zainteresowanie tą zapiekanką. Ludzie! No co Wy! Po kilku chwilach zapiekanka trafiła na stolik.     Oprócz smalcu i tabasco, w jej skład wchodzi też kiszony ogórek i ser. Sos wybrałem czosnkowy. Pierwszy gryz i... Orgazm. Tak doskonałego połączenia się nie spodziewałem. Wyobraźcie sobie pieczywko z chrupką skórką, mięciutkie w środku posmarowane obficie smalcem ze skwarkami, na tym zapieczony ser (dużo sera!), soczystego kiszonego ogórka i sos czosnkowy. Smaki rewelacyjnie się mieszały - smalec dawał posmak mięska, tabasco piekło w język gdzieś w tle, słony ogórek świetnie kontrastował z cierpko - świeżym sosem czosnkowym. To było naprawdę pyszne!     Jako drugą wybrałem Zapiekankę a la Hot Dog. Tutaj głównym składnikiem jest parówka, rozcięta wzdłuż i zapieczona pod serem.     Wziąłem do niej sos ostry. Ta zapiekanka również bardzo mi smakowała. Sos był pikantny, ale bez przesady, z wyraźną nutą pomidorów i papryki. Doskonale pasował do reszty. Parówka naprawdę dobrej jakości, soczysta. Za tę zapiekankę zapłaciłem 5,50 zł (mała, 24 cm) i absolutnie nie żałowałem. Podsumowując: obie zapiekanki okazały się pyszne, ale Moskiewska - mistrzostwo. Gdyby pieczywo do zapiekanek robione było na miejscu, na pewno postawiłbym je obok zapiekanek z Mega Burger. Do Z P będę wpadał ilekroć będę w Łodzi - niskie ceny, wysoka jakość i ogromny wybór zachęcają do częstego odwiedzania tego miejsca. Jestem zdecydowanie na tak i polecam. P.S. W ofercie znajdziecie także placki ziemniaczane (2,50 zł/szt.) oraz naleśniki. 