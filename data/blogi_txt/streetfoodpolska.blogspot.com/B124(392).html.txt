McDonald's idzie w zdrowotność. W kurczaki znaczy. Niepokoi mnie ten trend. Mak kojarzy mi się z wołowiną i basta. OK, rozumiem, od czasu do czasu, sezonowo, coś tam z kuraka podać. Ale ostatnio w McDonald's kurczak zaczyna być serwowany na równi z wołowiną. No nic, na bok dywagacje, nie mój cyrk, nie moje kurczaki. Podkuszony na fan page SFP przez Michała T., udałem się do McDrive na Armii Krajowej by zapoznać się z nowością - Chicken McBITES.  McBITES nabyć możemy w dwóch rozmiarach: małym (12 sztuk - 5,90 zł) i dużym (20 sztuk - 8,90 zł). Oczywiście można wziąć też w zestawie za 14,90 zł. Ja postanowiłem sprawdzić większe. Zapłaciłem 8,90 zł, wybrałem sos (limonka- chili) i po jakichś 2 minutach odebrałem swoje zamówienie. Pudełko na tyle dobrze leży w dłoni, że bez problemu można zjeść makbajtsy idąc. Otwieram sos i pudełko z kurczakiem:     Same McBITES są malutkie, mniej więcej 1-1,5 cm średnicy:     Sos, w którym maczamy kuleczki - wyśmienity. Kwaskowy dzięki limonce, ostry dzięki papryczkom chili. Naprawdę ostry! Z kurczakiem komponuje się doskonale, po chwili już wiem - kojarzy mi się to połączenie z kuchnią chińską, kurczak w sosie ostro-kwaśnym! Chicken McBITES to kuleczki z piersi kurczaka w chrupiącej panierce. Mięso jest soczyste, panierka dobrze doprawiona i co ważne - cieniutka. Nie "przykrywa" smaku mięsa, to kurczak gra tutaj główną rolę.     Podsumowując: Chicken McBITES to bardzo smaczna przekąska. PRZEKĄSKA. Nie samodzielne danie. Nie najesz się tym, chyba, że domówisz duże frytki i duży napój. Jeśli tak na to spojrzymy, cena 8,90 zł za 20 kuleczek nie wydaje się wygórowana. Smakowało mi. Serio. Od czasu do czasu będę zamawiał. 