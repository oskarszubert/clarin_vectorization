Po, nie bójmy się tego powiedzieć, fatalnej Kanapce Zbójnickiej mój entuzjazm do jedzenia w Maku nieco opadł. Na szczęście Czytelnicy Street Food Polska czuwają i nie pozwolą bym nie spróbował czegoś dobrego ;) Kilka osób namawiało mnie na spróbowanie tortilli makowej, czyli McWrapa. Przyznam się, że po SnackWrapie raczej nie planowałem zapoznania się z jego większym bratem. Ale czego ja dla Was nie zrobię :) Ostatecznie przekonała mnie do spróbowania McWRAPA Ania M. - tak mi o nim napisała, że postanowiłem się osobiście przekonać, co Wam tak smakuje.  Udałem się więc do McDrive'a na Armii Krajowej. Na fan page'u SFP pisaliście, żeby wybrać wrapa miodowo - musztardowego. O takiego tez poprosiłem. Niestety - okazało się, że tego akurat dzisiaj nie dostanę. No więc wziąłem klasycznego (9,30 zł). A ponieważ chyba w ciąży zimowej jestem, to sobie jeszcze ciastko z jabłkami wziąłem (3,50 zł), choć ciastek nie jadam. A jak ciastko to i kawa - duża biała (5,30 zł).   McWRAP podawany jest w takim oto fajnym pudełeczku:     Otwieram i co widzę:     Panierowany kurczak, sałata, pomidor, rozpuszczony ser i sos. Sam naleśnik chłodny, za to kurczak gorący. Tortilla lekko gumowata, ale dzięki temu całość nie rozpada się, składniki trzymają się kupy i je się to po prostu wygodnie (Ania M. - miałaś 100% racji!).  Na początku wydawało mi się, że kurczaka jest nieco mało, jak na coś, co kosztuje ponad 9 zł. Ale kiedy doszedłem do połowy - zmieniłem zdanie. Pierwsza część McWrapa to pół na pół kurczak z warzywami. Ostry sos moim zdaniem ciekawie podkreślał smak i jadłem z coraz większym apetytem. A od połowy...     Od połowy mamy właściwie McWRAPA mięsnego. Praktycznie sam kurczak z ...TA-DAM!... rukolą! Ha! Podobuje się mnie to bardzo! Rukola podkreśla smak kurczaka, lekko zaostrza i nadaje tego jedynego w swoim rodzaju ziołowego posmaku. I tak już do końca:     Bardzo mi smakowało. Nastrój mi się poprawił, jak hipisowi po trawie i sięgnąłem po   Ciastko z jabłkami  Nie wiem co mi odbiło, bo ciast nie jadam. Idąc na kawę nigdy nie zamawiam ciastka/tortu/pączka/rurki z kremem ni innego słodycza. Chyba zimowa ponurość sprawiła, że masakrycznie wprost poczułem potrzebę dosłodzenia sobie. Dlatego zmierzając do McDrive'a, ciastko z jabłkami miałem wpisane w zamówienie. Kosztuje jedyne 3,50 zł, a dostajemy je w praktycznym i estetycznym pudełku:     Opakowanie ma kilka zalet, oprócz tego, że można je zabrać ze sobą, to dodatkowo chroni palce przed oparzeniem oraz utłuszczeniem. No to wysunąłem:     Trochę zdążyło wystygnąć, kiedy jadłem wrapa, ale środek był gorący. Wierzch to chrupiące i słodkie, jak babcia po rencie, ciasto. A środek...     Gorące kawałki jabłek z cynamonową nutą w czymś rodzaju jabłkowego puree. Nie znam się na ciastkach, więc piszę, jak to widziałem - wybaczcie :) No kurde - nie spodziewałem się, że za 3,50 zł można zjeść takie dobre ciastko! Wchłonąłem je niczym pewne radyjo świadectwa udziałowe. Ciacho popijałem kawą    Mocna i aromatyczna, ale ... w sieciówkach moim zdaniem kawową palmę pierwszeństwa dzierżą Starbucks i BP. Ta makowa jednak kopa dała i z ciastkiem komponowała się doskonale. Podsumowując: za 18 złotych i 10 groszy najadłem się, napiłem i wyszedłem szczęsliwy. McWRAP  tak mi posmakował, że w najbliższym czasie przejdę się spróbować jego miodowo - musztardowej odmiany. Ciastko z kawą przekonało mnie do częstszego łączenia tych dwóch przyjemności. Jednym słowem - dobrze było i chętnie powtórzę. 