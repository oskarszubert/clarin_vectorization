Na Rogatce Krakowskiej obok postoju taksówek była swego czasu księgarnia. Była i była i była, aż w końcu ją zamknęli. Na jej miejsce otworzono sklep sieci Żabka. Byłem z córką na spacerze i weszliśmy, bo zachciało jej się coś słodkiego. Jakież było moje zdumienie, kiedy okazało się, że w sklepie można nabyć hot dogi i kawę! Jedno i drugie kosztuje 1,99 zł. Byłem co prawda po sutym obiedzie, na który składał się stek z polędwicy argentyńskiej z ziemniakami z pieca i surówkami, spożyty w VooDoo. Jednak nie byłbym sobą, gdybym nie skorzystał z okazji i nie nabył owego hot doga, tym bardziej, że cena bardzo atrakcyjna. W związku z tym recenzja steka będzie jutro, a dziś szybka recka FrogDoga ;) Do wyboru mamy kabanos, parówkę lub kiełbaskę. Ja wziąłem kabanosa. Do tego musztardę (ale sosów jest więcej, jeśli ktoś sobie życzy). Hot dog francuski sprzedawany w Żabce pod logiem Fresh Cafe niczym nie różni się od "francuzów", jakie możemy dostać choćby na Orlenie czy Statoilu - kiełbaski "rolowane" na opiekaczu, bułka grillowana. Tylko... cena dużo lepsza - połowa tego, co trzeba zapłacić na stacjach benzynowych. A czy warto wydać 2 zł na tego hot doga? Absolutnie tak - kabanos okazał się  tłuściutki, soczysty a jednocześnie bardzo zwarty, bułka opieczona tak jak lubię, czyli chrupka z zewnątrz, soczysta w środku. Sos jak sos - zwykła musztarda, ale całość po prostu świetna. Nie wiem, czy Fresh Cafe będzie docelowo we wszystkich sklepach sieci, ale jeśli tak, to zrobią bardzo dużą konkurencję wszystkim fast foodom. Ja się bardzo cieszę, bo hot dogi uwielbiam, a te z Żabki są rewelacyjne. Polecam bo warto, za 2 zł nie zjecie na ciepło lepszej przekąski, a jeśli komuś smakują "francuzy" ze stacji benzynowych to niech bierze w ciemno, na pewno nie pożałuje. 