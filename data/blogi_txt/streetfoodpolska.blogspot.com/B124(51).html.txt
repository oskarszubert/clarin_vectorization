Poprzednio zjedliśmy tam klasykę fast fooda (bo kurczaków zabrakło) i nie byliśmy zadowoleni.      Tym razem przyjechaliśmy do Makro w porze południowej. Okazało się, że kurczaki są. Po krótkim zastanowienie doszliśmy do wniosku, że mamy ochotę na kanapkę. Wzięliśmy więc sobie po zestawie o nazwie Chicken Burger. W jego skład wchodzi burger z kurczakiem, frytki i napój 0,33 l. Cena: 14,90 zł za zestaw.     Burger: dwa duże kawałki panierowanej polędwiczki z kurczaka wsadzono w typową, sezamową bułkę, Dużą. Do tego kawałek sałaty, pomidor i ogórek (świeży). I sos - remulada.     Burger bardzo nasyca, mięsa jest dużo, towarzyszy nam właściwie w każdym kęsie. Bułka była miękka, nie przesuszona, warzywa nie przeszkadzały (bo było ich mało). Kurczak doprawiony dobrze (choć ci, którzy jedli w Chabo od razu zauważą różnicę), panierka była chrupiąca i generalnie mięso było smaczne.      Kanapka okazała się dobra, mam jednak dwa zastrzeżenia: bułka było ledwo ciepła, a sosu zdecydowanie za mało. Niby na zdjęciu wylewa się z burgera, ale tylko z przodu. Mimo że sos występuje w środku, mimo, że są warzywa to całość była trochę za sucha. Można dokupić sos za 1 zł (jest ich spory wybór), ale przy cenie 15 zł powinien być jeszcze jeden w standardzie. Majonez doskonale by się tu sprawdził.  Frytki: bardzo dobre. Serio, aż byłem zaskoczony. Zjadłem z przyjemnością. Nawet po wystygnięciu były smaczne. Podawane są w tekturowym pudełeczku, więc zjada się wygodnie i dłużej pozostają ciepłe. Na oko jest ich 120 - 150 g.  Napój: wybierać możemy między puszkami napojów oferowanych przez Coca Colę. Cola się przydała, bo jak wspominałem Chicken Burger był nieco za suchy.  Podsumowując: za 15 zł możemy ten zestaw polecić. Był smaczny i nasycający. Mimo drobnych uwag wyszliśmy zadowolenie. Do wyboru w Western Chicken mamy kilka zestawów oraz tortille i kebaby z kurczaka.  Western Chicken mieści się w hali Makro na ulicy Transportowców 15. 