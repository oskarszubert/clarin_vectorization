Dzisiaj trzecia część testu kebabów do 10 zł. W miejscu gdzie kiedyś mieścił się lokal Jaffa Grillroom, na kieleckim Rynku, otworzył się kilka dni temu nowy kebab - Ali Baba Kebab Grill Bar. Postanowiłem więc sprawdzić, co oferują.  Wielkość lokalu pozostała bez zmian, za to pojawiły się wygodne mebelki. Ale nie wpadłem by zasiąść, lecz zjeść, więc przejdźmy do menu. Jest ono typowe dla lokali z kebabem, uzupełnione o hamburgery (6 zł zwykły, 7 zł cheeseburger, 9 zł za podwójnego cheeseburgera). Są wersje talerzowe (15 zł - 20 zł), w tym mix dla 2 osób (26 zł: mięso z "baraniny", kurczaka, filet z kurczaka, kofta z wołowiny w zestawie). Są dania z grilla w cenach od 17 zł (szaszłyk z kurczaka) do 35 zł za Mix Grill dla 3 osób. Jeśli chodzi o klasykę to najtańszy jest Standard kebab z kurczaka w tortilli lub cienkim cieście - wg ulotki 8 zł, ale w tej chwili jest promocja i za 7 zł dostajemy tortillę z kurczakiem plus puszkę coca - coli gratis. Standard z baraniny kosztuje wg ulotki 9 zł, ale ja załapałem się na promocję i zapłaciłem 8 zł (cola gratis). Najdroższy jest Mega Mix - podwójny ser, podwójne mięso baranina i kurczak w dużej tortilli - 15 zł.  Mój Standard z "baraniny" w cienkim cieście wielkością nie odbiegał od podawanych np. w NURze czy w Troyu:         Ciasto doskonale zapieczone, chrupiące i smaczne. Ugryzłem więc, by zobaczyć, co kryje się w środku:     Surówki, w tym marchewka, czerwona i biała kapusta oraz papryka, która chrupała miło podczas jedzenia, w żaden sposób nie przeszkadzają, nie ma ich za dużo, nie "przykrywają" smaku mięsa.  Sosy wybrałem mieszane i muszę powiedzieć, że byłem bardzo zadowolony, bo wyraźniej wyczuwalny był ostry, przez cały czas czułem przyjemne pieczenie w język. One również dawkowane w sam raz, nie lały się po palcach, nie rozmiękczyły ciasta.  Mięso. Jak pisałem wybrałem "baraninę". Paski soczyste, dobrze doprawione, podobne w smaku do tych z Troya czy NURa. I jest tego mięsa dużo, jak na małą porcję. Jest na początku, jest w środku:        i jest na końcu: Podsumowując: dobry, standardowy kebab. Jeśli utrzymają jakość to wróżę im powodzenie, bo na Rynku ciężko było o dobrego kebaba, odkąd Yassin zaczął pogrążać się w szaleństwie. Nie jest to może jakieś mistrzostwo świata, ale jest smaczne i trzymające poziom, do którego Saray, Troy, NUR czy Prosiaczek mnie przyzwyczaiły. Będę zaglądał. Wg ulotki lokal czynny 24/7, oferuje zniżki dla studentów, herbatkę z miętą gratis do każdego zamówienia i dowóz gratis powyżej 30 zł. 