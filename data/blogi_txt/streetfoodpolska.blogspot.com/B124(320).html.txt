Po ostatnich ekscesach kulinarnych nadszedł czas, żeby wrócić do korzeni i zrecenzować jakiegoś fast fooda. Z powodu 12-stopniowego mrozu nie chciało mi się daleko chodzić, więc udałem się w miejsce niedawno opisane, czyli do baru Kebab na Paderewskiego. Miałem ochotę na zapiekankę, niestety okazało się, że nie robią już zapiekanek "smakowych", zostały tylko zapiekanki standard, czyli pieczarki + ser. Pani proponowała mi nowość, czyli smażoną z cebulką kiełbasę za 8 zł, ale miałem straszną ochotę na zapiekane pieczywo, więc zdecydowałem się na kanapkę. Wybrałem tym razem z szynką i pieczarkami +surówki+sosy. Duża 7,50 zł. Ponieważ jest to kanapka z bagietki, więc zasadniczo można powiedzieć, że zamówiłem jednak zapiekankę ;) Kanapka ta w wersji dużej to połówka bagietki napełniona składnikami: szynka - nie szukajcie plasterków, dla wygody jedzącego szynka pocięta jest bardzo drobno, podsmażone pieczarki, które rozłożone są po bokach wzdłuż całej bułki, surówki i całość polana sosami. Tym razem poprosiłem, żeby do sosów standardowych,  czyli ketchupu i majonezu dołożyli mi sos ostry. To była dobra decyzja, bo odpowiednio dawkowany podkreślił smak grzybów. Sama bagietka idealnie zgrilowana - chrupka z wierzchu, od środka miękka za sprawą składników nie kruszyła się, miło chrupała i do końca pozostała ciepła. Powiem tak: duża kanapka w tym barze po raz kolejny okazała się nasycać, jak duży kebab.  Była bardzo smaczna i najadłem się do syta. Acha, w przeciwieństwie do większości zapiekanek z pieczarkami, tutaj grzyby cięte były w soczyste plasterki, a nie mielone, co dla mnie jest dużym plusem. To było dobrze wydane 7,50 zł. Polecam. W przyszłym tygodniu wybiorę się tam chyba na kiełbasę, bo jak widziałem kawał jej jest spory, cebulka nie spalona i jedzący ją panowie bardzo sobie chwalili. 