Uwielbiam to miejsce. Niejeden raz nocną porą ratowało mi życie. Ostatnio posiłkuję się tam zapiekankami, a kiedyś jadałem zawsze hot dogi maxy. Takiego też hot doga przedwczoraj w nocy przemożnie mi się zachciało. No i poszedłem. Buda pod szpitalem na Kościuszki. Środek tygodnia więc ludzi niedużo, około 6 osób. Zamawiam hot doga maxa chili. Płacę 7,50 zł i grzecznie odchodzę na bok. Akurat dopaliłem papierosa, kiedy moje zamówienie było gotowe. Odebrałem i spacerkiem udałem się w stronę domu. Pierwsze co zwróciło moja uwagę to bułka. Znowu inna niż ostatnio. Długa, dwie parówki są, dodatków sporo, ale mniej niż kiedyś:    Wgryzam się więc i... fala potwornego rozczarowania zalewa mnie od stóp do głów. W tym miejscu zawsze mieli świetne pieczywo. Nawet klasyczne bułki potrafili tak podgrzać, że smakowały jakby wyszły prosto z pieca. Nie tym razem. Bagietka którą dostałem była czerstwa jak dowcipy w Familiadzie. Mimo iż zagrzana nie chrupała. Smakowała jak typowe stare, suche pieczywo, które tylko na chwile trafiło do opiekacza. Paskudna. Parówki nieco ratowały całość. Po staremu podają dobrej jakości wieprzowe parówki, soczyste, z wyczuwalnym wyraźnie smakiem mięsa, dobrze doprawione. Dodatki - tych też jest mniej niż kiedyś, 80% to kapusta pekińska. Sos chili - ech... Niby smaczny, ale kiedyś chili na tych hot dogach było ostre jak piekło. W połowie maxa człowiek był mokry i trzeźwiał od razu. Powiem szczerze - zawiodłem się na całej linii, gdyby nie parówki wyrzucił bym to od razu. Po zjedzeniu około 1/3 hot doga skupiłem się już tylko na wyjedzeniu parówek i ogórka, a resztę zostawiłem ptakom na trawniku. Reasumując: porcja duża i najeść się można. 7,50 zł to też nie jest cena z kosmosu. Ale jakość tej potrawy drastycznie spadła i skutecznie pohamowała mój entuzjam do hot dogów w tej budzie. Mam nadzieję, że to jednorazowa wpadka, ale póki co jeśli będę tamtędy wracał, nadłożę nieco drogi i na hot doga maxa pójdę raczej do 4 Mobiles. W tej chwili nie ma on w Kielcach moim zdaniem realnej konkurencji. 