W Kielcach nie mamy Burger Kinga.  Dlatego podczas pobytu w Warszawie nie mogłem sobie odmówić tej przyjemności i wpadłem do lokalu Króla na Widok 26 . Moim łupem padł nowy w ofercie Beef Ser, ale skusiłem się także na klasycznego cheeseburgera.  Beef Ser. Duża bułka, grillowana na ogniu wołowina, sałata, chrupiąca cebulka, sos  i podwójny ser. A właściwie dwa sery - edamer i maasdamer. Czyli mamy do czynienia z dużym cheeseburgerem. Bułka, jak zwykle w przypadku oferty czasowej w BK, inna niż klasyczna sezamowa. Mięciutka i smaczna. Ta miękkość stanowi jednocześnie pewną wadę - dół dość szybko zaczął się rozpadać, co nieco utrudniało jedzenie. Być może zawinił sos, który znalazł się bezpośrednio na bułce? Ale bułka na bok - to co najbardziej mnie interesowało było w środku. Sałatę zarejestrowałem i zapomniałem o niej, ale połączenie soczystej, grillowanej wołowiny, serów i chrupiącej, prażonej cebulki zapamiętałem na długo. Soczystość - chrupkość - ciągnącość. Te trzy słowa opisują Beef Ser najlepiej. Kanapka bardzo smaczna i bez żalu zapłaciłem 12,90 zł. Ale żeby być zupełnie szczerym i uczciwym - Whopper ciągle pozostaje dla mnie najlepszym hamburgerem w Burger Kingu.  Cheeseburger. Najbardziej klasyczna amerykańska kanapka. Prosta i smaczna. Sezamowa bułeczka, grillowany wołowy kotlet, ser, pikle i sosy: musztarda i ketchup.        Jedząc ją i popijając coca-colę czułem się jakbym cofnął się do lat 50-ych XX wieku. Aż szkoda, że w lokalach Króla nie stoją szafy grające z przebojami Buddy Holy'ego, Elvisa Presleya czy Roya Orbisona. Cheeseburger kosztuje 3,50 zł i warto od czasu poprawić sobie humor tą dobrą i niedrogą kanapką.  Podsumowując: Burger King ma najlepsze sieciowe hamburgery. Każda wizyta u Króla ugruntowuje we mnie to przekonanie. I czekam na otwarcie Burger Kinga w Kielcach, co mam nadzieję w końcu nastąpi. 