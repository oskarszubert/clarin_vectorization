Po powrocie z Warszawy do Kielc najbardziej brakowało mi hamburgerów. Dużych, soczystych, podanych w pieczonej na miejscu bułce. Dlatego kiedy padł pomysł, by w sobotę spotkać się na wódeczce w VooDoo, od razu wiedziałem co sobie do jedzenia zamówię. Wybór mógł być tylko jeden - Luizjana Cheeseburger. Tak też uczyniłem.  Kiedy po kilku minutach kelner postawił przede mną talerz, łzy wzruszenia napłynęły mi do oczu. To było jak spotkanie po latach z przyjacielem, jak spłata ostatniej raty kredytu, jak pierwszy seks - coś, czego się nigdy nie zapomina. Ogromna, pieczona na miejscu bułka kryła w sobie 200 g (na oko) soczystej wołowiny, bekon, ser, pomidora, ogórka, sałatę i... majonez.     Całość wieńczyły chrupiące fryteczki, które od razu posoliłem i posypałem pieprzem. A potem wgryzłem się... I odjechałem. Eksplozja smaku i soczystości.  Bułka pyszna. Chrupiąca skórka i mięciutkie wnętrze. Zdziwiło mnie trochę, że zamiast klasycznych sosów posmarowana była obficie majonezem, ale po kilku kęsach przekonał mnie ten zabieg. Majonez ciekawie zmieniał smak burgera, a jednocześnie dobrze całość nawilżał. Świeże warzywa chrupały w ustach i dobrze się komponowały zarówno z sosem, jak i mięsem. Roztopiony ser krył pod sobą soczysty i wyrazisty bekon. I to co najważniejsze - burger. Jak pisałem - na oko kotlet miał ze 200 g. Wysmażony perfekcyjnie - wierzch ścięty, środek różowy:     Mięso soczyste i doskonale doprawione, dawało ogromną radochę z jedzenia. Sok i sos spływały mi po palcach i brodzie, więc często sięgałem po serwetki, zagryzałem chrupiącymi frytkami, które posypane pieprzem i solą rewelacyjnie uzupełniały smak cheeseburgera. Jadłem i byłem szczęśliwy, a o to przecież chodzi. I ta cena... 15,70 zł to wręcz śmieszne pieniądze za taką ucztę.  Żałuję bardzo, że właściciele VooDoo nie rozszerzają oferty hamburgerów. Chciałbym by mieli do wyboru z 5 - 6 różnych burgerów, miałbym wtedy swój mały raj na ziemi, a przypuszczam, że amatorów na dobre burgery znalazłoby się w Kielcach całkiem sporo (mam rację, Mocny?).  U moich współbiesiadników królowała pizza, więc skubnąłem kawałek. Ta, której próbowałem była komponowana samodzielnie, na margheritę dorzucono pomidorki koktajlowe, świeży szpinak, czerwoną cebulę i tarty parmezan. Mimo iż bezmięsna, bardzo mi smakowała. Zauważyłem, że w VooDoo powiększyli wielkość placków:        Ciasto rewelacyjne, pizza z pieca opalanego drewnem smakuje po prostu o niebo lepiej niż pieczona w piecu elektrycznym. Bardzo smaczna kompozycja, polana oliwą z ostrymi papryczkami nabrała dodatkowego smaczku. Po burgerze byłem jednak tak najedzony, że wcisnąłem tylko jeden kawałek.  Podsumowując: kolejna wizyta w VooDoo Steakhouse   Pizza potwierdziła, że jeśli chodzi o burgery, to w Kielcach konkurencji nie mają (nie jadłem jeszcze burgerów w Gin Gerze), śmiało mogą konkurować pod względem smaku i wielkości z tymi warszawskimi. Cena wręcz nieproporcjonalnie niska w stosunku do wielkości i jakości burgera. Kto jeszcze nie jadł, niech koniecznie spróbuje!  Na koniec jeszcze raz dodam, że domagam się większego wyboru burgerów! VooDoo - nie dajcie się prosić! EDIT: video recenzja TUTAJ 