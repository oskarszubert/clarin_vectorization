Jak się Polak uprze, to święty Boże nie pomoże. A ja się uparłem, że zjem w końcu kebab. Rano się nie udało, ale nie załamałem rąk, tylko po południu wsiadłem w samochód i podjechałem na ulicę Pocieszka 3, gdzie mieści się lokal pizzerii Gastrofaza.  Jak na pizzerię to menu mają bogate, bo oprócz kilku rodzajów pizzy, zestawów obiadowych, frytek i opiekanych ziemniaczków, w ofercie znajdziemy także zapiekanki, nuggetsy, skrzydełka, hamburgera i... sushi. Ja jednak przybyłem tam opanowany obsesyjnie jedną tylko myślą: że wreszcie zjem kebab!  Do wyboru mamy kebab w bułce (10,99 zł) i w tortilli (11,99 zł). Ponieważ bułkę oferują tę typowo gastronomiczną, zdecydowałem się na tortillę. Po 10 minutach odebrałem zamówienie i poszedłem do samochodu. Na wynos kebab pakowany jest w taką oto estetyczną torbę:     Sama tortilla, zawinięta w folię aluminiową, nie jest długa. Jest za to gruba: Rozwijam. Gryzę. Naleśnik jak naleśnik - miękki, nie grillowany, gumowaty. I lekko ciepły tylko. Na szczęście wsad okazał się całkiem OK:     Choć na zdjęciu tego nie widać, w środku znajdziemy dużo mięsa. Naprawdę dużo soczystego kurczaka, dobrze doprawionego. Mięso towarzyszy nam od początku do końca, nie trzeba go szukać, dominuje w smaku. Reszta wsadu to: surówki, pikle, świeże warzywa i sos.  Surówki klasyczne, oprócz nich było sporo pomidora i kiszonego ogórka. Sos - łagodny czosnkowy. Było go dużo, co miało swoje plusy (doskonale nawilżał cały środek), jak i minusy - lał się po palcach. Na szczęście w zestawie na wynos dostajemy także widelec i serwetki. Podsumowując: za 12 zł dostajemy solidną tortillę. Gdyby była gorąca, a nie tylko ciepła, byłoby doskonale. Mimo to uważam, że warta była swojej ceny, bo choć na to nie wyglądała, okazała się bardzo sycąca i ... smaczna. Następnym razem skuszę się tam na "zapiekankę PRL". 