Nienawidzę robienia zakupów w galeriach handlowych. Nie znoszę wprost organicznie. Ilekroć zmuszony jestem udać się do takiego molocha, tylekroć staram się osłodzić sobie ten fakt zakupem książki lub... jedzenia. Tak było i tym razem. Zgoniony i zaszczuty przewalającym się po galerii tłumem, zdezorientowany nowym układem pieter, spocony jak ruski termos, dotarłem w końcu na poziom drugi, gdzie mieszczą się punkty gastronomiczne. Znajdziemy tu stoiska zarówno dużych sieci: McDonald's, Subway czy KFC, jak i mniej znanych firm. Ponieważ ostatnio jadłem zarówno w KFC, Macu, jak i Subwayu, North Fisha opisali zaś DK  PD, swoje kroki skierowałem ku boksowi oznaczonemu szyldem "Turkish Food Kebab". Do wyboru mamy kilka dań, od zestawów typu kebab na frytkach po kebaby w tureckiej picie, bułce, tortilli i... i coś, co od razu wiedziałem, że spróbuję. Na tablicy znajduje się pozycja pod nazwą "kebab sandwich". Kanapki na gorąco uwielbiam, więc od razu poprosiłem o takiego sandwicha. Kosztuje 9,90 zł. Nie wiem, czy poza kurczakiem mają inne mięso, na rusztach bowiem był tylko drób. Po chwili odebrałem swoje zamówienie:     W środku znajdziemy mięso z kurczaka oraz dodatki: ogórek świeży i konserwowy, pomidor i kapusta pekińska. Na wierzchu sosy: pomidorowy i biały, jak mniemam czosnkowy. Zacznijmy od bułki: jest to pieczywo typu panini, wrzucone na elektryczny grill było gorące i chrupiące. Smakowało mi bardzo. Bułka, jak widać na zdjęciu, jest duża. Składników również jest dużo, przede wszystkim mięsa - jest ono naprawdę głównym składnikiem i towarzyszy nam do samego końca.        Kurczak jest soczysty, dobrze doprawiony, smaczny. Warzywa również nie odstają od reszty - świeże i chrupiące świetnie komponowały się z bułką i mięsem. Ogórek konserwowy - ten dodatek, podobnie jak kukurydza z puszki, zawsze mnie w kebabach irytował. Tutaj jednak jakoś pasuje - może dlatego, że to kanapka, a nie klasyczny kebab. Najsłabsze w tym zestawie są sosy. Niby fajnie, że nie dominują smaku, ale wg mnie były po prostu... mdłe. Tak naprawdę mógłbym się bez nich obejść. Nie są złe, są po prostu nijakie i nic do tej kanapki nie wnoszą. Ale po prawdzie też i nie przeszkadzają (no, może trochę, bo z uwagi na "konstrukcję" kanapki leją się po palcach). Kebab Sandwich w Turkish Food bardzo przypomina kanapki z House of Kebab na Sienkiewicza (ale ma więcej mięsa) lub z "Kebab" na Paderwskiego/4Mobiles  (ale nie ma frytek). Reasumując: jestem bardzo pozytywnie zaskoczony tym sandwichem. Porcja jest naprawdę duża, mięsa nie żałują, całość okazała się nadspodziewanie smaczna. Duży plus za pieczywo! Następnym razem spróbuję czegoś, czego dawno już nie jadłem, czyli tureckiej pity. Za 9,90 zł polecam jak najbardziej! 