Miało być o prosiaczkowych zapiekankach, ale wczoraj zapiekanka, w zeszłym tygodniu zapiekanka... Więc zapiekanka będzie jutro. A dziś coś o małych przekąskach.  Korzystając z pierwszego (prawie) wiosennego dnia w tym roku, połaziłem trochę po mieście. Zawędrowałem na ulicę Mielczarskiego, w okolice postoju busów. Stoi tam klasyczna fast foodowa budka pod jakże intrygującą nazwą Baba Jadzia.     Szybki rzut oka na menu i decyzja zapadła: hot dog z serem. Mały, klasyczny, jak mi posmakuje to wezmę coś jeszcze. Koszt 4 zł (bez sera byłby za 3,50 zł). Po kilku chwilach odebrałem:     Bułka świetna. Mięciuteńka, klasycznie hot dogowa. Zero uwag. Dużo prażonej cebulki - plus, bo lubię. Ogórek kiszony oraz pomidor na wierzchu - spoko, nie zamieniły hot doga w sałatkę. Potem okazało się, że pod spodem jest jeszcze kapusta pekińska, ale w ilości śladowej, więc nie przeszkadzała. Sosy: keczup i majonezowy, niespecjalnie ingerujące w smak. Ser... Jak widać jest to plasterek serka topionego. Dodam, że mocno słony. Z brzegów nienaruszony, tam gdzie dotykał gorącej parówki - roztopiony.     Parówka. Drobiowa, ale na szczęście z tych lepszych. Miała smak, choć nie tak intensywny, jak wieprzowa. W skali od 1 - 5 oceniam tego hot doga na 4. Był smaczny, choć bez fajerwerków. Plus za bułkę, minus za ser.  Miałem już zamówić zapiekankę (znowu!) za 5 zł, ale dojadając hot doga zauważyłem, że kilka metrów dalej mieści się Teraz Pizza, do której od dawna się wybierałem na polecaną mi na FB parówkę w cieście.     Parówka w cieście na szczęście była. Kosztuje 3 zł. Po złożeniu zamówienia trafiła do pieca, a po kilku chwilach w moje łapki:     Jak widać jest to dość spore. Parówka z każdej strony szczelnie zamknięta przez ciasto:     Ugryzłem więc... I znowu... I znowu... Dobre to! Ciasto jest grube i puchate, od wewnątrz posmarowane wyrazistym, dobrze doprawionym ziołami sosem pomidorowym. Parówka soczysta.     Całość nasyca i jest smaczna, zdecydowanie warta tych 3 zł. Za 3,50 zł można nabyć kawałek pizzy, jest kilka do wyboru. Są też słodkie bułeczki własnego wypieku, pieczywo czosnkowe, a w najbliższym czasie zapowiadają również tortille. Trzeba będzie przejść się tam jeszcze i przetestować pizzę, bo ciasto mi smakowało. Polecam. 