Kilkukrotnie już słyszałem o tym, że w Top Barze na Sienkiewicza mają dobre rzeczy z kurczaka. Tak się złożyło, że zawędrowałem dziś w tę okolicę, więc uznałem, że skoro los mnie tak popycha w to miejsce, to wie co robi. Z przeznaczeniem nie walczę, więc wdepłem, jak mawia mój znajomy. Rzut oka na menu: od fast foodów po dania obiadowe,  prawie wszystko na bazie kurczaka. Zdecydowałem się na filetburgera. Cena 7,50 zł, z serem 8 zł. Czekając na kanapkę porozglądałem się po lokalu. Malutki, przyjemny, 3 stoliki i lada. Ceny przyzwoite, fast foody między 6 a 11 zł (tortilla), dania obiadowe poniżej 15 zł. Dostałem swoją kanapkę i wyszedłem. Filetburger to jednak nie jest normalna kanapka. To potwór! W bułce hamburgerowej rozmiaru kółka w dziecięcym rowerze! Dobrze, że wziąłem do tego widelec, bo nie dałbym rady. Bułka gorąca i mięciutka. Zacząłem jeść. Powiem szczerze, że już zawracałem by zrobić awanturę, że dostałem jakąś bułkę fitness z surówkami, bo nie mogłem namierzyć tego tytułowego fileta. Ale był. Więc porządkując: filetburger z Top Baru to kanapka, którą mogą na spółkę zamówić mięsożerca i wegetarianin i obaj się najedzą. Ilość dodatków jest porażająca! Zanim przebiłem się przez surówki pierwszy głód był już właściwie zaspokojony. W połowie jedzenia pojawił się bardzo smaczny panierowany filecik z kurczaka z roztopionym na nim serem i towarzyszył mi już do końca. Powiem tak: za 8 zł najadłem się niesamowicie. Co więcej - było to bardzo smaczne! Po raz kolejny miejsce, którego bym o to nie podejrzewał bardzo mile mnie zaskoczyło. Top Bar mieści się na ulicy Sienkiewicza 62, na wprost restauracji Pepe Roso, na odcinku między ul. Paderewskiego a Dworcem PKP. Polecam, bo tanio i smacznie. 