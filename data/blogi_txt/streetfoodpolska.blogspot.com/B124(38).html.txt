Miałem chęć szczerą skończyć dziś testowanie fast foodów na Staszica, ale los rzucił mnie w okolice Galerii Korona. Pomyślałem sobie, że to dobra okazja by zapoznać się z ofertą dużych sieci fast foodowych, które swe podwoje w tym właśnie miejscu otworzyły. Potem sięgnąłem w głąb siebie i doszedłem do wniosku, że nie jestem aż tak głodny, by testować zestawy. Wtedy przyszedł mi do głowy pewien pomysł. Większość osób, jakie po Galerii spacerowały to uczniowie i studenci. Postanowiłem przetestować "kanapkę za rozsądną cenę", czyli na chwile wcieliłem się w studenta/ucznia, który zerwał się z zajęć, w kieszeni ma tylko 5 zł, a chciałby coś zjeść. Do testów wybrałem więc dwa punkty, oba otwarte na tym samym poziomie (+1), oba wszystkim doskonale znane i oba oferujące kanapki w cenie do 5 zł. Na pierwszy ogień poszedł    Longer z KFC    Longer kosztuje 4,20 zł. Zapłaciłem i jednocześnie z paragonem dostałem swoją kanapkę. Zawinięta w papier firmowy była ciepła. Rozwinąłem by szczegółowo zbadać zawartość. KFC reklamuje Longera przecudnym zdjęciem i opisem sugerującym niemalże królewską ucztę: Pyszna i zgrabna polędwiczka z piersi kurczaka, tym razem w ostrzejszym wydaniu, bo w ostrej panierce Hot   Spicy. Czy potrzeba coś więcej? Jedynie odrobinę świeżej sałaty, ketchup z najlepszych pomidorów oraz najdłuższa bułka w KFC. Longer - ta przyjemność trwa dłuuugo. Rzeczywistość jednak odbiega nieco od tego wyidealizowanego opisu (od zdjęcia zresztą też). Kanapka wygląda tak:       Zaś smakowicie opisany środek tak:        Cóż mogę o tej kanapce powiedzieć? Bułka była ciepła i miękka, smaczna. "Pyszna i zgrabna polędwiczka" okazała się nie tyle zgrabna, co wręcz anorektyczna. Moim zdaniem w Chabo dostaniemy dużo lepszą, większą i na pewno bardziej soczystą. Ta w Longerze po pierwsze nie przypomina tej ze zdjęcia z firmowego menu, po drugie jest sucha, dla mnie właściwie bez smaku. Smaku tej kanapce nadaje bowiem jedynie ostry sos - okazał się najmocniejszym punktem Longera. Reasumując: Longer w KFC to kanapka tania, w cenie przeciętnego hot doga, ale na kolana nie powala, ot, bardzo przeciętna przekąska. Drugi raz bym się nie skusił. Co innego    McDouble z McDonald's     Do tej pory z kanapkami z McDonald's moje doświadczenia kończyły się na Big Macu oraz pikantnym kurczakburgerze. Zanim przejdę do opisu McDouble jeszcze drobna, acz istotna uwaga: biorąc kanapkę  na wynos w KFC dostajemy ją jedynie zawiniętą w papier. W McDonald's kanapka dodatkowo pakowana jest w papierową torbę, dostajemy też papierową chusteczkę. Niby nic, ale się przydaje. W kwestii podejścia do klienta i wygody jedzenia Mac - KFC 1:0. Jak widać, McDouble również nie należy do kanapek dużych. Ale... Po rozpakowaniu naszym oczom ukazuje się: ciepła, miękka bułka kryjąca w swym wnętrzu dwa kotlety wołowe przełożone plastrem sera, sos oraz dwa rodzaje pikli:          Smak zdecydowanie wyraźniejszy niż w Longerze i ... zdecydowanie lepszy. Poza tym McDouble nasyca zdecydowanie bardziej niż Longer (nie jadłem tych kanapek jedna po drugiej, po Longerze zrobiłem sobie półgodzinny spacer, by zaostrzyć apetyt). Kotlety są soczyste i dobrze doprawione, ser o wyraźnym smaku, pikle soczyste i mimo iż nie zagłuszają wołowiny, również czuć ich smak wyraźnie. Podobnie sosy.  Co więc wybrać? Moim zdaniem starcie tytanów wygrywa McDouble. Mimo iż nieznacznie droższa, kanapka ta jest po prostu lepsza, smaczniejsza, bardziej sycąca. Longer przypomina mi smakowo i jakościowo pikantnego kurczakburgera ze Strefy Niskich Cen w McDonald's. Gdybym porównywał te akurat kanapki, może moja ocena byłaby lepsza.  A jakie jest Wasze zdanie? Wolicie KFC czy McDonald's? A już jutro kolejna recenzja Łukasza, sam jestem ciekaw, jakie piwo tym razem trafi pod lupę tego birofila ;)    O nowych Longerach (Marco i Polo) przeczytacie TUTAJ. 