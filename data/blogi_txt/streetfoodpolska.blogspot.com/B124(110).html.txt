Dzisiaj recenzja nadesłana przez Michała z Forum Kibiców Korony Kielce. Zapraszam do lektury:  Grande Pizza jako pizzeria zlokalizowana najbliżej naszego miejsca zamieszkania miała zostać naturalnym miejscem cotygodniowych niedzielnych spotkań. Lokal przytulny, przestronny, dużo stolików, miła obsługa… Po szybkim przejrzeniu menu wybór jednogłośnie padł na dużą 50 cm Capriciossę. Składniki: szynka, pieczarki, cebula, oregano. Za taką przyjemność zapłaciliśmy 25,99zł ( biorąc pod uwagę wielkość pizzy, cena przystępna). Po ok kilkunastu minutach zamówienie zostało zrealizowane. Pierwsze na co zwróciliśmy uwagę to wielkość placka –pizza była naprawdę duża. Niestety czar prysnął w ciągu ułamku sekundy jak bańka mydlana. Testuję mój kawałek i … mimowolnie pojawił się grymas na twarzy. Ciasto? Spalone. Odrzuciło od razu… Sprawdziliśmy spód całej pizzy- całe spalone… Tragedia. Za podanie pizzy w takim stanie, pracownikom pizzerii powinien należeć się dożywotni ban na obsługę klienta. Koniec kropka. Składniki? Jedyny plus to ich duża ilość. Szynka po prostu niesmaczna. Sprawiała wrażenie szynki „drugiej kategorii”- twarda, sucha, zero smaku. Do tego cebula, cebula, cebula, cebula i jeszcze raz cebula. Moim zdaniem zdecydowanie za dużo, zabija to smak tradycyjnej Capriciossy. Brzegi pizzy niesamowicie suche, bez smaku, bez wyrazu. Napęczniałe do granic możliwości najczęściej lądowały nietknięte bądź delikatnie nadgryzione na talerzu. Pizza z gatunku typowy zapychacz- wielka i nic poza tym. Mimo szczerych chęci nijak nie da się powiedzieć nic pozytywnego. Rozczarowanie ogromne. 25,99 zł wyrzucone w błoto. Po powrocie do domu okazało się iż Grande Pizza zafundowała mi nieoczekiwany bonus – ostre problemy gastryczne… Moja ocena? Akademicka dwója. Egzamin oblany.  Po dłuższym okresie czasu ponownie ze znajomymi postanowiliśmy dać Grande Pizzy jeszcze jedną szansę. Ponownie niedziela, ponownie bardzo miła obsługa, ponownie kilkanaście minut oczekiwania i deja vu … przypalone ciasto. Ponownie dwója (bez możliwości poprawy)! Nigdy więcej. Następnym razem wybraliśmy się po sąsiedzku do pizzerii Chatka. Nasz wybór padł identycznie jak w Grande na dużą Capriciosę. Cena 19,50 zł za 45 cm placek. Ogólnie pizza bardzo przyzwoita. Krótki czas oczekiwania, smaczne ciasto, dobry ciągnący się ser i świeżutka soczysta szynka. Ogólnie trzeba przyznać, że w podniebieniu wielkiego szału nie było, ale pizza trzyma mocno poziom, śmiało można się wybrać. W tej części Kielc- okolice Dymin, Baranówka, Barwinka, Kochanowskiego, Bukówki – chyba najlepszy wybór. Ocena surowego krytyka? Delikatnie naciągane akademickie 4.0. Polecam! Autorem recenzji jest Michał. 