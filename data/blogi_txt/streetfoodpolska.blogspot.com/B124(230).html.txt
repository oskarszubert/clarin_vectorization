W mieście Łodzi, na terenie dawnego kompleksu fabrycznego Izraela Poznańskiego, działa Manufaktura, jedno z największych w Europie centrów handlowo - usługowo - rozrywkowych.  Na jej terenie znajdziecie mnóstwo miejsc oferujących jedzenie. Jakub, autor bloga Kuba Pichci, wybrał się do jednego z nich, a swoimi wrażeniami postanowił podzielić się na łamach Street Food Polska. Kubie dziękuję za recenzję, a Was zapraszam do lektury! Będąc kilka dni temu w łódzkiej Manufakturze poczułem głód, który zachęcony pozytywną recenzją z tego bloga postanowiłem zaspokoić kanapką Kurczak Teriyaki w Subway. Gdy dotarłem do strefy restauracyjnej, ku swemu zaskoczeniu odbiłem się od długiej kolejki do tej knajpy. Już miałem stanąć grzecznie w ogonku, kiedy zauważyłem, że po sąsiedzku otwarto fastfood Magdy Gessler – MG Eat. Znam ich ofertę i lubię zupy tam serwowane, dlatego postanowiłem spróbować kanapek, a wybór padł na dwie – MG Klasyk oraz English Style.   MG Klasyk to kanapka „bezpieczna”, dla osób lubiących stare dobre smaki. Za 7,90 zł otrzymujemy przyzwoitego sandwicza z sałatą, szynką, serem typu ementaler i pomidorem. Całość dopełnia odrobina majonezu. English Style to propozycja dla wielbicieli nieco bardziej treściwego wypełnienia. Na liściu sałaty podano grillowany boczek oraz jajko plus pomidor, świeży ogórek i sos majonezowy. Koszt to również 7,90 zł.           Przy składaniu zamówienia mieliśmy do wybory białe lub ciemne pieczywo oraz to, czy kanapka ma być na ciepło czy też zimno. Wybraliśmy ciepłe i ciemne.   Mogę z czystym sumieniem polecić kanapki serwowane w MG Eat – składniki są świeże i dobrej jakości, a obsługa sympatyczna i kompetentna. Z pewnością jeszcze tam wrócę by spróbować pozostałych kanapkowych propozycji oraz innych punktów menu.  Autorem zdjęć i tekstu jest Kuba Kobyliński. 