Dzisiaj kolejny wpis od zaprzyjaźnionej blogerki. Tym razem Ania, autorka  blogów Dania Kontra Ania, gdzie poczytać możecie o jej potyczkach z restauracjami (głównie krakowskimi) oraz Ania Kontra Dania, gdzie z kolei zamieszcza wspaniałe przepisy, postanowiła podzielić się z Wami swoimi wrażeniami ze Skawiny, gdzie jadła miejscowy fast food w postaci zapiekanek. Ciesząc się, że piszą dla nas najlepsi zapraszam do lektury: Początkowo nie byłam pewna, czy dobrze trafiłam, bo przecież napis „Najlepsze zapiekanki w mieście” wcale nie jest jeszcze gwarancją, że odnalazłam właściwe miejsce. Kiedyś obiło mi się o uszy, że to w Skawinie, 17 km od centrum Krakowa, znajdę najlepsze zapiekanki, które nie mogą się równać z tymi ze sławetnego „okrąglaka” na Placu Nowym (które mają już 24 239 fanów na Facebooku). Przeszukałam cały opustoszały skawiński rynek, ale po zapiekankach nie było śladu, aż dotarłam do dworca, a tam do wyżej wspomnianego napisu.          Już po kilku minutach wszelkie wątpliwości zostały rozwiane. Do niepozornej budki podchodziły nowe osoby w średnio dwuminutowych odstępach, całymi rodzinami, parami i samotnie; podjeżdżały samochodami, motocyklami i rowerami. Mało tego – prosiły o pięć, dziesięć, a nawet dwadzieścia zapiekanek. I odjeżdżały z wielkimi kartonami, albo posilały się na miejscu siedząc na swoich motocyklach lub  na ławkach obok budki.    Skawińska zapiekanka z ketchupem i cebulką kosztowała mnie 6zł. Wydana została błyskawicznie, bo cały czas oczekiwania ograniczył się do wyciągnięcia z pieca jednej sztuki przez sprzedającą, posmarowania sosem i obsypania cebulką. Najwyraźniej skawińskie zapiekanki nie narzekają na brak amatorów i ciągle są w stanie gotowości (niestety dowód na ich popularność można też zauważyć we wszystkich koszach na śmieci w promieniu 200 metrów, a także obok nich – jak widać na zdjęciu).      Zapiekanka była dość spora i bardzo sycąca, sowicie polana ketchupem i obsypana cebulką. Pieczarek nie było dużo, ale za to ich smak był bardzo wyrazisty. Ser miło przypieczony i ciągnący się. Podłużna bułka mało chrupiąca, za to miękka i cieplutka. Całość smaczna, ale… brakowało mi dodatków. Na Kazimierzu zjemy zapiekankę ze szczypiorkiem, polędwicą wołową, salami, szynką, cebulką, tuńczykiem, kurczakiem, a nawet szpinakiem, w Skawinie jednak możemy liczyć tylko na tradycyjny zestaw z serem i pieczarkami, a jedynymi dodatkami mogą być właśnie prażona cebulka (dopłata 0,50zł), majonez, ketchup lub sos czosnkowy. I tyle!        Moim zdaniem porównywanie zapiekanek jest trochę jak porównywanie pizzy – aby zrobić to porządnie i sprawiedliwie, należy porównywać ten sam zestaw składników, bo to przecież od ich kombinacji wiele zależy. O ile jednak w przypadku pizzy możemy mieć do czynienia z bardzo różnymi rodzajami ciast, o tyle w przypadku zapiekanek sprawa wydaje się znacznie prostsza. Ja nie miałam możliwości zjeść skawińskiej zapiekanki w mojej ulubionej odsłonie, dlatego oszczędzę sobie porównań. Powiem za to, że była smaczna, ale czy warto dla niej wsiąść w auto i przejechać kilkanaście kilometrów? Nie sądzę. No i na koniec pytanie, które nasunęło mi się, gdy zobaczyłam ową reklamę na budce: są to „najlepsze zapiekanki w mieście”, bo są najlepsze, czy dlatego, że są jedyne?        Autorką wpisu i zdjęć jest Ania | www .dania-kontra-ania.blogspot.com 