Dziś krótko, ale na temat. Nasza warszawska korespondentka, lorraine, wybrała się do najsłynniejszej w Polsce cukierni, by specjalnie dla Was przetestować pączki. W końcu dziś Tłusty Czwartek, więc pączków zjecie pewnie mnóstwo. A czy warto kupić te najbardziej znane? Tego dowiecie się z poniższej recenzji. Z okazji Tłustego Czwartku postanowiłam zmierzyć się z klasyką gatunku, czyli pączkiem od Bliklego. Pączki te znane są chyba głównie z tego, że są znane ;) i z powodu ceny, obecnie 3,20 zł za sztukę.  Pączek na pierwszy rzut oka prezentuje się apetycznie, papilotka to dobry pomysł.          Wrażenie psuje nieco fakt, że nasz bohater wzrostu jest nikczemnego.  Jest to prócz tego, iż najdroższy pączek jakiego jadłam to również na pewno jeden z najmniejszych.          Teraz po kolei rozbierając pączka na części pierwsze.  Ciasto, w sumie miękkie i smaczne, ale niczym niewyróżniające się.  Pączek testowy niestety ewidentnie nie był dopiero co usmażony, na pewno odebrało mu to część uroku. Nie mogę wykluczyć, że gdybym trafiła na pączka świeżutkiego moja ocena byłaby inna.  Na cieście lukier w dużej ilości, dość mocno perfumowany.  Skórki pomarańczowej na naszym egzemplarzu nie było dużo, szkoda, bo ja skórkę na pączku bardzo lubię.    Nadzienie. Czytałam kiedyś wywiad z właścicielem, który utrzymuje że w pączkach od Bliklego jest „konfitura z róży”. Brzmi pięknie i dumnie? Tylko brzmi. W środku bowiem znajdziemy tanią i pospolitą marmoladę wieloowocową o zapachu różanym. Marmolada wstrzyknięta była po usmażeniu pączka, widać na spodzie dziurkę po tym zabiegu.    Całość oczywiście da się zjeść, w smaku dominuje lukier i marmolada, dla mnie połączenie było zbyt słodkie.    W takim razie czy warto stać w tych wielkich kolejkach w Tłusty Czwartek i płacić 3,20 zł za sztukę? Moja odpowiedź nie może brzmieć inaczej niż – nie.  Są to przyzwoite pączki, w żadnym razie wybitne, nie wyróżniające się niczym specjalnym, ich sława w tej chwili opiera się na tradycji, nie na jakości. Szkoda.    Autorką zdjęć i recenzji jest lorraine. 