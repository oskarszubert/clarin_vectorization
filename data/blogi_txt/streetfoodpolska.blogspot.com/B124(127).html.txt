Kiedy jadłem kanapkę promocyjną w Subwayu, obiecałem sobie, że wrócę i spróbuję innych smaków. A słowo ciałem się stało, kiedy podczas spaceru zawędrowaliśmy w pobliże Galerii Korona. Wjechaliśmy schodami do nieba  na górę i udaliśmy się do stoiska Subwaya. Miałem zjeść kanapkę ze stekiem, ale podczas wymiany zdań na fan page'u SFP padły słowa "pikantny kurczak". Lubię pikanterię zarówno w sypialni, jak i w kuchni, więc postanowiłem, że tym razem stek poczeka. Byliśmy we trójkę, więc postanowiliśmy zamówić trzy różne kanapki, by w trakcie jedzenia wymienić się zarówno bułkami, jak i opiniami. Tylko pieczywo wzięliśmy takie samo, czyli z miodową posypką (chcieliśmy parmezan z oregano, ale zabrakło). Wszystkie kanapki 15 cm. A więc po kolei:  Ja zamówiłem kanapkę z pikantnym kurczakiem. Do tego ser. Bułka na całej długości pokryta została kawałkami marynowanego w ostrej papryce kurczaka, przykryta serem i zapieczona w piecu. Po zapieczeniu dobrałem sobie: czerwoną cebulę, papryczki jalapeno, ogórka konserwowego i paprykę zieloną. Do tego sos chipotle. Bułka była cieplutka i smaczna. Soczyste warzywa świetnie uzupełniały mojego sandwicha, podobnie jak sos o zdecydowanym, wyrazistym smaku. Kurczaka jest dużo, mięso jest naprawdę ostre, soczyste i smaczne. Na zdjęciach kurczaka nie widać, ponieważ schował się pod serem.  Jedna z najlepszych kanapek jakie jadłem. Dobrze zrobiłem, że nie rozmyłem smaku zbyt dużą ilością dodatków. Te, które wybrałem, pasowały idealnie. Polecam!     Młody zdecydował się na kanapkę z grilowanym kurczakiem. I znowu: na całej długości bułki ułożono grillowane kawałki piersi kurczaka i ser. Po zapieczeniu dodatki: pomidor, świeży ogórek, oliwki czarne, jalapeno, czerwona cebula. Sos, podobnie jak u mnie, chipotle. Całość okazała się bardzo smaczna. Kurczaka było dużo, kawałki mięsa dobrze doprawione i choć to pierś z kurczaka nie były suche, warzywa chrupiące, sos pasował, choć ja wybrałbym raczej musztardowo - miodowy albo cebulowy. Kanapka wyraźnie łagodniejsza niż moja, ale zdecydowanie warta skosztowania. I. wybrała kanapkę z tuńczykiem. Procedura standardowa, czyli tuńczyk + ser na bułkę i do pieca. Potem dodatki: czarne oliwki, jalapeno, sałata i sos, w tym wypadku majonezowy light. Tutaj muszę zaznaczyć: nigdzie do tej pory nie spotkałem takiej ilości tuńczyka w fast foodzie.  Na 15 cm zmieścili go chyba tyle, ile w niejednej pizzerii na średniej pizzy. Warzywa stanowiły miły dodatek, a czarne oliwki świetnie się z rybą komponowały. Sos majonezowy również pasował, choć dla mnie była ta kompozycja zdecydowanie za łagodna. Ja osobiście tuńczyka zawsze doprawiam pieprzem, żeby zaostrzyć smak. Kanapka jednak smaczna i miłośnicy ryb powinni być zadowoleni. Poza tym sandwich naprawdę nasyca.     Podsumowując: wszystkie trzy kanapki okazały się pyszne (choć twardo twierdzę, że moja była jednak najlepsza ;)) i mimo pozornie niewielkich rozmiarów czuliśmy się najedzeni. Każdy sandwich kosztował 10,90 zł, powiem szczerze, że początkowo mieliśmy opory, żeby zapłacić tyle za kanapkę. Wszak w tej cenie można zjeść np. kebab. Jednak było to dobrze wydane 10,90 zł, bo jakość składników nie budzi żadnych zastrzeżeń, sandwicze są bardzo smaczne i nasycają jak średni kebab. Jeśli jednak dla kogoś 15 cm to za mało,  może powiększyć kanapkę do 30 cm za 5,90 zł.  Poza tym codziennie można spróbować innego "sandwicha dnia" w cenie 7,50 zł. Jednym zdaniem: jeśli chcecie zjeść smacznego i sycącego fast fooda, a kebaby lub hamburgery już Wam się znudziły, to kanapki z Subwaya są doskonałą alternatywą.  P.S. W poniedziałek nowy konkurs związany z kanapkami! Nie przegapcie, bo do wygrania vouchery na pyszne sandwiche! 