Przez ostatnie dwa dni miałem przyjemność odwiedzić miejsca, które już tutaj opisywaliśmy. Postanowiłem jednak przetestować fast foody, których tam do tej pory nie zamawiałem. Na pierwszy ogień poszedł hot dog XXL w "Kebabie" na Paderewskiego. Do tej pory jadałem tam rewelacyjne kanapki, tym razem postanowiłem spróbować klasyki fast fooda. Wszedłem więc i zamówiłem. Po kilku chwilach odebrałem swoje zamówienie. Miałem zamiar zjeść idąc, ale wielkość i konstrukcja tego hot doga przekonała mnie, by spożyć go przy stoliku. Bagietka, jak zwykle w tym miejscu, trafiła na elektryczny opiekacz - dzięki temu bułka pozostaje długo gorąca i chrupka. W środku wylądowały dwie parówki (dłuższe niż te, które dają na Seminaryjskiej), sałatki, mnóstwo chrupiącej karmelizowanej cebulki i sosy - ketchup i majonez. Porcja na pierwszy rzut oka nie wydaje się zbyt duża, ale w miarę jedzenia przekonujemy się, że naprawdę mamy do czynienia z wersją XXL. Nieco mniejszą niż np. w Złotym Koguciku, ale za to bagietka dużo smaczniejsza. Kiedyś moimi ulubionymi XXL-ami były hot dogi pod szpitalem na Kościuszki, ale dawno już tam nie jadłem, więc nie wiem czy coś się zmieniło i nie porównuję. Na chwile obecną, gdybym miał wskazać ulubionego hot doga XXL bez wahania wybrałbym tego na Paderewskiego. Nie dość, że duży, to jeszcze bardzo, bardzo smaczny. Parówki miękkie i soczyste. Ilość dodatków spora, nie przytłaczająca jednak smaku parówek, sosy dawkowane odpowiednio tylko podbijają smak, całość po prostu perfekcyjna. Podobnie jak w przypadku kanapek, bagietka którą dostajemy jest wg mnie najlepszą bułką w kieleckich fast foodach, a ponieważ zawsze jest rewelacyjnie opieczona, do samego końca pozostaje ciepła, chrupiąca i smaczna. Reasumując - najadłem się po pachy, wszystko było bardzo smaczne i polecam Wam gorąco to miejsce, bo jeszcze nigdy mnie nie zawiodło. Cena 6,50 zł za hot doga XXL jest jak najbardziej adekwatna do jakości i ilości. Polecam bo warto.        W następnej recenzji opiszę Wam moją przygodę z Tortillą z karkówką w Jaffa Grillroom i powiem, czy warto na nią wydać 11 zł. 