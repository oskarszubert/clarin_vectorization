Zachciało mi się hamburgera. Byłem akurat na Placu Wolności i przypomniałem sobie, że tuż - tuż jest pizzeria Fast, która ma w swej ofercie fast foody. Lokal mieści się na ul. Śniadeckich 1, niemal na wprost Żabki.    Na schodach powitał mnie potykacz, który utwierdził mnie w przekonaniu, że kierunek obrałem dobry: Tak... Hamburger ze 100% grillowanego mięsa to było to, na co miałem ochotę! Niestety, okazało się, że hamburgery będą dopiero po południu. No tak... Ale nie poddałem się, bo pomyślałem, że dawno już kebaba w bułce nie jadłem, a ten na zdjęciu kusił bardzo. Zamówiłem więc. Zapłaciłem 9,99 zł, a  ponieważ trzeba było poczekać 10 minut, skorzystałem z okazji i porozglądałem się po lokalu. Urządzony jest bardzo przyjemnie, w ciepłych barwach, stoliki (pooddzielane parawanami): 3 dla 4 osób, 1 dla 2 osób i 1 dla trzech.    Po 10 minutach odebrałem swojego kebaba. Pierwsze spostrzeżenie: jest duży.    Spostrzeżenie drugie: bułka. Cudo, nie bułka! Żadna tam kupowana gotowa, tylko robiona i pieczona na miejscu. Wszak to pizzeria, więc ciasto w bułce identyczne z pizzowym. Cieniutka, świetnie wypieczona, chrupiąca - po prostu coś niesamowitego i smakiem mogącego konkurować śmiało z tureckimi chlebami. (No nie myślałem, że kiedykolwiek tak napiszę).   A co w środku?  Mięso: kurczak. Nie cięty z beli, tylko taki w kawałkach, który prawdopodobnie ląduje też na pizzy. Kawałki nieduże, soczyste, dobrze doprawione. Ale... jest ich drastycznie mało !!! 85% składu to warzywa! Nie, to mi się nie spodobało. Bo: ogórek i pomidor smaczne i świeże, ale kto na litość boską wymyślił, żeby do kebaba pakować kukurydzę z puszki?! I sałata lodowa... Jest warzywem dominującym. Jest jej tyle, że naprawdę przyćmiewa inne smaki, momentami jedzenie robi się po prostu gorzkie. Sosy: pomidorowy (zdecydowanie zbyt łagodny) i czosnkowy (ten w porządku). Reasumując: gdyby kebab ten kosztował 6 - 7 zł, mógłbym przymknąć oko na małą ilość mięsa. Za 10 zł jednak nie mogę. Tak naprawdę bowiem dostajemy ... kebab dla wegetarian. Nie rozumiem tego - przy tak fantastycznej bułce, gdyby wprowadzili proporcje pół na pół, byłbym stałym klientem. Jednak przy tych, które obowiązują obecnie, już się na kebab nie skuszę. Na hamburgera jednak się wybiorę, w tamtej bułce nie da się upchnąć tylu warzyw (mam nadzieję). Czy warto więc wydać 10 zł na kebab z Pizza Fast? Jeśli chcecie zjeść warzywa w fantastycznej bułce - to tak.  Jeśli natomiast macie ochotę na kebab z mięsem to nie. Apeluję więc do Właścicieli PF - zróbcie to jak należy, a Wasz kebab będzie hitem, bo zaprawdę powiadam Wam - tak dobrej bułki już dawno nie jadłem, aż szkoda byłoby zmarnować taki potencjał! 