Często w trasie zatrzymujemy się na stacjach benzynowych żeby coś zjeść. Sieć "Wild Bean Cafe" należąca do BP to jedno z moich ulubionych miejsc na takie postoje. Mają świetne zapiekanki, hot dogi również mi smakują, a  i kawa jest bardzo dobra. Tym razem postanowiłem sprawdzić, jak wygląda oferta śniadaniowa. Wybrałem zestaw identyczny, jak w poprzednich częściach testu, czyli kanapka + kawa.     Zestaw składa się z bułeczki z jajkiem i bekonem oraz dowolnej kawy (dużej). Ponieważ trwa promocja, do zestawu dostaniemy również 0,3 l soku Cappy. Ceny zestawów śniadaniowych są niższe, niż produktów kupowanych osobno - zapłaciłem za całość 9 zł, normalnie kanapka kosztuje 6 zł, a kawa 8 zł.  Kawa. Duża porcja. Mocna i aromatyczna, nie spalona. Jeśli chodzi o stacje benzynowe jedna z najlepszych. Jest jej zdecydowanie więcej niż w poprzednio testowanych zestawach. Kanapka. To co lubię na BP to fakt, że wszystkie kanapki na ciepło zapiekane są w piecyku, żadnej mikrofalówki. Tak było i tym razem. Otrzymałem gorącą, doskonale upieczoną bułeczkę, mięciutką i nie wysuszoną. W środku duży, gruby plaster jajka, pokrywający całą powierzchnię bułki. Na jajku apetycznie roztopiony ser, a całość udekorowana plastrem bekonu i majonezem (na życzenie).     Całość okazała się nadspodziewanie smaczna, chociaż bekon mógłby być wysmażony bardziej na chrupko. Ale ogólnie OK, pod warunkiem, że ktoś lubi jajka. Sama kanapka nie należy do dużych, ma wielkość klasycznej bułki śniadaniowej. Położyłem obok saszetkę z cukrem, żebyście mogli porównać wielkość. Bułeczkę zjadłem w 5 - 6 kęsach.     Reasumując: nie jest to jakieś bardzo nasycające śniadanie, ale za to smaczne. Za 9 zł można się skusić. 