Uch! Ależ mi się chciało! Takiego kebaba w bułce! Wczorajsza tortilla tylko mnie podrażniła. Więc poszedłem do Chabo. A tam zonk - zamknięte :/ Wróciłem do domu i myślałem co z tym fantem zrobić. Wtedy naszła mnie myśl, żeby skoczyć w miejsce, gdzie do tej pory wszystko mi smakowało, ale kebaba tam jeszcze nie jadłem. Wsiadłem w samochód i pojechałem na ul Astronautów, gdzie mieści się 4 Mobiles Bar.  Menu bardzo się rozbudowało. Już nie tylko kanapki, ham i cheeseburgery, kebaby i hot dogi. Jest w ofercie kiełbasa z patelni, pierogi (15 szt. za 10 zł), kartacze... Miłośnicy frytek też powinni być zadowoleni - za jedyne 13 zł można nabyć... kilogram tego przysmaku. Ja jednak wiedziałem czego chcę. Za 11,50 zł zamówiłem duży kebab w bułce. Poprosiłem tylko, żeby był lekko ostrzejszy niż klasyczny. Bułka została zgrillowana idealnie - chrupiąca i mięciutka jednocześnie, gorąca. W środku zaś...     W środku dominuje mięso. Stanowi jakieś 75% zawartości bułki. To co mi w 4 Mobiles pasuje bardzo, to sposób w jaki traktują mięso. Po ścięciu z belki kurczak nie wysycha pod opiekaczem, tylko trafia do elektrycznej patelni, gdzie czeka pod przykryciem, cały czas się grzejąc. Jednak dzięki przykryciu mięso jest soczyste. Soczyste i dobrze doprawione. Oprócz mięsa w kebsie były jeszcze surówki (w ilości nie przesadnej, tak w sam raz) oraz ogórek kiszony i świeży pomidor. I surowa cebulka, co bardzo mi się spodobało, bo taka cebulka z mięskiem to para doskonała. Sosy - były. I podobnie jak surówki - ich ilość dobrana idealnie. Nawilżały środek, ale nie moczyły bułki. Podkreslały smak, ale nie dominowały. Ponieważ poprosiłem o doprawienie nieco ostrzej niż w standardzie, entree było piekielne, bo do zaostrzenia posłużył sos sambal. Cudnie.  Podsumowując: zaspokoiłem bóla na typowego, fast foodowego kebaba. Było pysznie. Kebab w bułce uznaję tylko w tureckim pieczywie, tutaj jednak nie miałem się do czego przyczepić. 4 Mobiles kolejny raz udowodnił, że jest to miejsce gdzie za rozsądne pieniądze można dobrze i smacznie zjeść. Polecam! 