Poniedziałek wieczór. Czyli tak koło 19-ej. Chce nam się pizzy. Dobrze by było zamówić ją skądś, skąd jeszcze nie zamawialiśmy. No to dzwonimy. Jedna pizzeria - zajęte. Druga - zajęte. Trzecia - nikt nie odbiera. Czwarta - zajęte. Piąta - po drugiej próbie - jest zgłoszenie! Halo Pizza, w czym mogę pomóc? Bingo! A więc zamawiamy. Ze strony internetowej dowiedzieliśmy się o promocji - druga pizza 50% taniej. Zdecydowaliśmy się więc na dwie pizze - każda 50 cm. Czyli razem metr. Dracula (31 zł) i Peperoni (28 zł) - po rabacie 45 zł za obie.  Trochę mieliśmy obaw, bo na fan page SFP opinie na temat tej pizzerii były różne. A to komuś dowieźli zimną, a to ciasto zakalcowate było... Dostawca zapukał, odebrałem pudełka i... Pierwsza wiadomość dobra - pizza dojechała gorąca! No to jemy. Jako pierwszą otworzyliśmy PEPERONI    Skład wg ulotki: sos pomidorowy, ser mozarella, salami, pieczarki, papryka pepperoni, oregano.        Wiadomość numer dwa - obie pizze wzięliśmy na cienkim cieście i... zero zakalców.  Ciasto okazało się bardzo smaczne - nie była to ta jakość i chrupkość co z pieca opalanego drewnem, ale jak na sieciową pizzę - uwag nie mam. Składników nie pożałowano i na każdym kawałku występowały w ilości bardzo przyzwoitej. Salami soczyste, pieczarki mocno wyczuwalne, a papryka ostra. Nie jest to jednak pizza dla miłośników "piekła w gębie" - papryki pepperoni nie jest dużo, pizza jest właściwie łagodna, jedynie po zgryzieniu papryczek czuć pieczenie. Spokojnie można zjeść bez popijania.         Pizza smaczna i sycąca, składników dużo, ciasto dobre - warto. Potem przyszła pora na    DRACULĘ    Ta pizza to bogatsza wersja Peperoni . Oprócz wymienionych wcześniej składników wzbogacono ją o bekon, polędwicę i cebulę. Papryczek pepperoni było zdecydowanie więcej niż na poprzedniczce, więc i sama pizza była ostrzejsza. Tutaj również składników mamy dużo i nie trzeba się ich doszukiwać. Wyraźniejsza w smaku, ostrzejsza i bardziej sycąca. Jedna z najlepszych sieciowych pizz, jakie jadłem. Stosunek ilość - jakość - cena wręcz wzorowy. 50 cm placka dokładnie pokryte wędlinami i pieczarkami, bogato przetykane ostrymi papryczkami pociętymi razem z pestkami. Bałem się, że taka ilość wędlin, w tym boczku, który podobnie jak pieczarki lubi puszczać sok, sprawi, że ciasto będzie "mokre" i ciężkie. Na szczęście okazało się, że tutaj również nie ma się do czego przyczepić. Podsumowując: metr pizzy za 45 zł to bardzo dobra cena. Biorąc pod uwagę, że obie pizze okazały się bardzo smaczne, byliśmy naprawdę miło zaskoczeni. Było to moje pierwsze większe spotkanie z Halo Pizzą (mniejsze miałem na KielceCom, ale tam zjadłem tylko jeden kawałek) i okazało się bardzo udane. Raz jeszcze podkreślę - to nie jest oczywiście smak, jak z pieca opalanego drewnem, ale jak na sieciową pizzę z elektrycznego pieca - bardzo OK. Ciasto naprawdę niezłe, składników dużo i dobrej jakości. Na stronie www pizzeria oferuje kilka promocji, dzięki którym każdy znajdzie coś dla siebie. Kciuk w górę i tak trzymać.  Halo Pizza w Kielcach dostępna jest na telefon lub poprzez zamówienie internetowe, "stacjonarnie" możecie jej spróbować w Plejadzie na Rynku. 