Otworzyli na Rogatce nową pizzerię. Oprócz pizzy można tam również zjeść m.in. zapiekanki. A akurat zachciało mi się bułki z grzybami i dodatkami, no to poszedłem. Lokal mieści się między Żabką a Piekarnią Podhale. Wchodzę i patrzę - nawet ładnie, loże, kącik dla malucha... Menu wydrukowane (podłej jakości) na kartkach A4, ale dopiero otwarte więc przymykam oko. Już chciałem coś zamówić, gdy dostałem informację, że ... muszę czekać 15 minut - okazało się, że jeszcze nie przywieziono żadnych składników! No tak, lady chłodnicze i pojemniki puste. Hmmm... czekać 15 minut na dowóz składników, potem trzeba je rozładować, posegregować, a gdzie czas przygotowania potrawy? Po co więc było otwierać? Zniesmaczyłem się i wyszedłem. Jednak zapiekanki dalej mi się chciało. Wtedy pomyślałem, że Rynek i jego okolice mają punkty, których nie opisywałem jeszcze i zapiekanki są tam w menu podstawowym. Czym prędzej przemieściłem się więc na Rynek by zacząć od lokalu o nazwie   U Majkela  Dla niezorientowanych: mieści się on na ścianie między Pizza Dominium, a pubem CKM.      Sprzedaż odbywa się "z okienka" lub w środku, gdzie można usiąść przy jednym z 4 dwuosobowych stolików. W menu klasyczne fast foody: od kebabów poprzez hamburgery i hot dogi po zapiekanki. Zamówiłem więc zapiekankę z grzybami i szynką. Uprzejma pani poinformowała mnie najpierw, że zapiekanki są kupowane gotowe, dopiero ona dokłada dodatki. Faktycznie, zapiekanka  była w kolorowym opakowaniu z logiem producenta. Mimo wszystko postanowiłem spróbować, bo cena 5 zł zachęcała. Pani poinformowała uczciwie, że trzeba będzie poczekać 5 -6 minut, ponieważ zapiekanka jest zamrożona, a odgrzewana jest w piecyku. Po kilku minutach danie było gotowe. Jeszcze tylko pytanie czy chcę dressing i wszystkie dodatki i siadamy do jedzenia. Dostajemy tę zapiekankę na papierowej tacce. Sama bułka nie jest gruba ani przesadnie długa - na oko jakieś 30-35 cm.        Bułka jest mięciutka, gorąca, ale nie chrupka. Nie jest jednak gumowata! Całkiem smaczna. Na wierzchu znajdziemy grzyby i siekaną szynkę przykryte roztopionym serem. To gotowa "podstawka". Na to dostajemy dodatki, których ilość robi pozytywne wrażenie. Karmelizowana cebulka, ogórek, pomidor, sosy...     W sumie całość okazała się smaczna i zdecydowanie warta tych 5 złociszy. Szczególnie, gdy porównamy ją do zapiekanki kupionej w   CEZET BARZE   Tam bowiem skierowałem się po wyjściu z Majkela. Cezet Bar mieści się w pawilonie na ulicy Bodzentyńskiej 29, obok kiosku Ruchu i Kościoła Św. Wojciecha. Na zewnątrz parasole i 3 stoliki na 3-4 osoby. W środku zaledwie 1 stolik na 2 osoby. Wybór dań zdecydowanie większy niż U Majkela, ale i ceny wyższe. Za zapiekankę zapłaciłem 6 zł. Co otrzymałem w zamian? Bułkę, dwa razy grubszą niż U Majkela, ale pokrytą jedynie mielonymi pieczarkami i serem. Do tego ketchup. Bułka: miękka, po bokach chrupiąca z lekka, ale... Pod warstwą grzybów była zimna. I to odczuwalnie zimna! Poza tym, mimo iż nie zawierała świeżych dodatków, wystygła szybciej niż zapiekanka U Majkela. W sumie to co dostałem warte było moim zdaniem maksymalnie 4 zł. Z tym, że jak będę chciał za 4 złote zjeść zapiekankę z grzybami i serem tylko, to wybiorę się na Rynek do Jaffa Grillroom, gdzie dostanę pół metrowej długości, pyszną, chrupiącą bagietkę. Zapiekanka z Cezet Baru wyglądała tak:        Reasumując: dzisiejsze starcie wygrywa zdecydowanie zapiekanka U Majkela. Tańsza, lepsza, z większą ilością składników. Nie jest to może najlepsza zapiekanka, jaką jadłem, ale za 5 zł jak najbardziej warta spróbowania. 