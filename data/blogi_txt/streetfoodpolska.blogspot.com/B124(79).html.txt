Miałem odpocząć od zapiekanek. Miałem iść na jakiegoś burgera. Ale idąc przez Rogatkę przechodziłem obok Crazy Piramid Pizza i zobaczyłem na potykaczu napis: zapiekanka z pieca 5 zł. No i jak tu się oprzeć? No nie dasz rady. Ja człowiek zgodliwy jestem, z instynktami nie walczę, więc wszedłem. Obsługa jak zwykle pomocna i mega miła (ukłony do ziemi!). W ofercie CPP znajdziemy trzy rodzaje zapiekanek, każda w dwóch rozmiarach. I tak: zapiekanka zwyczajna, czyli z grzybami i serem kosztuje: mała (35 cm) - 5 zł, duża (70 cm) - 8 zł, z wędliną (dowolną): mała 6 zł, duża 9 zł, a najdroższa jest zapiekanka z mięsem (dowolnym): mała 8 zł, duża 11 zł. Postanowiłem zacząć od najprostszej i najtańszej wersji, czyli zwyczajnej. I od samego początku wiedziałem, że przyjdę i spróbuję wszystkich. Czemu? Ano temu, że w CPP nie kupicie gotowej, zamrożonej zapiekanki, tylko... Ale po kolei: bagietka została posmarowana oliwą, nałożono na nią plasterki pieczarek i posypano serem (obficie). Następnie bagietka trafiła do brytfanki i razem z nią do pieca. Po zapieczeniu pytanie o sos (majonez lub ketchup) - ja wybrałem ketchup i dodatki - ja dostałem ogórka konserwowego i pomidora (ponieważ brałem z ketchupem, tego ostatniego wziąłem tylko dwa kawałki). Zapiekanka wylądowała na tackach i ... zabieram się do jedzenia. Powiem Wam tak: zapiekanka była rewelacyjna! Bagietka nie była w piecu zbyt długo, więc była mięciutka i soczysta, gorąca, ale nie parząca. W sam raz. Jak ktoś woli bardziej chrupką, niech poprosi o dłuższe przetrzymanie w piecu. Grzyby (ponieważ CPP to przede wszystkim pizzeria, dodatki dostajemy takie, jak na pizzy) - w plasterkach, soczyste, pyszne. Ser - pięknie roztopiony, ciągnący się. Ketchupu wziąłem mało, co okazało się dobrym rozwiązaniem, bo raz że na zapiekance wylądował pomidor, dwa, że nie dominował w smaku, jedynie podkreślał smak pieczarek i sera. Reasumując: jedna z najlepszych zapiekanek w Kielcach. Za 5 zł można się najeść, 35 cm z duża ilością wsadu nasyca. Na pewno spróbuję innych smaków, a będzie ich wiele, bo zarówno wędlinę, jak i mięso można sobie wybrać dowolnie z dostępnych w menu (oczywiście ser i pieczarki to baza, do której dokładamy wybrane składniki). Przemiła obsługa, smaczne jedzenie - będę częstym gościem. Polecam! 