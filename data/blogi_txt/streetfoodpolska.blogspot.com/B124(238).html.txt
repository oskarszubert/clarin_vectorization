Miałem zjeść kebaba. Naprawdę miałem chęć na kebaba w bułce, a nie chciało mi się daleko chodzić. Pomyślałem więc o Crazy Piramid Pizza - jadłem tam już pizzę, kanapkę i zapiekankę, ale kebaba jeszcze nie. Poszedłem więc na Rogatkę Krakowską celem doznania owego narodowego dania Polaków. Jednak przed wejściem do lokalu spojrzałem na potykacz i... zmieniłem zdanie. Na potykaczu bowiem wypisano kredą iż CPP zaprasza na hot dogi z pieca - mały 3,50 zł, XXL 6,50 zł.  Hot dogi wielbię, więc obok takiej oferty nie mogłem przejść obojętnie. Zamówiłem oczywiście dużego. Zapłaciłem 6,50 zł i usiadłem podglądając proces produkcji. I micha mi śmiała, bo wiedziałem, że będzie co najmniej dobrze. Żadnej mikrofalówki - parówki wsadzone zostały do bagietki i całość powędrowała do pieca na około 4 minuty.  Po wyjęciu z pieca przyszła pora na sosy i dodatki. Odebrałem gotowego hot doga i wyszedłem celem skonsumowania go na świeżym powietrzu.  Pierwsza uwaga: był gorący. Druga: był naprawdę duży:     I wiecie co? To był hot dog perfekcyjny. Bagietka zapiekła się idealnie: skórka była chrupiąca, a środek mięciutki. Parówki dobre i soczyste. Jeśli chodzi o dodatki - nie wybierałem, dostałem więc takiego, jak się tam zwykle robi. Jeśli ktoś nie lubi hot doga "sałatkowego" - wypakowanego warzywami, będzie zachwycony. Jedynie prażona cebula, ogórek konserwowy i konserwowa papryka. Do tego musztarda, keczup i łagodny sos śmietanowo-czosnkowy.     Zjadłem tego hot doga z ogromną przyjemnością. Zdecydowanie wart, żeby wydać na niego sześć i pół złotego. Czy mógłby być lepszy? Jedyna rzecz jaką bym zmienił "pod siebie" to zamiast łagodnych sosów dałbym jakiś ostry, np. sambal.  Polecam, bo warto! 