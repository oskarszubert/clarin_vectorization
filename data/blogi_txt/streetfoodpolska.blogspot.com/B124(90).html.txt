Dziś nieco nietypowy wpis. Specjalnie dla nas Antek "Niecny Książę" Stalich pisze o szantach, a przy okazji o angielskim piwie. Myślę, że miłośników "złotego trunku" wśród naszych Czytelników nie brakuje, więc przeczytacie ten tekst z zainteresowaniem.  "Mała knajpa w starym porcie,Gdzie w powietrzu wisi chmiel:Zgrabna Nancy walczy z korkiemBy uwolnić English Ale.Ucichł gwar i szum na sali,A gdy wreszcie puścił szpunt... [razem!]Ref. W górę szkło i pij na chwałęZa angielskie, pyszne Ale.W górę szkło i pij na chwałę,Niech nam żyje English Ale.English Ale, oh, English Ale,Och, jak wielbię English Ale"  Te piękne słowa Marka Razowskiego powstałe w czasach Pereł i Łotrów Szanghaju są do dzisiaj śpiewane na koncertach, a fani na ostatnie dwa wersy refrenu wznoszą w górę kufle i szklanki z naszym pysznym krajowym piwem. Rzekłby ktoś, że naturalnie, w piosence mowa o piwie angielskim. Wizyta w dowolnym nieco lepiej zaopatrzonym supermarkecie powinna umożliwić nam zatem  zakup piwa angielskiego importowanego z Wielkiej Brytanii, w czym więc problem? Sęk w tym, że angielskie piwa typu "ale" dostępne u nas w puszkach patentu Guinnessa czy charakterystycznych kapslowanych butelkach to "ales", lecz nie są to Prawdziwe Ale. Podobnie, importowana herbata Lipton jest - jak to okreslił znajomy Anglik - "produktem, który cudzoziemcy maja uznawać za esencję angielskości, ale my tutaj, wiesz, pijemy masowo produkowaną herbatę z dolnej półki"...   Żeglarzom i pozostałym rodakom udającym się w podróż do Wielkiej Brytanii naświetlimy parę tajników dotyczących doskonałego tradycyjnego piwa brytyjskiego znanego jako Real Ale [ri:l ejl].  Ponad trzydzieści pięć lat temu, tradycyjne angielskie Ale znajdowało się w całkowitym odwrocie, wyparte przez piwo beczkowe, filtrowane i transportowane pod ochronną poduszką sprężonego dwutlenku węgla. To współczesne piwo beczkowe, znane jako "keg beer" czy "lager" nie różni się znacznie od piwa produkowanego w Polsce.   Odwrót "Ale" oznaczał upadek całej masy małych browarów i zagroził tradycyjnym wartościom brytyjskim. W 1971 roku zawiązała się pozarządowa organizacja CAMRA (CAMpaign for Real Ale), grupująca browary, puby oraz freehouses (o tym dalej) i propagująca to szczególne piwo, które nazwano właśnie wtedy "Real Ale", a słowo to weszło do potocznej angielszczyzny. Real Ale jest piwem pochodzącym - podobnie jak niemieckie Weissbier - z górnej fermentacji. Niefiltrowane, nalewane jest do charakterystycznych beczułek (drewnianych ale i metalowych) z dwoma szpuntami - górnym i dolnym, szczepione drugim rzutem drożdzy i dostarczane do lokalu. Drożdże w beczułce wciąż pracują. Raz otwarta beczułka powinna zostać wypita w ciągu 24 godzin (a nigdy nie dłużej niż w 3 dni), ponieważ w kontakcie z tlenem z powietrza piwo najzwyczajniej w świecie się psuje. Jest to właśnie podstawowy powód dla którego poza lokalem brytyjskim Prawdziwego Ale nie sposób dostać. Smakowo istnieją liczne odmiany Real Ale - od jasnego słodowego o małej zawartości chmielu, poprzez rozmaite odmiany bladych czy gorzkich "ales" do portera i mocnego piwa typu stout.    Gospodarowanie beczułką Real Ale wymaga od właściciela lokalu prawdziwych umiejętności. Musi on zaplanować najpierw ile beczułek i którego piwa trzeba otworzyć, aby piwo na pewno udało się sprzedać. Następnie, właściciel usuwa dolny szpunt i upuszcza odrobinę piwa tak, aby usunąć z dna nadmiar drożdzy i upuścić ciśnienie. Dolny szpunt wraca na miejsce, a usuwa się górny i podłącza pompkę ręczną. W odróżnieniu od piwa "lager" w Real Ale znajduje się jedynie niewielka ilość rozpuszczonego dwutlenku węgla, piwo pompuje się więc do szklanek ręcznie, nalewa się także piwo pod własnym ciśnieniem, a w Szkocji coraz częściej stosuje się pompki elektryczne. Real Ale podawane jest w temperaturze 12-14 C, jest więc przyjemnie chłodne, lecz nie zimne.  Real Ale zamawiamy na pinty [pajnt] czyli 568 cm3 lub półpinty half pints [ha:f pajnt]. Jak zamawiać? Podchodzimy do baru i dzielnie mówimy "a pint of real ale, please" [e pajnt of ri:l ejl pli:z]. Na dowolne pytanie barmana:  Albo pokazujemy na kranik z napisem John Smith lub Greene King, jeśli taki występuje (są to dwie najpopularniejsze marki angielskie) Lub też mówimy odważnie "good local one" [gu:d loukal uan] (bo miejscowe piwo będzie na pewno dobre i świeże)Zapewniam, ze Anglicy docenią nasze zainteresowanie ich ukochanym piwem i zrealizują naszą prośbę z przyjaznym usmiechem. Real Ale może nie smakować naszym piwoszom, nie ma bowiem pianki (lub pianki jest niewiele), nie jest zbyt klarowne, a w smaku zamiast przejrzystości cechuje je bogaty smak. Jak to napisał w jednej ze swych powieści angielski pisarz fantasy Terry Pratchett: "Piwo [w domu] było sosem przyrządzonym z chmielu. Miało strukturę. Miało zapach, chociaż czasem człowiek wolał się nie zastanawiać czego konkretnie jest to zapach. Miało gęstość. Ostatnie poł cala w kuflu można było jeść łyżką". Znakomita charakterystyka ciężkiego Real Ale i rewelacyjna angielska autoironia. Według mnie, Real Ale jest niezwykłe i warto je spróbować, a nawet polubić.    Parę słów o brytyjskich lokalach. Dzielą się one na puby i freehouses. Pub jest piwiarnią sensu stricto, należącą do konkretnego browaru. Nie dostaniemy tam nic poza piwem i przekąskami. Freehouse jest piwiarnią prywatną, której właściciel ma prawo sprowadzać piwa z całego świata i on negocjuje z browarami ceny. We freehouses można dostać za bardzo umiarkowaną cenę około 7 GBP (około 42 zł) danie dnia, składające się z dwóch identycznych potraw. Możemy więc dostać dwie wielkie porcje pysznej ryby z frytkami (fish and chips - nie kupujcie tej potrawy w budce!) czy dwie porcje Yorkshire pudding, albo dwie porcje meatpie i tak dalej. Taki zwyczaj znacznie potania koszty żywienia jeśli jestesmy we dwójke.    Dariusz Ślewa "Stłukla" (nieżyjący już dziś wokalista Smugglers) polecał odwiedzenie w londyńskiej dzielnicy Putney lokalu szantowego Halfmoon Putney. Jestem pewien, że w lokalu tym można połączyć rozkosze ducha z rozkoszami ciała, w tym piciem Real Ale.   "Język sięga Ci do pasa,Widok cieczy cieszy Cię...English Ale, oh, English Ale,Och, jak wielbię English Ale" Kochani, warto spróbować.  Autor: Antek "NiecnyKsiaze" Stalich 