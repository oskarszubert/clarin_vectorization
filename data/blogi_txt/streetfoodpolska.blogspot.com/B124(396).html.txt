Będąc w Galerii Echo odwiedziłem punkty gastronomiczne w poszukiwaniu czegoś do zjedzenia. W oczy rzuciły się plakaty reklamujące w North Fishu tanie zestawy. Postanowiłem więc przetestować kilka i opiszę Wam je w dwóch recenzjach. Dziś część pierwsza.  W promocji Tanie Branie do wyboru mamy kilka zestawów. Każdy z nich kosztuje 5,90 zł, więc tanio jak barszcz. Na pierwszy ogień poszła Kanapka z tuńczykiem plus napój 0,4 l. Wybrałem Pepsi.      Kanapka podawana jest na zimno. Składa się z bagietki z ziarnami, pasty z tuńczyka i warzyw - sałaty, czerwonej cebuli i kiszonego ogórka.        Bułka świeża, nie wyschnięta, wsad doskonale doprawiony, warzywa chrupkie. Całość zaskakująco smaczna. Może nie na duży głód, ale np. jako drugie śniadanie (w połączeniu z napojem) spokojnie daje radę. Za 6 zł warto jak najbardziej, bo smaczne.  Potem spróbowałem FishBurgera z dorszem w zestawie z frytkami.        Różni się on od "pełnowymiarowego" FishBurgera, którego onegdaj opisał D. tym, że jest mniejszy, a zamiast paluszków rybnych znajdziemy w środku kawałek panierowanego dorsza. Oprócz ryby wsad stanowią: ostry sos, prażona cebulka, ogórek kiszony i czerwona cebula. Bułka była ciepła, natomiast ryba gorąca. W połączeniu z resztą składników dawała bardzo ciekawy efekt smakowy. Mówiąc krótko - smakowało mi bardzo. Jedynie do bułki mam zastrzeżenie - była trochę za sucha, chyba za długo podgrzewana. Ryba była soczysta, ostry sos naprawdę ciekawy, szczypał w język, ale nie palił. Prażona cebulka nadawała smak hamburgera, ogórek i cebula dodatkowo nawilżały całość. Frytki w North Fishu robią dobre, dostałem gorące, od razu posolone. Były dobrze usmażone - chrupiące z zewnątrz i soczyste w środku. W połączeniu z kanapką nasycają na tyle, że spokojnie średni głód odeślą do lamusa, tym bardziej, że jest ich sporo, na oko około 150 g. Ten zestaw również polecam, bo warto.  Jutro część druga - zestaw z tortilla z dorsza i box z kalmarami. 