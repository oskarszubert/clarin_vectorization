Dziś dla odmiany recenzja książki. Ale ksiązki idealnie wpisującej się w tematykę bloga. Rzecz bowiem traktuje o kanapkach. Mowa o książce "Kanapki i Przekąski" autorstwa Dwayna Ridgawaya, wydanej przez MUZA SA w 2006 roku. Nie ukrywam, że tytuł oryginału ("Sandwiches, Panini and Wraps") dużo lepiej oddaje treść niż polskie tłumaczenie. W Polsce bowiem kanapką zwykło się nazywać złożoną lub nie porcję pieczywa z dodatkami (sandwicze), książka natomiast traktuje również o innych odmianach kanapek, takich jak panini czy wrapy właśnie. Jak Autor  pisze we wstępie : Różnorodność kanapek jest tak duża, jak dużo jest miejsc, w których można je dostać - od naleśników, pit, panini itd. Nie ma co ukrywać, że USA są kanapkowym i fast foodowym rajem (lub piekłem, jak kto woli) na ziemi. Tradycje jedzenia w marszu, na ulicy są tam silnie zakorzenione i można powiedzieć, że wykształciła się tam swoista "kultura street food". Tytułem krótkiego wstępu wyjaśnię tym, którzy nie wiedzą czym różnią się od siebie poszczególne rodzaje przekąsek zawartych w oryginalnym tytule książki: Sandwicz, czyli kanapka klasyczna. Kanapka narodziła się 1762 roku, kiedy to John Mantagu, czwarty lord Sandwich, grał z przyjaciółmi w karty. Czując głód, a nie chcąc przerywać gorącej rozgrywki, kazał służacemu ugotować mięso i włożyć je między dwie kromki chleba, w ten sposób mógł zaspokić głód nie brudząc jednocześnie kart. Panini, czyli włoska odpowiedź. Panino to kanapka zrobiona z kromek chleba, najczęściej "ciabatty". Bochenek najczęściej krojony poziomo. Do kanapki dodaje się salami, szynkę, mięso, ser, itp. Niekiedy podawane na ciepło. Słowo to (po włosku dokładnie "mały kawałek chleba") może oznaczać bułkę lub kanapkę. Liczba mnoga to panini, ale często liczby mnogiej używają rozmówcy innych języków, zapożyczając słowo.(źródło: WIKIPEDIA) Wrap, czyli egzotycznie.  Wrap (ang. zawinąć) jest swego rodzaju kanapką wykonaną z okrągłego płaskiego chlebka (np. meksykańska tortilla, arabska pita lub ormiański lawasz) z zawiniętym w środku nadzieniem. Wrap różni się od kanapki tym, że całkowicie spowija nadzienie. Natomiast kanapka składa się z wyraźnie widocznych dwóch warstw - górnej i dolnej. We wrapie nadzienie z reguły składa się z pokrojonego w plastry mięsa, drobiu lub ryby na zimno wraz z rozdrobnioną sałatą, pomidorami pokrojonymi w kostkę, smażonymi pieczarkami, boczkiem, cebulą, serem i sosem. Wrap stał się popularny w latach '90 i prawdopodobnie pochodzi z Kalifornii jako uogólnienie teksańsko- meksykańskiego burrito.  (źródło: WIKIPEDIA)  Wszystko jasne? No to wracamy do książki. Podzielona jest ona na 6 części: Wstęp, w którym zawarta jest krótka historia kanapki. Rozdział 1 - Kanapka na każdą porę. Tutaj, oprócz budowy kanapki i sposobu przygotowania, znajdziemy również przepisy na różne gatunki pieczywa (np. pitę, bagietkę w stylu francuskim czy ciabattę), informację, jakich mięs i warzyw do jakich rodzajów kanapek użyć,  przepis na zapiekany czosnek itp. Rozdział 2 - Kanapki gorące i zapiekane. Mój ulubiony :D Znajdziemy tu przepisy na wszelkiego rodzaju gorące kanapki, od panini warzywnego zapiekanego z ziołową pastą z sera feta poprzez kubańską kanapkę z kurczakiem po panini z kiszoną kapustą, wołowiną i serem (MNIAM!!!). Rozdział 3 - Kanapki na zimno, naleśniki, pity i inne pieczywo do zawijania. Ten rozdział to również kopalnia przepisów na pyszne kanapki, np. azjatycki naleśnik z polędwicą wieprzową czy foccacię rozmarynową  faszerowaną kurczakiem. Rozdział 4 - Pasty i przyprawy. Tutaj opisane są różne, niezbędne do przygotowania pysznej kanapki, dodatki, takie jak pesto z czarnej fasoli czy majonez cytrynowo - koperkowy. Rozdział 5 - Desery - perfekcyjne połączenie słodkich saków ze wspaniałym aromatem. Jako, że za ciastkami nie przepadam, ten rozdział osobiście pomijam, ale jeśli ktoś słodycze lubi, znajdzie tu np.  przepisy na ciasto czekoladowe z orzechami pekan w polewie czy ciastko o smaku toffi. "Kanapki i Przekąski" to obowiązkowa pozycja na półce każdego street foodowca i sandwiczożercy. Napisana ze swadą, pieknie zilustrowana, powinna stanowić świetne źródło inspiracji dla każdego miłośnika kanapek. Gorąco polecam, jeśli się zdecydujecie na zakup, będzie to mądrze wydane 30 zł.  Książkę można nabyć np. w Merlinie Kanapki-i-przekaski-50-przepisow-ma-wysmienite-danie_Dwayne- Ridgaway 