Minął rok od czasu, gdy po raz pierwszy jadłem kebab w barze należącym do sieci Prosiaczek na ul. Świetego Leonarda 15. Wtedy zafiksowany byłem na tureckim chlebie do kebaba i inny mi nie smakował. Ale tortillę mieli niezłą. Po dobrych lawaszach w Sarayu, NURze i Troyu oraz zjawiskowym Bejti w Efesie, zacząłem częściej zerkać w stronę kebabów typu durum. Co prawda po wizycie w Antalya Kebap, gdzie podano mi przysmak zombie mój entuzjazm  mocno podupadł, ale ... Pomyślałem sobie, że może warto sprawdzić co przez ten rok w Imbiss Istanbul Kebap się zmieniło. Jeśli chodzi o lokalizację to wszystko zostało po staremu - do Imbissa nadal wchodzi przez bramę.     Zanim w nią jednak wejdziemy, warto zwrócić uwagę na potykacz wylepiony menu i promocjami:     Lokal mieści się w niedużym podwórku, gdzie wystawione są parasole i ławki, w sumie zmieści się na nich około 20 osób. W samym lokalu zaledwie jeden stolik 5 osobowy. Wszedłem więc do środka i zamówiłem sobie duży barani durum kebap z mieszanymi sosami. Zapłaciłem 10 zł i po około 3 minutach miałem go już w łapkach. Pierwsza uwaga: jest naprawdę duży!     Ciasto dobrze opieczone, ale tutaj mam prośbę: następnym razem durum chciałbym naprawdę gorący. Ten który dostałem był ciepły. Zacząłem jeść i muszę powiedzieć, że z każdym kęsem brwi unosiły mi się ze zdziwienia: ilość mięsa w tym kebabie jest porażająca. Powiedziałbym, że stosunek surówek do mięsa jest 1:9. Wow!      Sałatki  z uwagi na małą ich ilość nie dominują w żaden sposób, podkreślają jedynie smak. Podobnie z sosami - mieszane, więc niezbyt ostre, są wyczuwalne, ale nie ingerują w smak. Reasumując: za 10 zł najadłem się po pachy. Ilość mięsa naprawdę robi wrażenie, jest ono soczyste i smaczne, choć moim zdaniem nie tak dobrze przyprawione jak w NUR . Tak czy siak, całość jest smaczna i warta tych 10 zł. Gdyby jeszcze kebab dotarł do mnie gorący, nie miałbym żadnych uwag. Ale na duży głód polecam jak najbardziej. 