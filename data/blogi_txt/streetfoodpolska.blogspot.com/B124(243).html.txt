Lubię jedzenie na stacjach benzynowych. Wczoraj wieczorem jadąc na zakupy skręciłem w Źródłową by na stacji należącej do sieci Statoil zrobić sobie postój na małe co nieco. Miałem wziąć jedną rzecz, ale kiedy spojrzałem na opiekacz poczułem wzruszenie - dwie, dotąd nie próbowane przez mnie przekąski kręciły się raźno na rolkach. Tak więc postanowiłem się zapoznać z Mr Rollerem i hot dogiem Ostro Wędzonym.  Na pierwszy ogień poszedł Mr Roller (4,99 zł). Mięsny wałek wsadzony w hot dogową bułkę, udekorowany prażoną cebulką i ogórkiem konserwowym. Jeśli chodzi o sosy, to wybrałem musztardę i węgierski.        Bułeczka lekko zgrillowana, mięciutka i gorąca. Taka jak w klasycznych hot dogach. Pyszna. Sam Roller to wałek z mięsa. Nie wnikam z jakiego, ani ile w nim mięsa. Był po prostu pyszny i niewiele mnie jego skład obchodzi. Mięso było soczyste i dobrze doprawione. W połączeniu z dodatkami smakowało wybornie. Sosy które wybrałem doskonale współgrały z resztą przekąski. Całość bardzo smaczna i za 5 zł jak najbardziej godna polecenia. Potem przyszedł czas na Ostro Wędzonego (4,99 zł). Jest to hot dog francuski z wędzonym kabanosem. Do niego dobrałem tylko jeden sos, mianowicie Snack Dressing. Jest to sos przypominający smakiem i kolorem remuladę. Dobry, gęsty, lekko pikantny. Bułka - doskonale podpieczona, gorąca. Główny bohater, czyli Ostro Wędzony to soczysty kabanos, faktycznie mający posmak wędzonki. Bardzo dobry, ale spodziewałem się, że będzie bardziej wyrazisty. Mimo to warto było wydać 5 zł, bo jest to jeden z lepszych "francuzów", jakie jadłem.        Podsumowując: zarówno Mr Roller, jak i Ostro Wędzony to bardzo dobre, warte swojej ceny przekąski. Za 5 zł ciężko znaleźć coś równie smacznego. Polecam zdecydowanie.  Inne recenzje jedzenia na Statoil TUTAJ 