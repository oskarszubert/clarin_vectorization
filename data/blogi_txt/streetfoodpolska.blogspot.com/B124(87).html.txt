Kilka dni temu, zmierzając z mężem do CKMu na piwo po ciężkim dniu, przechodziliśmy obok Grillroomu Jaffa, a że była już pora obiadowa, zaszłam zobaczyć jak to wygląda po zmianach. Ponieważ nie byłam jakoś bardzo głodna, zdecydowałam się na zapiekankę. Kosztuje ona 4 zł, plus 1zł za wybrany dodatek: ananas, salami, bekon i jeszcze kilka innych. Wybrałam więc ananasa, zapłaciłam i czekam. Pani wrzuciła bagietkę do pieca, na niej standardowo grzyby z cebulką, duży plaster sera. Po wyjęciu ułożyła ananasa i zapytała o sos. Wybrałam keczup, wyszłam, zaczęłam zajadać. Zapiekanka nie dość, że spora, była wręcz przepyszna. Grzyby idealnie zblanszowane z cebulką, roztopiony ser i ananas to zaskakująco dobre połączenie. Bagietka chrupiąca, jedyne moje zastrzeżenie jest takie, że była zbyt krótko podgrzana, bo zaraz po wyjściu z lokalu zrobiła się zimna. Choć z drugiej strony może to też być winą panującej aury... Ale - co zaskakujące wcale nie była gumowata i bezpłciowa. W sumie ta zapiekanka zastąpiła mi obiad, gdyż kiedy ją zjadłam, nie miałam już miejsca na nic. I wiem, że wrócę tam przetestować inne dodatki. Żorż, bez strachu możesz jeść! :) 