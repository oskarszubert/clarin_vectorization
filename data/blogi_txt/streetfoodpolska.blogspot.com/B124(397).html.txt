Przedwczoraj opisałem Wam dwie kanapki z menu "Tanie Branie" w restauracji North Fish. Dzisiaj przedstawię Tortillę z Dorszem i Fish Box z kalmarami.  Tortilla. W zestawie z frytkami kosztuje tyle samo co inne pozycje z Taniego Brania, czyli 5,90 zł. Jest mniejsza niż klasyczna tortilla w North Fishu, a jej wnętrze to dokładnie to samo, co w FishBurgerze z dorszem. Czyli kawałki panierowanego dorsza, ostry sos, cebula i ogórek. Naleśnik był mocno ciepły, ale nie chrupiący. Tortilla nasyca mniej niż wersja w bułce. Jednak w połączeniu z frytkami stanowi atrakcyjną przekąskę. No i ta cena - znajdźcie coś podobnego za 5,90 zł :) No OK - Bsmart z KFC jest za 5,50 zł, ale moim zdaniem North Fish to dużo lepszy wybór.         FishBox z Kalmarami. Jeśli lubicie kalmary to temu zestawowi przyjrzyjcie się uważnie. Za 10,90 zł dostajemy frytki, sos i krążki panierowanych kalmarów. Nie policzyłem dokładnie, ale 10 było na pewno. Kalmary dostaliśmy tak gorące, że parzyły palce. Dostajemy też ćwiartkę cytryny do skropienia kalmarów. Sos ostry, doskonale podkreślał smak krążków, panierka chrupiąca i cieniutka, nie dominowała smaku. Absolutnie polecam, choć kalmary są nieco gumowate, ale to nie sushi bar czy restauracja, gdzie ceny owoców morza zaczynają się od 100 zł za porcję, a kalmary są masowane przed smażeniem, żeby zmiękły. Było pyszne i gorąco polecam. O ileż smaczniejsze były te z NF od tych z Gdyni!         Podsumowując: North Fish przedstawił bardzo atrakcyjną ofertę. Szczególnie studenci powinni być zadowoleni - jedzenie pyszne, a ceny niskie. W dodatku NF kusi jeszcze jedną promocją - codziennie do 13.00 za okazaniem legitymacji studenckiej macie zniżkę 30% ! No, to są te chwile, kiedy żałuję, że już nie studiuję :) Jednym słowem - polecamy! 