Pisałem już kiedyś o różnych smacznych piwach i zakąskach do nich. Ostatnio znowu odwiedziłem sklep AGA celem przyswojenia sobie nowej wiedzy na temat piwa. Efektem wizyty było nabycie kilku piw i zakąski, której poprzednio nie było, a na którą miałem straszną ochotę. Po kolei: na pierwszy ogień poszło piwo Altbier z Manufaktury Piwnej Browaru Jabłonowo. Piwo wzorowane na tradycjach dusseldorfskich, powstało we współpracy z piwowarem domowym Marcinem Chmielarzem (nazwisko zobowiązuje). Altbier jest ciemnym piwem górnej fermentacji. Pasteryzowane. Kolor ciemnobursztynowy, piana gęsta i zwarta. Piwo posiada bardzo lubianą przez mnie goryczkę, taką w sam raz. Dla mnie bardzo smaczne, aczkolwiek trudno mi opisać dokładnie jego smak - czuć lekko palony posmak, czuć słód... Po prostu dobre. Więcej informacji na temat tego piwa znajdziecie TUTAJ.    Dla żony nabyłem Jabłko w Piwie z Browaru Kormoran. Nie przepadam za piwami owocowymi, ale muszę przyznać, że to piwo jest wręcz idealne na gorące dni - alkoholu w nim nie czuć (choć zawiera go 4,5%), a jeśli chodzi o smak, to na myśl przychodzi mi od razu mus jabłkowy. Jabłko bowiem, zgodnie z nazwą jest smakiem dominującym. Nic dziwnego, bowiem do produkcji tego piwa użyto soku aż pięciu rodzajów jabłek! Znajdziemy więc posmak Antonówki, Lobo, Idareta, Cortlanda i odmiany Vista Bella. Lekkie, smaczne, idealne na lato. Dla tych, którzy lubią piwa owocowe lub piwo z sokiem będzie to strzał w dziesiątkę. Polecam.   Jabłka w Piwie tylko spróbowałem, skupiłem się bowiem na drugim piwie, a mianowicie Warmiaku Ciemnym, wyprodukowanym podobnie jak Jabłko, w Browarze Kormoran. Warmiak jest piwem niepasteryzowanym, o 6,5% zawartości alkoholu. Ciemne, z wyczuwalnymi nutami kawy i karmelu. Producent zawarł na etykiecie informację iż Warmiak jest piwem treściwym - wg mnie mimo dużej zawartości alkoholu, piwo to wydaje się lekkie w smaku. Smaczne, z goryczką, cieszyło moje kubki smakowe. Piwo słusznie nagradzane (I miejsce w Otwartym Konkursie Piw I Gali Browarników w 2009 roku oraz II miejsce w Konsumenckim Konkursie Piw Bractwa Piwnego, również w 2009 roku). Godne polecenia, aczkolwiek z powodu jego "zdradliwości" (6,5% alk., ale nie czuć tej mocy) zalecam ostrożność ;)   W trakcie konsumpcji pogryzałem sobie suszone rybki. Opakowanie zawiera 35 g, około 8-10 sztuk, suszonych rybek zwanych LIZARDFISH. Rybki suszone i solone są w całości - nie mają głów i wnętrzności, zachowały natomiast skórę i płetwy. Coś niesamowitego - idealna zakąska do piwa. Rybki są suche, twarde lecz jednocześnie lekko gumiaste, mocno nasolone. Żując je i spłukując smak piwem, czułem pełnię szczęścia. Polecam nie tylko piwoszom, ale i wszystkim, którzy lubią smak ryb.       Piwa i zakąski nabyłem w sklepie AGA na ulicy Romualda 15. Dziękuję Łukaszowi, który doradzał mi jak zwykle wybór piw, dla początkującego miłośnika piwa była to pomoc nieoceniona. 