Choć na pusty żołądek nie jadam, na wyjeździe tej zasady nie stosuję. Idąc Piotrkowską, w okolicach numeru 138/140 zobaczyłem za murkiem dwa lokale z azjatyckim jedzeniem. A czemu by nie? - pomyślałem i wszedłem. Po chwili wahania wybrałem lokal, który miał na ścianie wywieszone menu, czyli Bar Orientalny PACIFIC: Menu poraża ilością pozycji - nawet królika mają w karcie :) Po przestudiowaniu stwierdziłem jednak, że tak naprawdę każde mięso robione jest na 5 takich samych sposobów. Nie chciałem się najadać, bo przede mną było jeszcze kilka miejsc do odwiedzenia. Zdecydowałem się na sajgonki z surówką (4,50 zł) i kalmary słodko - kwaśne (9,50 zł).  Sajgonki: dwie duże, czyli tak samo jak podają w Kielcach. Do tego wziąłem ostry sos.     Opieczone na chrupko, w połączeniu z ostrym (ale bez przesady) sosem smakowały dobrze i stwierdzam, że warto zapłacić za nie 4,50 zł. Co prawda w środku dominuje ryż, ale za tę cenę ...     Potem przyszła pora na kalmary. Za 9,50 zł dostajemy porcję kalmarów smażonych z warzywami, ryż i surówkę. Do tego również wziąłem sos ostry.     Kalmary okazały się bardzo smaczne, miękkie, z lekka tylko gumowate. Warzywa chrupiące, choć zabrakło mi w nich grzybów mun. Mówiąc szczerze to dominują zwykłe warzywa - kalafior, kapusta, marchewka, fasolka. Trochę brak w tym azjatyckiej egzotyki, ale mimo to danie smaczne.     Kalmarów było sporo, więcej niż się spodziewałem, stosunek ryżu i surówek do kalmarów - w sam raz.  Podsumowując: wizytę w Pacificu wspominam dobrze. Za nieduże pieniądze można się najeść, wyszedłem zadowolony, problemów gastrycznych nie odnotowałem. 