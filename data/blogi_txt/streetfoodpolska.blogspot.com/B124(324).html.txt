Po świątecznym wypasie postanowiłem spłukać smak tradycyjnych potraw. Najlepiej kebabem. Poszedłem więc do Crazy Piramid Pizza by zmierzyć się z ich wersją narodowego dania Polaków. Niestety - mięso gotowe miało być najwcześniej za 20 minut, a czasu za bardzo nie miałem.  Jadłem tam ostatnio hot doga z pieca i był pyszny. Kiedy więc zobaczyłem na potykaczu ofertę na dużego hamburgera - stwierdziłem, że popróbuję. Hamburger sprzedawany jest w jednym rozmiarze, kosztuje 7 zł. Kotlet niestety nie jest własnej produkcji, kupowany gotowy, pomyślałem jednak, że po rozpasaniu slow burgerami przyda mi się kontakt z hamburgerem typowo fast foodowym.  Kanapka jest duża, zaprzeczyć nie można: A co w środku?      Mnóstwo dodatków: surówki, pikle w postaci ogórków i papryki oraz kotlet. No i sos. Jaki? Nie wiem :D Czuć go było w tle, ale nie na tyle, żeby wyłowić konkretny smak. Nawilżał jednak bułkę, więc swoją robotę wykonał.  Bułka - klasyczna hamburgerowa. Miękka, ale dość szybko wystygła. Na szczęście nie była ani sucha ani gumowata. Kotlet - jak to kotlet typu fast foodwego. Szału ni ma, tragedii też. Całość smakowała, jak typowy fast food od lat sprzedawany we wszelkich tego typu przybytkach. Nasyca, bo dodatków jest dużo, w smaku nienajgorszy, więc jeśli macie chęć na coś innego niż zapiekanka albo hot dog, a chcecie pozostać w kręgu fast foodowej klasyki, to od czasu do czasu można zjeść. 7 zł to nie majątek, a kanapka napycha na jakiś czas. Moim zdaniem jednak ich hot dogi XXL, nie dość że tańsze o 0,50 zł, są o niebo smaczniejsze. I następnym razem, jeśli kebaba nie będzie, to skuszę raczej na hot doga z pieca właśnie, albo grillowaną kanapkę. 