Wspominałem wczoraj, że testowaliśmy nowe kanapki w Maku. Przyszła pora by opisać Wam nasze wrażenia z testowania Chicken Hawaii. To nowa kanapka w segmencie premium, podobnie jak New York Beef Classic. Kosztuje 11,50 zł, my dobraliśmy jeszcze duże frytki (5,50 zł) i dużą Colę (1,50 zł).     Kanapka zapakowana w pudełko. Po otwarciu widać dużą sezamową bułkę kryjącą w swym wnętrzu przede wszystkim dwa składniki: panierowanego kurczaka i grillowanego ananasa. Oprócz nich jeszcze cheddar, sałata i śmietanowy sos.        Kurczak jest duży, w dobrze doprawionej panierce, soczysty. Grillowany ananas to to, co sprawia, że ta kanapka smakuje inaczej. Nadaje całości bardzo ciekawego, egzotycznego posmaku. Naprawdę poza sałatą i serem żadne dodatki nie są tu już potrzebne. Ser cheddar jest wyrazisty i dobrze pasuje do słodkiego ananasa i łagodnego kurczaka. Sos śmietanowy dobrze nawilża całość, nie jest nachalny, rzekłbym, że bardzo łagodny. I tutaj mój jedyny zarzut - cała kanapka, choć bardzo smaczna, dla mnie osobiście jest nieco zbyt łagodna. Aż prosi się o przełamanie słodyczy ananasa ostrzejszym sosem. Tę kanapkę, podobnie jak NYBC, moim zdaniem lepiej brać w zestawie z amerykańskimi frytkami, które są mocno i wyraziście doprawione, dzięki czemu kanapka nabiera nieco innego charakteru. Żona zjadła jednak ze zwykłymi i była bardzo zadowolona. Więc co kto lubi :)  Podsumowując: Chicken Hawaii to kanapka warta swej ceny. Na plus zapisuję ciekawe połączenie kurczaka z ananasem, nie przeładowanie dodatkami, soczystość, wielkość i smak. Minusem dla mnie jest jej łagodność, ale zapewne dla wielu osób będzie to raczej zaleta niż wada. Ciekawa odmiana, ale żeby była jasność, dla mnie, jako zdeklarowanego fana wołowiny, numerem 1 w Maku pozostaje McRoyal ;) Po Chicken Hawaii sięgnę jednak, jeśli najdzie mnie na kurczaka, bo smak zaciekawia i sprawia, że chce się od czasu do czasu powtórzyć. A teraz obiecany konkurs. Do wygrania jest 10 pojedynczych zaproszeń do McDonald's na Zestaw Powiększony z kanapką New York Beef Classic. Co zrobić, żeby takie zaproszenie wygrać? Odpowiedzieć na pytanie i mieć trochę szczęścia w losowaniu (bo zakładam, że prawidłowych odpowiedzi przyjdzie więcej niż 10). Pytanie brzmi: w którym mieście wykonano to zdjęcie? Odpowiedzi nadsyłajcie na adres: kontakt@streetfoodpolska.pl w tytule mejla wpisując "Konkurs MD". Czas start, odpowiedzi przyjmuję do północy z soboty na niedzielę. Zwycięzców ogłoszę w niedzielę po południu. Powodzenia! 