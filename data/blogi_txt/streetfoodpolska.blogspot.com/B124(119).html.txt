Kilkukrotnie przechodząc obok nowej pizzerii w Kielcach zwącej się Papajo Pizza, widziałem na tablicy zachętę do nabycia "hamburgera z pieca" za jedyne 4,50 zł. W końcu uległem. Powiem tak: myśląc z pieca spodziewałem się dużego hamburgera zapieczonego na chrupko. W rzeczywistości jest to zwykła kanapka tego typu. Bułka hamburgerowa, kotlet również klasyczny, co mnie nieco zmartwiło, bo miałem nadzieję na samodzielnie robionego hamburgera. Do tego sałatki i sos. I już. Nie jest to porcja na duży głód, mniejsza niż w Strefie Chili, ale smaczna i tania - za 4,50 ciężko kupić zjadliwego hamburgera. Jeśli nie jesteście bardzo głodni, a macie ochotę przetrącić jakiegoś fast fooda, to hamburgery w Papajo są idealnym wyjściem. Najeść się nie najecie, ale narzekać też nie będziecie. Papajo mieści się na Paderewskiego 33, bliżej ul. Sienkiewicza. 