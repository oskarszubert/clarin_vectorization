Z cyklu "Lubimy wracać w miejsca, które już znamy" ciąg dalszy. Wczoraj opisałem hot doga w "Kebab" na Paderewskiego, dziś przedstawię Wam tortillę w Jaffa Grillroom na Rynku. Ostatnim razem jadłem tam zapiekankę, teraz postanowiłem spróbować czegoś innego. Mój wybór padł na tortillę. Z czym? Ano z karkówką, z której Jaffa słynie. Co prawda oferują też kebab z kurczaka, ale ja jakoś wchodząc tam miałem wybitnie ochotę na wieprzowinę. Tak też zamówiłem. Po raz kolejny muszę pochwalić obsługę w Jaffie - miła i pomocna, sprawia, że chce się tam wracać. Duży naleśnik wylądował na elektrycznym grillu, karkówka pocięta w kawałki na patelni, która następnie trafiła do pieca. Sosy wybrałem mieszane. Do tortilli oprócz mięsa trafiły też surówki. Całość została sprytnie zawinięta, w ten sposób, że wzdłuż jednego boku idzie mięso, wzdłuż drugiego surówki. W ten sposób każdy kęs jest identyczny, nie na zasadzie, że raz mięso, raz surówki. Jakoś przyjemniej się to zjada moim zdaniem. Zapłaciłem 11 zł i poszedłem ze swoim street foodem w stronę domu. Szedłem sobie niespiesznie, jak zwykle analizując to co jadłem. A więc po kolei:   Naleśnik - duży, podpiekany dwa razy - pierwszy przed napełnieniem, drugi raz po zwinięciu, dzięki czemu, mimo zimnych surówek, do samego końca pozostał ciepły. Karkówka - absolutna rewelacja. Doskonale doprawiona, pocięta w kawałki, które nie zmuszają nas do długiego przeżuwania, gorąca i soczysta. Sałatki - nigdy nie skupiam się na tej części fast fooda, chyba, że w jakiś drastyczny sposób psują mi smak. Tutaj w żaden sposób nie przeszkadzały, doskonale komponowały się z mięsem. Być może duża w tym zasługa Sosów. Jak pisałem wcześniej, zamówiłem mieszany. Lubię bardzo jaffowe sosy - nigdy nie dominują w potrawie, zawsze natomiast podbijają smak. Tak było i tym razem.    Nie wiem, czy tortilla w Grillroomie występuje w jednym rozmiarze czy kilku - ta którą jadłem nasyciła mnie, ale... Podobnie, jak w przypadku lawasza w Troyu, wydaje mi się, że 11 zł to trochę za dużo. Moim zdaniem również w tym przypadku cena 9 zł byłaby adekwatna do ilości i jakości jedzenia.   Mimo to polecam, bo karkówka w Jaffie jest naprawdę smaczna i warto czasem dla odmiany spożyć coś innego niż klasyczny kebab. Jeśli więc głód dopadł Was na Rynku - polecam Jaffa Grillroom, bo jedzenie maja dobre, ceny nie z kosmosu, a obsługę nader uprzejmą.  A już w poniedziałek startujemy z dużym konkursem, w którym będziecie mogli wygrać m.in. kupony do zrealizowania w kilku miejscach przez nas opisanych. 