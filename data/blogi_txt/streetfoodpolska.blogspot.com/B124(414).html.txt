Postanowiliśmy zamówić pizzę. Jest jeszcze kilka pizzerii, których tutaj nie opisywaliśmy. Ale wszedłem w sieć i wyskoczyła mi strona Telepizzy. Reklamowała trzy nowe pizze. Powiem szczerze, że "stare" pizze smakowały mi tam lepiej, niż nowości. Ale... Postanowiliśmy zaryzykować. Korzystając z promocji 2 za 1, wzięliśmy dwie największe pizze. Każdy placek w dwóch smakach. W ten sposób mogliśmy spróbować 3 nowych smaków reklamowanych przez Telepizzę: Hot Habanas, Królewska Gouda, Sicilian Beef. Jako czwarty wybraliśmy Grill. Całość kosztowała nas 48,40 zł. Sos gratis.  No to jedziemy. Na początek Grill i Królewska Gouda:      Grill. Mięso, bekon, cebula i sos Barbecue. Trzy składniki, ale w prostocie siła. Smak naprawdę dobry, chociaż moim zdaniem ta pizza aż prosi się o sos ostry. Barbecue jest owszem, smaczny, czuć w nim smak śliwki, ale jest łagodny, a nawet zaryzykowałbym stwierdzenie, że lekko słodki. Zdecydowanie bardziej pasowałby mi tutaj chili na przykład. Jeśli jednak ktoś lubi pizzę łagodną, acz sycącą - powinien być zadowolony. Duża ilość cebuli dla mnie jest zaletą,cieniutko skrojony boczek okazał się soczysty, a mięso dobrze przyprawione.  Królewska Gouda. Nowy smak w ofercie. Gouda wędzona, bekon, pomidor i dwa sosy - śmietanowy i pikantny barbecue. Bardzo dobra pizza. Wędzona gouda wyraźnie wyczuwalna, bekon soczysty, a pomidory dobrze zapieczone - nie puszczały wody. Pizza ta jest reklamowana jako lekko ostra, ale dla mnie była łagodna. Chyba przez sos śmietanowy, który ostrość barbecue zagłuszał i w duecie z pomidorami mocno łagodził całość. Przyszła pora na drugi placek, czyli Hot Habanas i Sicilian Beef.     Hot Habanas. Nowość. Peperoni, papryka, ananas, gouda wędzona i sos - barbecue habanero. Ta pizza to mój zdecydowany faworyt wieczoru. Pikantna, wyrazista i bardzo smaczna. Salami soczyste, wędzona gouda podbija smak i nadaje aromat, sos habanero rzeczywiście ostry, a papryka i ananas lekko łagodziły jego ostrość. Kapitalne połączenie, nie spodziewałem się. Bardzo dobra pizza!  Sicilian Beef. Nowość. Wołowina, boczek, papryka i sos Free The Beef. Pizza smaczna i sycąca. jednak jedzona po ostrej Hot Habanas wydaje się bardzo łagodna. Nie jestem w stanie powiedzieć czegoś wiążącego o sosie free the beef - moje kubki smakowe zostały mocno przytłumione. Mogę tę pizzę jednak z czystym sumieniem polecić, bo smakowała mi, choć nie wyróżnia się jakoś specjalnie. Może gdybym od niej zaczął doszukałbym się czegoś unikalnego. Tak czy siak - smaczna.  Podsumowując: jestem miło zaskoczony. Tym razem każda połówka mi smakowała. Jak pisałem wcześniej, moim faworytem okazała się Hot Habanos, ale pozostałe trzy również warte są spróbowania. W prywatnym głosowaniu moich współbiesiadników najwięcej zwolenników zdobyła Królewska Gouda (3 głosy). Pięć osób najadło się dwoma pizzami po pachy, choć ciasto było tradycyjne, czyli raczej cienkie. Chciałem bardzo spróbować tych pizz na cieniutkim cieście finetta, ale okazało się, że dostępne jest ono tylko w rozmiarach średnim i dużym. jeśli spytacie, czy warto było wydać 48 zł na te pizze, odpowiem, że tak. 