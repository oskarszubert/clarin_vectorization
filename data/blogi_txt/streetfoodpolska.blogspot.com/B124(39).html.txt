Po ostatniej wizycie w Telepizzy, myślałem, że "następny raz" nastąpi za jakieś 3 - 4 miesiące. A jednak los lubi płatać figle, albo raczej fani Street Food Polska na Facebooku mają dar przekonywania :) Otóż wywiązała się dyskusja, podczas której Maciek Ś. zasugerował, że powinienem spróbować kanapki na ostro, którą Telepizza oferuje. Na ostro? Kanapkę? No ba! Namawiać mnie na takie rzeczy nie trzeba. Nazywa się ona Bocadillo, co dosłownie znaczy po hiszpańsku... kanapka własnie. W Telepizzy można ją zamówić w dwóch wariantach: z kurczakiem lub bekonem. No to poszliśmy z Młodym na Paderewskiego 34 przetestować te bocadillos. Tutaj mały zonk. Na stronie Telepizzy możemy przeczytać: Kanapka Bocadillo to najlepszy sposób na szybki i smaczny lunch - możesz ją zjeść w lokalu lub zamówić na wynos. Codziennie w godzinach 10:00 - 15:00 przyjdź do lokalu i skorzystaj ze specjalnej promocji na kanapkę Bocadillo za jedyne 5 zł.   Nigdzie nie piszą, że trzeba mieć kupon, prawda? A jednak. Pani przyjmująca zamówienie, na początku zażądała kuponu (który dostaniemy, jeśli zamówimy pizzę do domu na przykład), jednak widząc nasze zdziwienie i rozczarowanie zrezygnowała i z uśmiechem policzyła nam kanapki po 5 zł. Miło. Ustaliliśmy jeszcze, że obie bierzemy na ostro. Po około 10 minutach bocadillos trafiły na nasz stolik. Podane na talerzach, zawinięte w papier firmowy na wypadek, gdybyśmy jednak zdecydowali się jeść idąc. Odwijamy kanapki z papieru (są mega gorące! plus) i naszym oczom ukazuje się taki oto widok: Bocadillo z bekonem.  Boczek cięty jest w plasterki. Soczysty, ale dość łagodny w smaku. Warzywa świeże i chrupiące. Sos - jest faktycznie ostry, w gorącej kanapce ostrość jego jeszcze wzrasta. Ciasto bardzo dobre - chrupkie z wierzchu, jednak nie rozpada się podczas jedzenia, zachowuje sprężystość.      W połowie kanapki dokonuję podmiany z Młodym i kosztuję Bocadillo z kurczakiem. O ile uwielbiam bekon, to tutaj muszę stwierdzić, że kurczak bardziej do mnie przemówił. Cięty w kawałki, soczysty i dobrze doprawiony był w smaku dominujący. Reszta składników taka sama, jak w kanapce z bekonem.  Podsumowując: bocadillo w Telepizzy to bardzo ciekawa przekąska. Na średni głód doskonała i za 5 zł zdecydowanie warta spróbowania. Za 7,90 zł (cena regularna) jednak już bym się zastanowił, bo tuż obok za 8,50 zł mam Kanapkę Michała, którą uwielbiam i która nasyca dużo bardziej. Jednak od czasu do czasu warto z bocadillo się zaprzyjaźnić, bo ta kanapka inna jest od tradycyjnych, ciekawa w smaku i w wersji na ostro - naprawdę dobra. 