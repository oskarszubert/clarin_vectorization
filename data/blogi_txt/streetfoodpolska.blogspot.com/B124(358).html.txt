Marcin opisał ostatnio pizzę w VooDoo. Opisał ją tak smakowicie, że kiedy zastanawialiśmy się z żoną, gdzie by tu na pizzę pójść, od razu pomyślałem o tym właśnie miejscu. Około 20-tej dotarliśmy do lokalu. Na start wzięliśmy Kasztelana (duży 6 zł, mały 5 zł) i zaczęliśmy studiować kartę, zagryzając marynowanymi w oliwie z ziołami oliwkami, które podano nam jako czekadełko. Jako przystawkę wybraliśmy Ser Wuja Toma, bo oboje przepadamy za serami pleśniowymi, a w VooDoo camembert podawany jest inaczej niż gdzie indziej. Mianowicie grillowany ser polewany jest sosem malinowym i podawany z ananasem. Takie połączenie okazało się bardzo ciekawe, moim zdaniem ser smakował dużo lepiej niż z żurawiną. Jego słoność została przełamana słodyczą leciutkiego sosu malinowego i ananasa. Cena 12,90 zł - polecam, warto spróbować.     Po zjedzeniu przystawki przyszła pora na pizzę. Postanowiliśmy spróbować dwóch smaków, których w menu tymczasowym nie było, a mianowicie Serrano i Hot Louie. Wzięliśmy więc po połówce. Po kilku minutach pizza wylądowała na naszym stoliku. Pachniała i wyglądała bosko:     Serrano: na placku znajdziemy ser, sos, naprawdę dużą ilość szynki serrano posypanej startym parmezanem, rucolę i pomidorki koktajlowe. Smak doskonały, jakość i ilość składników nie budzi zastrzeżeń, jedyny zarzut - pomidorki i rucola były chyba w ostatniej chwili wyjęte z lodówki, więc nieco schłodziły tę część placka. Ale smakowi do zarzucenia nic nie mam i polecam. Hot Louie: nie ukrywam, że tej pizzy byłem najbardziej ciekaw. Uwielbiam kindziuk, a on właśnie stanowi tutaj główny składnik. Oprócz kindziuka na pizzy znajdziemy sos, ser, cebulę i papryczki chili. Wziąłem kawałek i... już wiem, że znalazłem swój smak. Soczysty, świetnie przyprawiony kindziuk doskonale komponował się z cebulą i ostrymi jak piekło papryczkami. Uwierzcie mi, że HOT w nazwie ma pełne uzasadnienie. Papryczki paliły przełyk na tyle, że musiałem zamówić 50 g czystej wódki by przynieść ulgę płonącemu gardłu. Tak, ta pizza to od dziś mój numer jeden! Do pizzy podano nam oczywiście dwa rodzaje oliwy i po raz kolejny stwierdzam, że jest to duża lepsza opcja niż tzw. sosy do pizzy. Cena pizzy: 22,50 zł. Polecam gorąco! Reasumując: VooDoo Steak House   Pizza po raz kolejny pokazało klasę. Wszystko było bardzo smaczne, na jedzenie nie czeka się długo, obsługa jest kompetentna i pomocna. Polecam to miejsce, zarówno na romantyczną kolację, jak i wypad z przyjaciółmi. P.S. Zauważyłem, że wprowadzili kartę win (średnia cena 40 zł za butelkę), więc przydałaby się może jeszcze deska serów? Albo fondue? My osobiście chętnie skorzystalibyśmy z takiej oferty. Inne recenzje lokalu TUTAJ. 