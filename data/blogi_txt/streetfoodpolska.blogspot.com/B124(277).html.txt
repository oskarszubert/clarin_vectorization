Uwielbiam sandwicze w Subwayu. Dlatego też z dużym zaciekawieniem przyjąłem informację o wprowadzeniu nowej pozycji do oferty. Udałem się więc do Subwaya w Galerii Korona, żeby zawrzeć bliższą znajomość z Chicken Bacon Ranch Melt. Zdecydowałem się na 15 cm, koszt - 10,90 zł. Za dopłatą 5,90 zł można powiększyć sandwicza do 30 cm. Subway na swoim fan page na Facebooku zapowiada, że będą kupony rabatowe na tę kanapkę, więc warto śledzić.  Tradycyjnie najpierw wybrałem pieczywo - moje ulubione, czyli parmezan - oregano. Do bułki trafiły główne składniki, czyli grillowany kurczak, bekon i ser, po czym kanapka trafiła do piecyka. Po zapieczeniu dobrałem dodatki - zdecydowałem, że do kurczaka i bekonu najlepiej będą pasować ostre papryczki, świeża papryka, ogórek konserwowy i surowa cebula. Na koniec sos i sandwicz gotowy. Jak widać na zdjęciach, składników jest dużo - Subway jak zwykle stanął na wysokości zadania:        A jak ze smakiem? Otóż... bardzo dobrze. Pieczywo podgrzane idealnie - mięciutkie i sprężyste, świetnie doprawione.  Grillowany kurczak soczysty, kawałki duże, dokładnie wypełniające całą kanapkę. Bekon - świetnie wysmażony, dwa duże plastry, wyraźnie wyczuwalny w smaku. Warzywa i pikle - soczyste, chrupiące, ostre papryczki miło zaostrzały smak. Ser doskonale sklejał wszystkie składniki. Sos - świetny. Miałem brać chipotle, ale zaufałem obsłudze i wziąłem dedykowany tej kanapce sos Ranch. I nie żałowałem - sos ten był idealnym uzupełnieniem smaku. Lekko ostry, na bazie majonezu i chyba śmietany, doskonały.  Podsumowując - Chicken Bacon Ranch Melt to kolejny doskonały sandwicz w ofercie Subwaya. Powiem szczerze, że dla mnie to w ogóle jedna z najlepszych kanapek, jakie jadłem. Zdecydowanie polecam - brać na ciepło, bo smakuje rewelacyjnie! 