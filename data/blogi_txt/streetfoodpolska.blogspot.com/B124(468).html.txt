Dzisiaj mam dla Was kolejną nadesłaną recenzję. Tym razem Hero Inn opisuje swoją przygodę z zapiekanką w budzie, którą ja kiedyś wpisałem już na listę "strzeż się tych miejsc". A jak to było i co to za zapiekanka przeczytacie poniżej:    Stare przysłowie mówi: „Nie wybieraj zapiekanki gyros. Nigdy”. Przez długie lata stosowałem  się do  tego „przykazania”. Aż tu nagle coś poszło nie tak. Pewnego dnia, będąc głodny i wycieńczony postanowiłem zjeść zapiekankę. Taka najzwyklejszą. Zły los sprawił, że znalazłem się na rogu Kościuszki i Bodzentyńskiej. Stoi tam w rogu klasyczna przyczepa z jadłem ulicznym, tuż obok zakładu pogrzebowego, urocze miejsce na posiłek. Patrzę: zapiekanka za 6 zł różne rodzaje do wyboru, w tym z grosem. Hmm… zaryzykuje grosa. I to był błąd. Po pierwsze czas oczekiwania był za długi. Po drugie, bułka była średnio ciepła i po dwóch ukąszeniach, bezczelnie wystygła. Sama zapiekana, składała się z przyzwoitej bułki typu „wąskiego”, nawet nieźle chrupkiej, nie gumowej. No to tyle plusów. A co z farszem? Podstawa to keczup oraz ser żółty, który był nawet smaczny. No i kurczakowy gyros, niezbyt ciepły, słabo doprawiony i tak suchy, że zaczął absorbować h2o z otoczenia. Nieszczęsny kurczak, który był w kilku dużych kostkach ( które niewygodnie się jadło) skromnie ułożony na bułce, oprócz taplania się w keczupie, nieskromnie okrywał się sosem o smaku białego koloru. Tak, smak białego koloru, ponieważ nie był to ani sos jogurtowy, ani śmietanowy czy  majonezowy, a z pewnością nie był czosnkowy. Za to można powiedzieć, że był za kwaśny. Ogólnie wybór nie trafiony. Istnieje tylko jedno miejsce gdzie gyros i zapiekanka nie tworzą „kulinarnego mezaliansu”. To Hamer Lunch w Pińczowie, jakbyście byli – zachęcam do skosztowania. A co do opisywanej wyżej zapiekany, nie polecam, już lepiej było to 6 zł zainwestować w Amber Gold. Byłoby tak samo wyrzucone w błoto.        Autorem tekstu i zdjęcia jest Hero Inn. 