Znowu tam polazłem. Miałem testować ofertę śniadaniową w Kielcach, ale plany te wzięły w łeb przez przeziębienie, które sprawiło, że wstawanie przed 10 rano okazało się ponad moje siły.  No więc znowu tam polazłem. Polazłem z dwóch powodów. Po pierwsze bardzo mi smakuje to, co w Chabo robią. Po drugie - Chabo jako jedyne chyba w Kielcach ma w menu kebab, który można porównać do kebaba w KFC  - oba oferują panierowane mięso z kurczaka w bułce kebabowej. Dlatego też zamiast kontynuować przygodę z rewelacyjnym Gyrosem Special w innej wersji, zdecydowałem się na Gringo.  Gringo figuruje w Chabo jako kebab, ale podobnie jak kebab w KFC chyba dlatego, że sprzedawany jest w kebabowej bułce. No bo kebab z panierowanym mięsem?  Dotarłem więc na miejsce i zamówiłem Wielkiego Gringo w bułce (11,90 zł - kolejne co łączy oba kebaby) w wersji na ostro. Bułka została zgrillowana w elektrycznym opiekaczu, następnie napełniona warstwowo (od dołu): sałata lodowa, kukurydza, pomidor, papryczki i mięso (panierowane polędwiczki z kurczaka) sosy, znowu warzywa, znowu mięso i znowu sosy. Odebrałem i wyszedłem jeść.     Bułka - klasyczna kebabowa. Zgrillowana na chrupko. Kiedyś takich bułek nie znosiłem, okazuje się, że dużo zależy od tego, jak ją podgrzewają i od wsadu. Tutaj zastrzeżeń nie miałem. Nie była kluchowata tylko, jak pisałem wcześniej, ujmująco chrupiąca. Warzywa - sałata lodowa, kukurydza, czerwona ostra papryczka i pomidor. Sałaty nie jest dużo, co dla mnie stanowi zaletę, szczególnie od czasu zjedzenia kebaba w Fast. Kukurydza, jak kukurydza, pomidor świeży i jędrny, papryczka przyjemnie pikantna. Warzywom nie można nic zarzucić, nie przeważają i dobrze się komponują zarówno z sosami, jak i z mięsem. Sosy - zabijcie mnie - po raz kolejny nie spytałem, jakie noszą nazwy. Ponieważ prosiłem o wersję ostrzejszą, zakładam, że mogły to być hiszpański i meksykański. Mniejsza o nazwy -  sosy są bardzo dobre, wyraziste i dobrze podbijające smak całej potrawy. Mięso - panierowane polędwiczki z kurczaka. Pocięte w dość duże kawałki stanowią clou całej potrawy. Jak zwykle w Chabo - mięsa nie żałują, panierka ich autorstwa nieodmiennie mnie zachwyca, dobrze doprawiona zamyka w środku perfekcyjnie soczystego kurczaka.  Podsumowując: Gringo w Chabo to bardzo dobra... no właśnie, kanapka? Kebab? W każdym razie - bardzo dobre danie. Polecam spróbować na ostro. Ceny: mały 7,90 zł, standard 9,90 zł, wielki 11,90 zł. Jeśli jesteście ciekawi, jak na tle Gringo wypada kebab w KFC - śledźcie bloga, recenzję wrzucę po niedzieli. Poniżej jeszcze kilka zdjęć - przepraszam za jakość, ale robiłem je nowym telefonem i jeszcze nie rozgryzłem aparatu.  p.s. Ukłony dla Obsługi - zawsze uśmiechniętej i pomocnej. 