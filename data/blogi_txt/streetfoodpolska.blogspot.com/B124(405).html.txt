Do tej pory nie mogłem w KFC znaleźć niczego dla siebie. Bsmart dobry jest dla krasnali, Longer mnie załamał. No dobra - frytki maja bardzo dobre. Ale cóż frytki, skoro KFC to sieć słynąca z dań z kurczaków? Już, już miałem wybrać się na nowość, czyli kebab, kiedy na fan page Street Food Polska Lucjan N. podpowiedział mi, żebym przetestował Grandera. To największa i najdroższa kanapka Pułkownika. Do wyboru mamy dwie wersje: Grander i Grander Texas. Wybrałem tego drugiego - przemówił do mnie ostry sos BBQ i bekon. Kanapka kosztuje 11,20 zł, więc nie mało. No cóż, kto nie ryzykuje... Po kilku chwilach odebrałem kanapkę zawiniętą w firmowy papier i udałem sie do stolika. Rozwinąłem:   Kanapka napchana do maksimum - kurczak, ser, bekon i warzywa. I do tego sosy: ostry BBQ i łagodny majonezowy: Wgryzłem się. Uwaga: sosów jest dużo, nawet za dużo - spływały mi po palcach. Bułka okazała się pyszna - cieplutka, miękka, nie rozpadała się podczas jedzenia. Bardzo smaczna. Kurczaka były dwa duże kawałki, w panierce, dobrze doprawione, soczyste. W przeciwieństwie do Longera, tutaj mięsa starczyło na pokrycie całej powierzchni bułki (nawet wystawało lekko na zewnątrz). Warzywa (czerwona cebula i sałata) okazały się nieinwazyjne w smaku - chrupały sobie w tle i pasowały do całości. Ser - dobry, lekko ostry cheddar, sklejał oba kawałki kurczaka i podkreślał smak. Sosy - poza tym, że było ich za dużo i kapały z kanapki, pasowały do całości. Szczególnie BBQ okazał się bardzo smaczny. Bekon - był, ale jak dla mnie za bardzo wysmażony. Mało chrupki, suchawy, twardy. Równie dobrze mogłoby go nie być, bo smaku na pewno nie poprawiał.  Reasumując: Grander Texas to duża, nasycająca, smaczna kanapka. Warta spróbowania. Na codzienne zajadanie raczej za droga, ale od czasu do czasu - czemu nie? Po zjedzeniu Grandera Texas łaskawszym okiem zerkam na kanapki w KFC i w najbliższym czasie zamierzam zaprzyjaźnić się z Brazerem.  Jadłem w KFC w Galerii Korona na ulicy Warszawskiej 26. 