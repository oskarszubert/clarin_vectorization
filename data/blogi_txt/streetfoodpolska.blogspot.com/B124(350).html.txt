O daniach z North Fisha sporo już pisaliśmy. Jednak ciągle nie było okazji zapoznać się z ichnimi tortillami w wersji pełnowymiarowej. Co prawda tortilla z łososiem została u nas przez duet smakoszy PD DK opisana, ale skoro już do NF dotarliśmy, to czemu samemu nie spróbować?  A więc zdecydowaliśmy się na tortille. Jedną wzięliśmy solo, a drugą w zestawie. Koszt tortilli to 8,90 zł. W zestawie natomiast (wg paragonu) ceny są następujące: Pepsi - 1,50 zł, frytki - 4,50 zł, tortilla - 8,90 zł.     Frytki, jak zwykle w NF, świetne. Pisaliśmy już o nich, więc nie będę się powtarzał. Zajmijmy się tortillami. Pakowane są w bardzo fajne pudełka. Podobne jak w McWrapie, wygodnie się je otwiera i wygodnie zjada zawartość. Tortilla z łososiem: placek nie powala - wg mnie nieco za suchy. A wsad? Łososia sporo, nie są to duże kawałki, ale czuć go wyraźnie, nadaje smak całemu daniu. Szpinak - nieźle przyprawiony, z serem pleśniowym. Wielbię szpinak z serem, więc daję plusa. W połowie mniej więcej natknąłem się na suszone pomidory. Nie jest ich dużo i nie zmieniają smaku tortilli. Ot, przyjemny dodatek wyczuwalny w momencie zgryzienia. Całość smaczna, choć dla mnie nieco za sucha - przydałby się jakiś sos. Na średni głód w sam raz, na większy tylko w zestawie. Tortilla z tuńczykiem. Wyobraźcie sobie typową tortillę kebabową, tylko mięso zamieńcie na rybę. Kawałeczki grillowanego tuńczyka sąsiadują tutaj z pomidorami, czerwoną cebulą, świeżym szpinakiem i serem mozarella. A wszystko to w sosie tatarskim. Całość jest soczysta i smaczna. Od siebie dodałbym kroplę ostrego sosu, bo ta tortilla jest łagodna, a odrobina ostrości na pewno podbiłaby smak. Ale smakowało dobrze, więc się nie czepiam. To danie również polecam na średni głód. Bardzo głodnym sugeruję jednak dobranie do tego frytek.     Podsumowując: moim faworytem w tym starciu okazała się tortilla z tuńczykiem. Była bardziej soczysta i ogólnie smaczniejsza. Czy warto wydać na nią 8,90 zł? Tak, jeśli nie jesteście bardzo głodni. Tak, jeśli lubicie ryby. Tak, jeśli macie ochotę na coś szybkiego, a innego niż kebab czy zapiekanka. Jeśli jesteście bardzo głodni to bierzcie do tortilli frytki. Bez nich to tylko smaczna, ale niezbyt nasycająca przekąska. Jedliśmy w North Fishu w Galerii Echo. 