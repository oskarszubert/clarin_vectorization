Żytnia. Który Kielczanin nie zna tej ulicy? Jeden z głównych punktów strategicznych miasta, jeden z najsłynniejszych punktów z fast-foodem. Ileż to czasu spędziło się w kolejkach za czasów studenckiego życia? Ileż to ciarek przeszło po plecach w środku nocy, gdzie całe mocno podchmielone towarzystwo obleśnie patrzy na jedną, dwie kobiety stojące gdzieś na końcu kolejki? Ile peanów, pieśni pochwalnych i innego rodzaju zachwytów na temat jedzenia z Żytniej słyszałam, to nawet nie zliczę. Wiele razy budziła się we mnie ochota na kebab stamtąd właśnie. Żaden inny, nigdzie indziej. Żytnia i już. Mnóstwo razy, bladym świtem, z moim ówczesnym towarzyszem niedoli wracaliśmy skądś tam i ów kebab był naszym obowiązkowym przystankiem. Było naprawdę pysznie.Do pewnego momentu, w którym po drugiej stronie ulicy otworzono identyczną budkę, a obie podciągnięto pod szyld CeZet Baru. Wtedy właśnie zmieniło się więcej, niż tylko nazwa, choć nadal kebab z Żytniej był nr 1 dla wielu. Ostatnimi czasy jednak, ów przybytek został przeze mnie zapomniany, pomijany, bądź po prostu nie było mi po drodze, tym bardziej, że w bliższym sąsiedztwie odkryłam kilka fajnych, smacznych punktów z jedzonkiem.Jednak kilka dni temu, z okazji soboty, postanowiłyśmy z przyjaciółką odwiedzić naszego znajomego na Czarnowie. Ja w celu spożycia, Ona w celu bycia. W pewnej chwili, jak to na Ciężarną przystało, stwierdziła, że ma ochotę na kebab. I ta myśl zaczęła kiełkować we mnie, z każdym kolejnym drinkiem coraz bardziej intensywnie. Żytnia niedaleko, zatem po skończonych pogaduchach udałyśmy się obie do dawno nie odwiedzanego przybytku. Ja w celu zaspokojenia głodu poalkoholowego, Ciężarna w celu zaspokojenia zachcianki. Wybór padł na tortillę, 10 zł sztuka. Już mi ślinka ciekła na samo wspomnienie tamtego dawnego smaku i... ZONK!Dostałysmy pachnące, gorące zawiniątko, siadłyśmy na ławce obok budki i zaczął się mój horror...Przy tym, co przeżyłam Hitchcock może się schować...Naleśnik (jedyny pozytyw całego jedzenia) gruby, solidnie przypieczony. W środku mięso drobiowe, dziwnie przyprawione, tłustawe, ale jemy dalej. Pekińska, ogórek marynowany, ni to kiszony, ni konserwowy (jeśli ktoś kojarzy sałatki w słoikach, takie z ogórkiem, papryką, marchewką i czymś tam jeszcze w zalewie, to właśnie tak samkował ten ogórek)... Do tego zupełnie nie pasujące, standardowe sosy: czerwony i majonezowo-czosnkowy. Po prostu koniec żartów. Gdzie jest pomidor, ogórek świeży? Gdzie kukurydza, cebula, gdzie, ja się pytam, gdzie to wszystko jest???Zjadłyśmy, bo w końcu ja zaspokoiłam swój głód poalkoholowy, Ciężarna zachciankę, więc niby wszystko w porządku, ale niesmak i dziwnie złe wrażenie po Żytniej pozostanie na długo. Nie wiem czy to wina pracującej tam pani, czy inny czynnik, nie zamierzam tego sprawdzać i przybytek ów będę omijać szerokim łukiem jeszcze bardzo długo.Na szczęście nie było żadnych sensacji, może to zasługa wódki z colą, a może nie, ale na samo wspomnienie tej pseudotortilli przechodzą mnie dreszcze. I bynajmniej nie są one przyjemne. 