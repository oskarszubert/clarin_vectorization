Na początku lat 80-ych ubiegłego wieku, kiedy chodziłem do szkoły podstawowej, w każdej szkole była akcja "Październik Miesiącem Oszczędzania". McDonald's chyba też o niej pamięta, bo do obowiązujących promocji doszła nowa, pozwalająca nam oszczędzić 1,50 zł - w październiku hamburger za 2 zł. Postanowiłem przyjrzeć się tej promocji bliżej, tym bardziej, że hamburgera z Maca do tej pory nie opisałem. A przy okazji skorzystałem też z promocji 2 for U - Snack Wrap + małe frytki za 5 zł (oszczędzamy 3,40 zł w stosunku do ceny produktów kupowanych osobno), dzięki czemu mogę Wam przybliżyć macową tortillę.       Czy za 7 zł mozna w McDonald's zaspokoić głód? Sprawdźmy:  Hamburger za 2 zł. Normalnie w cenniku stoi po 3,50 zł. Co dostaniemy za tę cenę? Po rozpakowaniu z papieru (pudełka zarezerwowane są dla dużych kanapek) moim oczom ukazała się mała, zgrabna bułeczka:     A w niej kotlet wołowy, musztarda, ketchup i plasterek ogórka. Na zdjęciu widziałem jeszcze cebulkę, niestety - w moim hamburgerze jej nie było:        Sama kanapka jest smaczna. Bułeczka mięciutka, podpieczona w środku. Kotlet soczysty i smaczny. Sosy - są. Ogórek - gdyby chociaż 3 plasterki dali... OK, nie czepiam się - w końcu za 2 zł ciężko kupić kanapkę z kotletem, do tego smaczną. Ale żeby się najeść trzeba by zjeść ich kilka. W moich ustach zniknęła w 3 kęsach. Na szczęście miałem jeszcze zestaw  Snack Wrap + frytki. Snack Wrap to mniejsza wersja McWrappa. Hmmm... Mówiąc szczerze to nawet bardzo mała:     Wielkość wielkością, ale dlaczego dostałem Snack Wrapa zimnego? Pierwszy raz mi się to w McDonaldzie zdarzyło. Wiecie dobrze, jak smakuje zimny naleśnik. Jest gumowaty. A co w środku? Pomijając fakt, że zupełnie nie przypomina tego, co zobaczyć możemy na zdjęciach reklamowych, składniki wymienione na stronie firmowej były wszystkie: kawałek kurczaka w panierce, ciutka sałaty, kawałeczki sera (to te żółte plamki) oraz sosy - właściwie niewyczuwalne. Powiem szczerze, było to moje pierwsze i ostatnie spotkanie z tortillą w Macu. Nigdy więcej! W promocji 2 for U zdecydowanie korzystniej wybrać jakąś kanapkę (cheeseburgera, hamburgera lub chickenburgera).  Frytki. Po którejś recenzji kanapek z MD czytelnik napisał, że frytki w Macu są coraz bardziej słone. To prawda. Ja lubię sól, ale jeśli ktoś soli mniej ode mnie, to albo nie doje, albo od razu złapie za napój. Poza tym jak zwykle są świetne, jeśli chodzi o sieciówki, to jedne z najlepszych. Podsumowując: ku swemu zdziwieniu, po zjedzeniu frytek... poczułem się nasycony. Czyli dzięki promocjom cenowym  można za 7 zł bez problemu zaspokoić średni głód. A czy jest to smaczne? I tak i nie - zależy co kto lubi. Zapewne gdybym zamiast Snacka wybrał cheeseburgera moje wrażenia byłyby pozytywniejsze. Jednak uczciwie przyznaję - za 7 zł opłaca się. 