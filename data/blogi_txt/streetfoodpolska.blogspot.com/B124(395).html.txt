Oj, jak ja dawno w 4 Mobiles nie jadłem! Więc kiedy przejeżdżałem w pobliżu ulicy Astronautów, od razu skręciłem, żeby sobie smak serwowanych tam przekąsek przypomnieć. Przez chwilę się zawiesiłem, bo choć smaka miałem na grillowana kanapkę, mój wzrok przyciągnęła kartka z informacją, że w ofercie pojawiły się kartacze, 3 sztuki za 6 zł. Ale nie, aż tak głodny nie byłem, a poza tym ... może kebab? Nie, też nie, najmniejszy z oferty, czyli pita również wydawał mi się za duży. No to... Kanapka. Ale mała. Kanapka z szynką i pieczarkami zaliczona, Kanapka Michała takoż, więc może ... Tak, mała Kanapka Wiejska to dobry pomysł. Zapłaciłem 5,50 zł i po około 3-4 minutach odebrałem swoje zamówienie.     Mała kanapka w 4 Mobiles to połowa bagietki, więc wcale taka mała nie jest. A co dostajemy? Tradycyjnie już w tym miejscu rewelacyjną, grillowana bagietkę z wsadem. W przypadku Kanapki Wiejskiej w środku znajdziemy plastry wiejskiej, podwędzanej kiełbasy, świeżego ogórka, takiegoż pomidora, ogórka konserwowego i surówkę z kapusty. Do tego sos majonezowy.        Całość smakuje rewelacyjnie. Co prawda surówki z kapusty jest moim zdaniem trochę za dużo, ale stanowi ona dolną warstwę, więc jeśli jemy od góry, łatwo się nadmiaru kapusty pozbyć. Kiełbasa jest naprawdę dobrej jakości, czuć w niej mięso, a nie wypełniacze, jest też dobrze doprawiona. To jedna z lepszych kanapek, jakie jadłem. Powtórzę tutaj - duży wpływ na to, że kanapka jest świetna ma pieczywo. Jest po prostu rewelacyjnie dobre. Tymi kanapkami ( w wersji dużej) najemy się, jak dużym kebabem, w wersji małej zaspokoimy bez problemu średni głód. A przy tym zjemy naprawdę smacznie. Polecam po raz kolejny!  4 Mobiles znajduje się tuż przy stacji Statoil, na rogu ulic Astronautów i Źródłowej. Drugi lokal pod nazwą "Kebab" znajdziecie na Paderewskiego. 