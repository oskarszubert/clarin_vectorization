Jako że mamy długi łikend, a sezon grillowy się zaczyna, pomyślałem, że podrzucę Wam pewien przepis, który z powodzeniem stosuję na grillowe spotkania. Robiłem to danie na II Kielecką Gastrofariadę i wszystkim smakowało. A więc - Ladies and Gentelmen - kaszanka w kapuście. Potrzebujemy:   kaszankę jęczmienną (po kawałku na osobę) kapustę kiszoną miód, przyprawy, śliwki suszone, wytrawne czerwone wino (ok. 150 ml), słoninę folię aluminiową   Słoninkę, boczek lub podgardle wędzone wrzucamy na głęboką patelnię (lub garnek), wytapiamy. Kiedy skwarki wytopione, siekamy kapustę drobno i wrzucamy na tłuszcz. Przesmażamy, aż wchłonie cały tłuszcz. Podlewamy wodą i dusimy. Po około 15 minutach dodajemy: miód (tyle, żeby kapusta straciła gorycz i kwas - może być lekko kwaskowa), suszone śliwki pocięte w kawałki, podlewamy winem. Dusimy 30 minut. Doprawiamy wg smaku solą, pieprzem, kminkiem itp, lub gotową przyprawą do bigosu. Dusimy kolejne 20 minut. Kapusta powinna być miękka i wilgotna. Jeśli wlaliśmy za dużo wody, odparowujemy, ale bez przesady - MUSI pozostać dobrze wilgotna. Folię aluminiową dzielimy na kawałki około 40 - 50 cm. Na środku układamy porcję kapusty. Na kapuście kładziemy kaszankę - jeśli mamy "kiełbaski", nacinamy je, jeśli mamy pęto, dzielimy na kawałki i też nacinamy. Jeśli ktoś lubi mocno doprawioną to można posypać kaszankę np. przyprawą do grilla, ale zasadniczo nie ma potrzeby.      Kaszankę zawijamy w ten sposób, aby uzyskać "namiocik", czyli szeroko u dołu, zwężając ku górze - dzięki temu smaki i aromaty krążą w folii apetycznie się mieszając.      Pieczemy na rozgrzanym grillu około 20 minut. Smacznego! 