Zachciało nam się pizzy. Bardzo. Syn powiedział, że jego kolega powiedział, że w Pizzerii Bukówka mają dobrą pizzę. No to patrzymy w internecie - wygląda ciekawie. Ceny przystępne - mała (32 cm) 12,50 zł - 20 zł, duża (45 cm) 16,50 - 26 zł, tylko Specjale (7 składników do wyboru) odpowiednio 22 i 30 zł. Czyli ryzykujemy i zamawiamy. Dużą. Podaję adres, pytam ile mam do zapłacenia, 25 zł. OK. Pizzę dowożą nam szybko (w około pół godziny) i tutaj ZONK. Do zapłacenia nie 25 zł, a 30 zł. Czemu? Otóż: dostawa gratis obowiązuje na obszarze osiedli Bukówka i Barwinek, pozostałe dzielnice płacą za dowóz 5 zł. Więc dlaczego ani obsługa ani strona www o tym nie informuje?  No nic, otwieramy pudełko, a tam...     Pachniała i wyglądała super. No to do dzieła. Najpierw połówka pod nazwą   Corrida  Wg menu: ser, bekon, szynka, pieczarki, papryka pepperoni, chili. I wszystko to było. I to w dużych ilościach - żadnego składnika nie pożałowano. Pizza bardzo dobra, najpierw wydaje się łagodna, wręcz delikatna, po chwili wchodzi ostrość, nie paląca, każąca co chwila przepijać, ale jednak wyraźna, która towarzyszy nam już do końca. Smaki się mieszają, raz czujemy soczystą wędlinę, raz łagodne pieczarki, raz ostrość chili, raz delikatną kwaskowość pepperoni. Bardzo smaczna pizza.     Jako drugą połówkę wybraliśmy   Spinaci    bo skusiło nas połączenie: sera, szynki, szpinaku, sera pleśniowego, pomidora i czosnku. Ta połówka okazała się równie pyszna, co Corrida, dodatkowo była bardzo aromatyczna. Szpinaku jak na mój gust mogłoby być więcej. Kosztem pomidorów, które dla mnie były za mało przyprawione (czytaj - za łagodne). Tym bardziej, że ser pleśniowy to Camembert, a więc bardzo łagodny (liczyłem na ostrzejszy, np. Lazur). Ale może ta łagodność wydawała mi się przesadna po ostrej Corridzie. Tak czy siak - bardzo smaczna połówka. Nie wspomniałem o cieście. Na stronie www jest informacja, że wybierać można między cienkim a grubym. Nie powiedziałem jakie chcę, nikt też mnie nie pytał podczas składania zamówienia. Dostaliśmy pizzę na cieście cienkim. Okazało się bardzo dobre, idealnie wypieczone. Nic się z niego nie lało, było sprężyste i upieczone równo.     Podsumowując: bardzo dobra pizza, zdecydowanie warta swojej ceny. Trochę jej co prawda brakuje do mojej "świętej trójcy", czyli pizz z Roadwaya, Voo Doo i Pod Trójką (wszystkie pieczone w piecu opalanym drewnem), ale naprawdę godna polecenia. Podobnie jak Grande Pizzę dopisuję ją do listy miejsc wartych ponownego odwiedzenia. 