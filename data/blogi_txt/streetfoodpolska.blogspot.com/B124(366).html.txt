W menu McDonald's pojawiły się dwie nowości, które oczywiście musiałem przetestować: w segmencie kanapek premium Chicken Hawaii (którą opiszę niebawem). Należy ona do grupy produktów Stars of America, podobnie jak opisywany ostatnio  New York Beef Classic. Drugą nowością jest Chikker dostępny w ofercie 2 for U, którego opiszę dzisiaj.  2 for U to zestawy niedużych kanapek oferowanych z małymi frytkami. Opcja w sam raz dla kogoś, kto chce po prostu coś szybko przekąsić, bez najadania się. Chikkera w tej ofercie dostaniemy za 5,50 zł. Kiedy odebrałem swój zestaw i rozwinąłem kanapkę z papieru, moim oczom ukazał się taki oto widok:     Miękka, idealnie stostowana, podłużna bułeczka kryła w swoim wnętrzu: dwa paluszki panierowanego kurczaka, sałatę i sos musztardowo - miodowy:     Bułka pyszna, nie mam jej nic do zarzucenia. Sałata jak sałata, chrupiąca, nie ma jej za dużo co jest zaletą, bo nadmiar sałaty lodowej powoduje, że kanapka robi się gorzka (przynajmniej ja mam takie odczucie). Sos musztardowo - miodowy to geniusz. Gęsty, o konsystencji dobrego majonezu, nie cieknie, nie leje się po palcach. Wyraźnie czuć musztardę, wg mnie doskonale podkreśla smak mięsa. Kurczak - zamknięte w dobrze doprawionej panierce paluszki soczystego kurczaka stanowią clou tej kanapki. Choć jestem zdeklarowanym fanem wołowiny w Maku, to muszę przyznać, że Chikker smakował mi bardzo i zjadłem go z przyjemnością. Mała rzecz, a cieszy.     O frytkach z Maka pisałem tutaj nie raz, więc nie będę się powtarzał. Moim zdaniem najlepsze sieciowe frytki. Koniec, kropka.  Podsumowując: dobrze wydane 5,50 zł. Jak pisałem powyżej - najeść się tym nie można, ale jako przekąska w biegu czy entree przed czymś solidniejszym - jak najbardziej godne polecenia. Smaczne, tanie - czego chcieć więcej? 