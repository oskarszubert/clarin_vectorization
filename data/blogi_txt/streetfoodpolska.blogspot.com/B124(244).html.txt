Kolejny łódzki lokal, który był na mojej liście. Już przed 12-tą kręciłem się przed wejściem, ale otwarcie się przesunęło z powodu problemu z frytkami :) Jednak nie odpuściłem i o 12:30 wszedłem w końcu do środka.     Pierwsze co zwróciło moja uwagę to menu:     I co tu wziąć? Zamówiłem tortillę z krewetkami (12 zł), frytki (mała porcja 4 zł) i nuggetsy. Chciałem wziąć nuggetsy z ryby, ale na skutek zabawnego nieporozumienia dostałem z kurczaka (4 szt. - 12 zł).  Najpierw na stół wjechała tortilla, frytki i dipy:     Frytki - to naprawdę jest mała porcja?! Więc jak wygląda duża? Spodziewałem się porcji o połowę mniejszej.     Skropiłem je oczywiście octem, posoliłem i popieprzyłem. Maczane w dipach nawet mi smakowały, aczkolwiek nie powaliły mnie smakiem. Pewnie z powodu tej "awarii", przez którą opóźniło się otwarcie. Tak czy siak - jadłem lepsze.  Za to tortilla... Poezja.     W naleśnik zawinięto świeżą rucolę, sos typu 1000 Wysp i panierowane krewetki. Krewetki duże dodajmy, żadne tam koktajlowe badziewie. Były 3 albo 4, nie liczyłem, ale starczyło ich od pierwszego do ostatniego kęsa. Cieniuteńka jak papier panierka nie zdominowała ich smaku, jedynie zachowała pełną soczystość krewetek.  To one dominują w smaku. W połączeniu z rucolą smakowały rewelacyjnie.  Na końcu zabrałem się za nuggetsy. Cztery spore kawałki piersi kurczaka w chrupiącej, cieniutkiej panierce:     Mięso dobrze doprawione, soczyste, bardzo smaczne.  Miło byłem zaskoczony, bo wszak pierś to mięso, które samo w sobie jest raczej suchawe, a poddane nieumiejętnej obróbce potrafi smakować jak wiór. Tutaj jednak nie miałem się do czego przyczepić, tylko pałaszowałem z apetytem. Nuggetsy jedne z najlepszych, jakie jadłem poza domem. Maczałem je sobie w dipach, uzyskując różne smaki. Najlepsze były z czosnkowym i BBQ. Knajpa niby rybami stojąca, a umieją dobrze zrobić kurczaka!  Podsumowując: wizytę w The Dorsz oceniam jako udaną, choć nie udało mi się spróbować ryby, czego bardzo żałuję. Jednak prosto stamtąd szedłem do Anatewki, gdzie miałem spróbować kilku dań, więc rybę w The Dorsz zostawiam sobie na następną wizytę. Bo na pewno tam wrócę.  The Dorsz znajdziecie na ulicy Traugutta 9 w Łodzi. 