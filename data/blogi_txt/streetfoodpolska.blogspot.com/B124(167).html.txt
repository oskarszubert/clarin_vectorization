No to tak: McRoyal był, Big Mac był, McDouble był, kurczakburger był. Przyszła więc pora na Telesfora Wieśmaca, kanapki, którą polskie McDonaldy serwują od 2000 roku.  Udałem się do najbliższego mi punktu McDonald's (najbliższego w sensie odległości), czyli McDrive na Armii Krajowej i poprosiłem o WIEŚMACA. Kanapka w ofercie podstawowej kosztuje 8,60 zł, czyli 30 gr taniej niż McRoyal i 50 gr taniej niż BigMac. Po około 3 minutach odebrałem Wiesia i udałem się do stolika. Chwile kontemplowałem pudełko:   a potem je otworzyłem, by ujrzeć bohatera dzisiejszej recenzji:   Wielkość: taka jak w McRoyalu, czyli konkretna. To nie małe kanapeczki typu Kurczakburger czy McDouble. Na pierwszy rzut oka widzimy, że mamy do czynienia z typowym ćwierćfunciakiem. Od McRoyala odróżnia go jednak skład: zamiast pikli mamy świeże warzywa. Ale po kolei:  Bułka - jak to w Macu - niezależnie od wielkości, zawsze dopieszczona, typowa sezamówka, mięciutka, gorąca, smaczna. Kotlet - jako się rzekło - ćwierć funta doskonale zgrillowanej wołowiny, dobrze doprawionej, soczystej i stanowiącej esencję każdego ham i cheeseburgera. W przypadku Wieśmaca możemy mówić o cheeseburgerze, bo roztopiony ser czule oblepia kotlet. Warzywa - sałata lodowa, pomidor i cebula (zwykła) - dla mnie za dużo, w burgerach wolę pikle. Sos - chrzanowo - musztardowy. Hmmm... Powiem szczerze - myślałem, że to majonez. W połączeniu z pomidorem i sałatą tak mi to właśnie smakowało - jak łagodny majonez, a pod koniec wydawał mi się po prostu kwaśny. Reasumując: kanapka na średni głód, ale ja wolę jednak McRoyala. Wieśmac owszem - nasyca, ale w połowie jedzenia miałem już dosyć tej "zdrowotności" - wolę pikle w McRoyalu niż warzywa w Wiesiu. Sos też wolę klasyczny, hamburgerowy. Lubię chrzan, ale wtedy, kiedy go czuć. Tutaj nie czułem go w ogóle. 