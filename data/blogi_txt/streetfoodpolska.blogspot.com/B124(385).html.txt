Na forum kibiców Korony Kielce wyczytałem, że na ulicy Zagórskiej w Kielcach otworzono nowy kebab. A ponieważ mam znowu fazę na kebaby postanowiłem sprawdzić, co tam dają. Wsiedliśmy w samochód i podjechaliśmy.     Lokal łatwo znaleźć - obok jest przystanek MPK, a na wprost niemal SuperSam społemowski Michał. W środku 3 dwuosobowe stoliki, menu króciutkie:     Ponieważ lokal nowy, niesprawdzony, zdecydowaliśmy się na małe kebaby. Jeden w bułce, drugi w tortilli, oba po 8 zł. Jeśli chodzi o mięso, to wybraliśmy "baraninę". Sosy - mieszane. Jako pierwszy gotowy był   kebab w bułce    Do zgrillowanej na elektrycznym opiekaczu bułki trafiły: sos czosnkowy i ostry, mięso, surówki (z białej kapusty i tarta marchewka), znowu sosy, znowu mięso, świeży pomidor i ogórek i jeszcze nieco sosu czosnkowego: Bułka - chrupiąca i ciepła, nie rozpadała się podczas jedzenia, bardzo smaczna.   Mięso - bardzo dobrze doprawione. Skrojone wcześniej nie trafiło na szczęście do mikrofali, tylko na posmarowany olejem elektryczny grill, dzięki czemu było gorące, ale nie wyschło - nabrało lekkiej chrupkości zachowując soczystość. Jest go naprawdę sporo, jak na małą porcję.  Surówki - jak wspomniałem wcześniej, była to surówka z białej kapusty i tarta marchewka. Dobrze uzupełniały smak i nawilżały całość. Są wyczuwalne, ale nie dominują - to mięso jest głównym składnikiem.  Sosy - robione na miejscu. A dokładnie to czosnkowy, łagodny i kremowy, robiony jest od podstaw, natomiast "Diabeł Tasmański", jak nazywała go Pani, która nas obsługiwała, kupowany jest gotowy i wedle jej słów "uszlachetniany" w lokalu. Ostry jest naprawdę ostry, a przy tym wyraźnie czuć smak pomidorów i papryki. Bardzo dobre i świetnie pasowały do kebaba, podkreślając smak mięsa.     Porcja mała wcale taka mała nie jest - moim zdaniem świetnie sprawdzi się na średni głód: Kebab w tortilli    już na starcie zrobił na mnie dobre wrażenie. To nie gumowaty naleśnik, tylko naleśnik zgrillowany na chrupko, jak lawasz:        Skład dokładnie taki sam, jak w kebabie w bułce, więc rozpisywał się nie będę. Miłośnicy tortilli będą zadowoleni.        Placek był chrupiący i gorący, a mięso towarzyszyło nam do ostatniego kęsa. Podsumowując: miejsce nowe, ale zdecydowanie warte polecenia. Kebaby bardzo smaczne, obsługa miła, a ceny niewygórowane. Następnym razem zamierzam zaprzyjaźnić się z zapiekanką z pieca i hot dogiem - zauważyłem, że parówki kręciły się na opiekaczu rolkowym, jak na stacjach benzynowych czy w Żabce. 