Udaliśmy się wczoraj do Leclerca celem nabycia kiełbas chorizo. Przy okazji postanowiliśmy wdepnąć do pizzerii należącej do sieci Gruby Benek. Mieści się ona w pawilonach na przeciwko Leclerca, na ul. Massalskiego 8H.     Stoliki na zewnątrz, w środku dwie sale ze stolikami w sumie na 30 osób, bilard i dwa automaty z grami zręcznościowymi. Spory wybór piwa (w tym regionalne) - w sumie świetne miejsce na spotkanie. Pod warunkiem, że nie zamawia się jedzenia. Zapewne w pizzeri powinno się zamawiać pizzę. My jednak chcieliśmy spróbować na początek innych przekąsek. Ale po kolei: córce zamówiliśmy grzanki   z dodatkami (2 szt.), czyli serem i salami. Za 4,90 zł (!!!) dostajemy 2 kromeczki z bułki nakryte plasterkiem dwoma plasterkami salami i kawałkiem sera. Za 5 zł?! No ale przynajmniej, jak się potem okazało, jako jedyne podano je gorące.     Bo potem było już tylko gorzej. Ja skusiłem się na kanapkę z menu "Duża kanapka Benka 20 cm". Jest ich w sumie 6 do wyboru i kosztują wszystkie 9,90 zł. Mój wybór padł na Benburgera,    reklamowanego w ulotce jako kanapkę z: sosem pomidorowym, kotletem mięsnym, serem, sałatą, pomidorem, cebulą i dressingiem. Dressingów jest kilka do wyboru, niestety doczytałem o tym później, a ponieważ nikt nas o nie nie spytał dostaliśmy je wg uznania kuchni. A teraz o samej kanapce: moją czujność powinno wzbudzić określenie "kotlet mięsny". No bo pod taką nazwą kryć się może przecież cokolwiek. Mimo wszystko, przygotowany byłem na bułkę z solidnym mięsnym wsadem. Przygotowany byłem na kotlet firmowy, bo wszak to sieć i kanapka nazwą nawiązuje do marki. Ale to, co dostałem... Nie, na to zdecydowanie nie byłem przygotowany:     To co na zdjęciu wygląda, jak kawałki grzybów (te ciemne punkty), okazało się być właśnie kotletem. Ale Gruby Benek idzie dalej, wyznacza ewidentnie nowe trendy w kulinariach: nie dość, że oferuje "kotlet mięsny" to jeszcze prawie w proszku. Kawałki mięsa przywodziły na myśl mielonego, ale takiego nie dokońca mielonego, tak jakby w pewnym momencie kucharz stwierdził, że mielić już nie będzie i dokroił trochę mięsa. W sumie w kanapce wylądował nie kotlet, tylko jakieś mięsne odpadki, suche i bez smaku, rozrzucone tak, by pokryć jak największą powierzchnię bułki. Ale nawet to się nie udało - w 2/3 długości kanapki "mięso" występowało, 1/3 pozostała kanapką z surówkami. Bułka typu ciabatta jest duża, to fakt. Ale na litość boską - nie płacę 10 zł za bułkę z kilkoma plasterkami warzyw! Całość oczywiście zimna. Prawie połowę zostawiłem, nie byłem w stanie tego jeść i odradzam stanowczo. Żona zamówiła sobie   tortillę z tuńczykiem     - cena również 9,90 zł.  Zamawiając tortillę spodziewam się dostać jeśli nie oryginalne ciasto, to chociaż dobrze opieczonego na chrupko naleśnika. W Grubym Benku możecie o tym zapomnieć. Czy jak Wam powiem, że dostała zimny naleśnik z lodowatymi miejscami warzywami z puszki i kilkoma kawałkami świeżych to uwierzycie? Bo tuńczyka w tym daniu nie było... Całość nie dość, że zimna to jeszcze niesmaczna. Zdecydowanie odradzam.       Reasumując: do Grubego Benka więcej nie pójdę. Nie skuszę się na pizzę za (uśredniając) 30 zł by przeżyć podobne rozczarowanie, jak w przypadku kanapki czy tortilli. Mówiąc szczerze, czuję się oszukany bo sprzedając takie produkty, jak opisane powyżej, GB po prostu wyłudza pieniądze od klientów. Nie, nie i jeszcze raz nie dla tej sieci. Brrr... Po upływie 14 godzin od zjedzenia jeszcze mnie otrząsa. Kolejny punkt, który trafia na listę "Strzeż się tych miejsc". 