To był udany wieczór. W sobotę o 20.00 rozpoczęliśmy kolejnego już SPIKa. Historia zatoczyła koło - w tym lokalu (wtedy zwał się Odjazzd) zaczynaliśmy naszą przygodę z imprezami kulinarnymi pod nazwą Nocne Żarcie, które później zmieniły nazwę na SPIK - SPontaniczna Impreza Kulinarna.  Frekwencja wyniosła w porywach 30 osób - wiele osób nie dotarło, ponieważ z Facebooka zniknął profil Skandalu wraz z wydarzeniem, co spowodowało, że niektórzy myśleli iż odwołaliśmy imprezę. Część osób dotarła na 20.00, część sporo później. Część musiała wyjść po godzinie, więc na stałe przy stołach siedziało 20 osób.  Wszyscy uczestnicy SPIKa przynieśli coś własnoręcznie ugotowanego/pieczonego/wędzonego. Sponsorem imprezy był Subway Polska, który zapewnił 7 platerów z kanapkami - były wegetariańskie, były mięsne, były niskokaloryczne. Cieszyły się ogromnym powodzeniem - znikały ze stołów w błyskawicznym tempie. Dziękujemy!  Co jedliśmy? Były wegetariańskie placuszki z owsianki, sałatka z makaronu, sałatka ryżowa, sałatka grecka, dwie szarlotki, 4 rodzaje śledzi, parówki w cieście francuskim, szpinakowe ciasteczka z francuskiego ciasta, tarta, wędliny domowe - dwa rodzaje salcesonu, kiełbasa, boczek... Mam nadzieję, że niczego nie pominąłem. Wszystko przepyszne!  Raz jeszcze gorąco dziękuję Sponsorowi i wszystkim Uczestnikom oraz Właścicielom Skandalu. Następnego SPIKa planujemy na początek stycznia 2013 roku. Już dziś zapraszam wszystkich - uwierzcie, że warto! Zdjęcia: Lizamona Negra, Michał "Chemik" Karliński i Aschette Paula Dulnik. 