Kocham tatara i kocham golonkę. Pierwszy wieczór tatarowo- golonkowych jawnożerców w Plejadzie wyszedł nam tak dobrze, że postanowiliśmy te spotkania kontynuować cyklicznie.  Tym razem wybór padł na restaurację Monte Carlo. Mieści się ona na ulicy Paderewskiego, a nazwa wywodzi się stąd, że przez tę ulicę (wówczas Buczka) w 1975 i 1976 roku przebiegała trasa rajdu Monte Carlo.  W piątek zjawiliśmy się o 20.00 w Monte Carlo w sile 11 osób, jako 12 zawodnik wystąpił właściciel lokalu. Zaczęliśmy od tatara. Na trójkątnych talerzach podano nam takie oto cudo:        O tatarze Wam dziś nie opowiem. Czemu? Dowiecie się jutro z naszego fan page. Ma to związek z pewną akcją, do której zostałem zaproszony. Powiem tylko, że był przepyszny, ale szczegóły zachowam na inny wpis.  Po tatarze przyszła pora na golonkę. W przeciwieństwie do tej, którą dostaliśmy w Plejadzie, montecarlowa wydawała się mała. Ale za to idealnie przypieczona w piecu. Chrupiąca skórka kryła mięciusieńkie mięso, wręcz rozpływające się w ustach. Raz smarowałem kawałek rewelacyjną niemiecką musztardą, raz chrzanem. Warzywa i sos towarzyszące golonce idealnie komponowały się ze smakiem mięsa. Muszę też wspomnieć o pieczywie - dwa rodzaje (jasne i ciemne) chleba, jaki podano nam do stolika to jedno z najlepszych pieczyw, jakie jadłem w restauracji. Dowiedziałem się, że dowożone jest z piekarni w Staszowie. Sama golonka to kulinarne arcydzieło i okazała się wcale nie taka mała, jak w pierwszej chwili sądziliśmy. Solidna porcja, w sam raz żeby się najeść, ale nie napchać. Polecam gorąco.        Na zakończenie zaordynowałem sobie jeszcze carpaccio. I tutaj też, poza zdjęciami, nie będę póki co mówił o smaku. Ta potrawa bowiem odegra jeszcze swoją rolę. Śledźcie nasz fan page, gdzie dowiecie się więcej. Wszystko popijaliśmy zimnym Krupnikiem (białym) do którego restauracja podaje własnej roboty herbaty na zimno. Korzenno- świeży smak był rewelacyjny i doskonale komponował się z zimną wódką. W pewnym momencie Gospodarz poczęstował nas też nalewkami własnej roboty. Cóż tu dużo pisać - pigwówka wywołała szerokie uśmiechy na naszych twarzach :)  Rewelacyjna atmosfera, cudowne jedzenie, kapitalna profesjonalna obsługa - to wszystko sprawiło, że restaurację Monte Carlo będę chętnie odwiedzał, karta zaciekawiła mnie bardzo i mam tam już kilka dań, których koniecznie muszę spróbować.  Ceny z karty:   tatar - 28 zł golonka pieczona z warzywami - 25 zł carpaccio z polędwicy - 22 zł    Polecam to miejsce, bo kuchnia świetna, a obsługa i właściciel dbają o dobre samopoczucie gości. Zdecydowanie warto tam się wybrać. Restauracja Monte Carlo mieści się na ulicy Paderewskiego 20 w Kielcach, między ulicami Sienkiewicza i Solną. 