Dowiedziałem się  na  forum Kibiców Korony Kielce, że na Jagiellońskiej można zjeść bardzo dobry kebab. Ba, jako jedyni w Kielcach oferują kebab cielęco - barani. Po wizycie w Efes Kebab w Warszawie, strasznie chciałem takiego właśnie kebaba zjeść w Kielcach. Udałem się więc w te pędy na ulicę Jagiellońską 11/2, gdzie mieści się oferujący to danie CK Kebab. Lokal jest dość wyraźnie oznakowany i widoczny, mieści się na odcinku między ulicami Hożą i Miłą, tuż za światłami.       W środku znajdziemy 4 stoliki na 4 osoby plus wysoki parapet dla jedzących na stojąco. Wybór fast foodów duży, a ceny przystępne. Ja zamówiłem kebab cielęco - barani w bułce, duży. I ... zonk! Cielęciny nie ma, można zamówić z baraniną lub kurczakiem. Stropiony nieco, widząc, że ciemne moce już zaczynają działać, poprosiłem przezornie o pokazanie bułki. Oczywiście z tych, których nie znoszę - gotowa buła, która nawet po grillowaniu mi nie smakuje. Więc zdecydowałem się na danie, które w menu figuruje jako Tortilla Diabelska (chyba, albo Piekielna, nie zapamiętałem). Oczywiście z baraniną. Zapłaciłem 10,50 zł i po kilku chwilach odebrałem swoje zamówienie. Tortilla jest gruba, solidnie wypakowana. Przed wydaniem trafiła jeszcze na solidnie rozgrzany grill, więc ciasto było gorące, tak jak lubię.     Nie wydawała się przesadnie duża, ale, jak wspomniałem, została naprawdę solidnie napakowana. Co dostajemy w środku? Otóż: sos ostry, czyli czosnkowy z mieloną ostrą papryką (tak samo, jak na Rogatce). Sos OK, nie dominuje, a ostra papryka towarzyszy nam do samego końca. Warzywa - kapusta czerwona, pomidor, ogórek, kapusta biała i... kukurydza konserwowa. Po kiego grzyba, ja się pytam???? Pasuje ta kukurydza, jak pięść do nosa. Dobrze, że ciasto zostało mocno zagrzane, bo warzywa były bardzo zimne, szybko studziły mięso.         Mięso... Od samego początku jedząc tę tortillę miałem dziwne wrażenie powtórki z rozrywki. Znam ten smak, tylko skąd? Po zjedzeniu około 1/3 wyjąłem kawałek mięsa, przeżułem go i już wiedziałem. Ten kebab smakuje identycznie, jak Yufka na Rogatce. Czyli... kotletem mielonym. Być może są miłośnicy tak doprawianego mięsa, ale ja zdecydowanie do nich nie należę. Reasumując: za 10,50 zł dostajemy naprawdę  solidną porcję jedzenia. Jednak smakowo wybieram kebaby serwowane w Centrum. Tortilla w CK Kebab nasyca, ale jest po prostu... bardzo przeciętna. Na pewno nie będę specjalnie jechał, żeby zjeść ją po raz drugi.  Będąc w pobliżu wdepnę, by zjeść z cielęciną (jeśli będzie), albo spróbuje hot dogów lub czegoś z kurczaka. Bo z baraniny się wyleczyłem. Przynajmniej tam. EDIT: Uczciwie będzie wspomnieć, że na w/w forum sugerowano mi kebab z kurczakiem. 