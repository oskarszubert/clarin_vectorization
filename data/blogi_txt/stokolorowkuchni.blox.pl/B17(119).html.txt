W tym miesiącu ruszyła Weekendowa Piekarnia po godzinach prowadzona przez Tatter, Polkę i Margot.  Wiedziałam, że nie można nie skorzystać z darmowych lekcji pieczenia pieczywa u mistrzyni.  Na pierwszy rzut poszło ciasto francuskie. Bardzo się bałam (i boję nadal) ciasta z tak dużą hydracją. Postanowiłam więc, że wyrobię ciasto w mikserze.  Na całe szczęście Tatter "spóźniła" się z odpowiedzią na moje wątpliwości i zabrałam się za wyrabianie ręczne.  Najpierw naoglądałam się filmów na youtube a potem sama rzucałam ciastem (u mnie nie leciało na szafki, ale niemiłosiernie kleiło się do rąk i stolnicy).  Wyrabianie trwało ponad pół godziny, bo po 10 minutach zalecanych przez Tatter moje ciasto nadal rozlewało. Pponieważ wiedziałam, że nie dam rady poświęcić soboty na to, żeby ciasto wyrastało w cieple wsadziłam całość do lodówki. (Obiecuję, że następnym razem sprawdzę jak wygląda ciasto, które wyrasta w cieple). Ciasto rosło niesamowicie.  Zaglądałam do niego kilka razy przed snem, żeby je odgazować a rano ku mojemu zdziwieniu ciasto wychodziło z miski (dość dużej) i gdyby nie półka wyżej, która skutecznie je zablokowała, pewnie zbierałabym je z całej lodówki. Ciasto po ociepleniu, pokorojeniu i odczekaniu 20 minut formowało się wspaniale.  Jednak ponieważ nie mam podłużnego koszyka, a trochę się bałam, że tak wilgotne ciasto przyklei mi się do mojego okrągłego kosza włożyłam je do keksówki (30 cm).  Z drugiej połowy uformowałam 4 bagietki, które pięknie rozlazły mi się przy przekładaniu na blachę i musiałam formować je jeszcze raz i czekać aż ponownie wyrosną (tym razem już na blasze). Na koniec przyznam się do "przestępstwa".  Ponieważ od dłuższego czasu nie mogę dostać mąki chlebowej wymieszałam 800 g mąki typ 500 i 200 gram pszennej razowej. (Mam nadzieję, że zostanie mi to wybaczone i zaliczone). Mimo moich różnych niedociągnięć jestem zadowolona, że mi się udało, tym bardziej, że chlebek smakuje przepysznie (bagietki jeszcze się studzą, więc nie wiem).  Sama wystawiam sobie porządną 3.   . Oto przepis podstawowy (ciasto 70% hydracji): 1 kg białej pszennej mąki chlebowej (ok. 12g białka) 12g drożdży świeżych (lub 1 1/4 łyżeczki drożdży instant lub suszonych) 18g soli 700g wody 1. Mieszanie i zagniatanie Do dużej miski wsypać mąkę, wkruszyć do niej drożdże (drożdże suszone należy rozpuścić w niewielkiej ilości ciepłej wody i odstawić na 10 minut - aktywacja drożdży)*, przemieszać dłonią. Wsypać sól, przemieszać raz jeszcze. W mące zrobić dołek i wlewając do niego ciurkiem wodę mieszać łyżką zbierając coraz więcej mąki. Gdy składniki są już dobrze połączone, za pomocą łopatki wyłożyć ciasto na stół. Ciasto ma być delikatnie luźne. W przypadku luźnych ciast polecam metodę Bertineta. Powierzchni stołu nie należy posypywać mąką, ani smarować olejem. Wyrabiać ciasto ok. 10 minut, w mikserze 3(1)-5(1)-2(2). Gluten powinien być lekko rozwinięty. Temperatura ciasta powinna wynosić ok. 24C (przyda się tutaj termometr kuchenny). 2. Fermentacja główna Miskę z ciastem umieścić w temperaturze pokojowej i zostawić na 2 1/2 - 3 godz. 3. Składanie ciasta   W trakcie fermentacji głównej (aby nadać ciastu mocy) należy je kilkakrotnie złożyć. Najlepiej zastosować technikę "rozciągania i składania" (stretch and fold). Dwa złożenia powinny wystarczyć. Jeśli ciasto jest bardzo słabe po wyrobieniu - rozlewa się i jest bardzo luźne (gluten ledwo rozwinięty) można dodać 3 złożenia i wydłużyć czas fermentacji. Fermentacja 3 godzinna -złożenia co 1 godz, fermentacja 2 1/2 godzinna - złożenia co 50 minut.  Uwaga: po pierwszych 50 minutach - 1 godz ciasto należy podzielić na dwie równe części o wadze ok. 850g. Z jedną częścią postąpić jak wyżej, a drugą odgazować, złożyć, ułożyć w lekko omączonej misce i wstawić do lodówki na 10-12 godzin (w czasie pierwszych kilku godzin ciasto trzeba odgazować 2-3 razy - w przeciwnym razie będziemy mieć wieeeeeeelkie dziury!).  4. Dzielenie i kształtowanie ciasta  Ciasto wyjąć z miski. Można zostawić je w całości i ukształtować jeden okrągły lub podłużny bochenek. Można je również podzielić na polowy (ok. 425g każda) lub ćwiartki (ok. 210g) i uformować bagietki. Tak czy owak, podzielone ciasto należy zostawić (przykryte, bo nam wyschnie) na 15-20 minut i dopiero po tym czasie zabrać się za jego formowanie. Ta przerwa pozwoli glutenowi się zrelaksować, a co z tym się wiąże, ciasto będzie łatwiejsze w obróbce (w tym miejscu ja Pola proponuję Wam zrobić mały eksperyment - przyjrzyjcie się ciastu przed i po odpoczynku, zobaczycie jak wspaniale zmienia się jego struktura!). Ukształtowane bochenki wyłożyć do omączonego kosza (ja kiedyś nie miałam koszyków i używałam koszyka z suszarki do sałaty lub plastikowego durszlaka) złączeniem w górę, lub w przypadku bagietek, ułożyć je pomiędzy fałdami piekarskiego płótna (lniane zwykle/szare płótno) złączeniem w gore, szczelnie przykryć (duże foliowe torby sprawdzają się tu idealnie) i zostawić. Ciasto fermentujące w chłodzie wyjąć i zostawić na godzinę/dwie na kuchennym stole. Następnie podzielić jak wyżej. 5. Ostatnia fermentacja W temperaturze 24C, ciasto powinno wyrastać 1 1/2 -2 godziny. Gdyby temperatura otoczenia była niższa, ciasto może wyrastać dłużej. I odwrotnie. 6. Pieczenie Z parą, w 240C przez ok 20 - 25 minut (bagietki), a 35-40 minut (chleb). Wyrośnięte ciasto przełożyć na omączoną** łopatę (płaską blachę), szybko naciąć ostrym narzędziem (świetnie sprawdza się żyletka) wtrysnąć parę*** (ok .15 wtryśnięć), zsunąć na gorący kamień, raz jeszcze spryskać ścianki i podłogę pieca i szybko go zamknąć. Wtrysk pary można powtórzyć po 5 minutach. Po upłynięciu połowy czasu pieczenia, chleb/ki obrócić o 180 stopni, pod koniec pieczenia wypuścić parę (a otrzymamy chrrrupiącą skórkę). Chleb dobrze wystudzić na kratce kuchennej. A potem już tylko się nim delektować :D *aby rozkruszyć dobrze drożdże wystarczy odmierzoną ich ilość ułożyć na dłoni, połączyć je z odrobiną mąki i potrzeć pomiędzy dłońmi - drożdże natychmiast pokruszą się na drobinki. ** najlepiej użyć grubo mielonej mąki (semolina, polenta) *** najzwyklejszy zraszacz jest narzędziem niezbędnym  /wydrukuj przepis/ 