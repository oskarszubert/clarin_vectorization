Przepis na to ciasto moja szwagierka dostała od swojej koleżanki a przygotowywałyśmy je razem na Sylwestra.  Nasze wyszło odrobinę zbyt rumowe, bo rodzynki okazały się jednak bardzo spragnione i wypiły strasznie dużo alkoholu.  No, ale może w Sylwestra im też wolno.  Wielkie podzękowania dla M. za podzielnie się przepisem a dla A. za pomysł upieczenia go. Składniki: Biszkopt: 5 jajek 1 szklanka cukru 1 szklanka mąki bez 2 łyżek 2 łyżki kakao 1 łyżeczka proszku do pieczenia Poncz: 50 - 100 ml rumu lub 50-100 ml spirytusu i olejek rumowy Masa: 1 puszka masy krówkowej 1 kostka masła 1 łyżka kawy rozpuszczalnej rozpuszczona w niewielkiej ilości wody lub 1 łyżka mocnej kawy 1/2 kg bakalii  Wykonanie: Biszkopt : Białka ubijamy dodajć powoli cukier.  Następnie dodajemy po jednym jajku, nadal ubijając.  Na koniec dodajemy mąkę wymieszaną z kakao i proszkiem do pieczenia i delikatnie mieszamy.  Wylewamy do średniej tortownicy i pieczemy około 40 minut w 180 stopniach.  Biszkopt studzimy i przekrawamy na pół. (Można przygotować dzień wcześniej) Rodzynki i ewentualnie żurawinę namaczamy w części ponczu i odstawiamy na kilka godzin lub na noc. Następnie przygotowujemy masę.  Ucieramy masło dodając po trochu masy krówkowej oraz kawę.  Odkładamy mniej więcej 1/4 masy.  Do reszty dodajemy bakalie (możemy część odłożyć do dekoracji) i mieszamy. Wykładamy na paterę dolną część biszkoptu i nasączamy połową pozostałego ponczu.  Smarujemy biszkopt masą i przykrywamy drugim biszkoptem, który nasączamy resztką ponczu. Placek smarujemy odłożoną częścią masy (możemy też posypać odłożonymi wcześniej bakaliami).  Odstawiamy na jakiś czas do lodówki, żeby placek się przegryzł.    /wydrukuj przepis/ 