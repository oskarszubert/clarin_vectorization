Na galette miałam ochotę od dawna.  To takie proste, a ja jakoś się nie miałam kiedy zabrać.  Wymyśliłam sobie, że z figami będzie idealne.  W końcu tak ładnie prezentują się w przekroju. Nie myliłam się.  Wyszło cudne. Musiałam podpiec troszkę dłużej niż w oryginale, ale to było to.      Składniki:  2 łyżki masła 1 jajko szczypta soli 100 g mąki pszennej 4 -5 łyżek zimnego mleka (dałam 3)     3 - 4 figi 100 g serka kremowego 1 łyżka miodu 1/2 łyżeczki cynamonu 1/2 łyżeczki kardamonu 1 łyżeczka posiekanych orzechów       Wykonanie: Masło ucieramy z jajkiem. Dodajemy mąkę i sól, mieszamy.  Dodajemy stopniowo wodę i szybko zagniatamy ciasto.  Zawijamy w folię i wkładamy na minimum godzinę do lodówki. W międzyczasie przygotowujemy nadzienie. Serek, miód i przyprawy miksujemy na jednolitą masę.  Schłodzone ciasto rozwałkowujemy na kształt koła.  Przekładamy na blachę wyłożoną papierem do pieczenia.   Na środku ciasta rozsmarowujemy nadzienie serowe zostawiając ok 2- 3 cm z brzegu. Na ser kładziemy umyte i pokrojone na kawałki figi. Brzegi ciasta zawijamy tak, aby stworzyły rant nad figami.  Całość pieczemy w piekarniku nagrzanym do 180 stopni przez około 20 minut.  Wyjmujemy i posypujemy posiekanymi orzechami.  Ponownie wkładamy do piekarnika i pieczemy jeszcze 10-15 minut ( u mnie trwało to trochę dłużej). 