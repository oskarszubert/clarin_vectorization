Już niedługo Wigilia, pora więc nastawić zakwas na barszcz.  Ten przepis dostałam, a raczej dostałą go moja mama, od teściowej mojej siostry.   Nie wymaga on użycia chleba, więc nie musicie się martwić pleśnią. Do tego zakwas jest gotowy w 3 - 4 dni. Składniki:  1 kg buraków 1 pietruszka 1 cebula 4 - 5 dorodnych ząbków czosnku 1 łyżka soli 1 łyżka cukru sok z 1 małej cytryny Wykonanie: Buraki myjemy, obieramy i kroimy w plasterki. Pietruszkę myjemy i obieramy.  Cebulę obieramy i kroimy w ćwiartki.  Czosnek obieramy.  Pokrojone buraki, czosnek, cebulę, pietruszkę wkładamy do dużego słoja lub naczynia kamionkowego. Dosypujemy sól i cukier oraz wyciskamy sok z cytryny.  Wszystko zalewamy około 2 litrami letniej, przegotowanej wody. Przykrywamy gazą i odstawiamy na 3 - 4 dni.  Następnie zlewamy zakwas, przelewamy do czystej butelki lub słoja i przechowujemy w lodówce. 