Znowu wspaniałe spotkanie, zupełnie jak za studenckich czasów. A, że za ścianką szóstka dzieci?  To tylko znak czasu.  Zresztą one też się dogadywały wspaniale. Szkoda tylko, że w tym składzie tak rzadko udaje się spotkać. Na deser było brownie. Mocno pomarańczowe, troszkę za bardzo wysuszone, ale trudno. Oryginalny przepis pochodzi z Kuchni, a ja go podpatrzyłam u Viri.  Postanowiłam jednak delikatnie go zmodyfikować. Ponieważ już za 12 godzin będzie Nowy Rok, życzę Wam wspaniałego wieczoru.  A potem kolejnego roku, przynajmniej tak wspaniałego jak ten wieczór.  No i spotkań, takich miłych jak to nasze ostatnie.   Składniki:  240g gorzkiej czekolady 120g masła, w temp. pokojowej 300g cukru 5 małych jajek 70g mąki pszennej 70g gorzkiego kakao 60g orzechów włoskich lub laskowych, posiekanych (u mnie jedne i drugie) skórka z 1/4 pomarańczy  skórka z całej pomarańczy 3 szczypty soli 65 g masła 1,5 łyżki wody 1,5 łyżki kakao 1,5 łyżki cukru  Wykonanie: Pomarańcze myjemy i wyparzamy. Skórkę z 1/4 pomarańczy kroimy na drobną kostkę i suszymy w piekarniku w 160 stopniach przez kilka minut.  Uważamy, żeby nie przypalić. Piekarnik nagrzać do 180st.C. Foremkę 20x30cm wyłożyć papierem do pieczenia. Czekoladę roztopić ze szczyptą soli w kąpieli wodnej. Masło ubić z cukrem na jasny, puszysty krem. Kolejno wbijać jajka, cały czas miksując. Rozpuszczoną czekoladę wlewamy do masy maślano-jajecznej. Wsypujemy przesianą mąkę z kakao i solą, dodajemy posiekane orzechy i wysuszoną skórkę pomarańczową. Przelewamy ciasto do foremki. Formę uderzamy kilka razy o blat, aby pozbyć się pęcherzyków powietrza. Pieczemy ok. 15-20 minut (choć oryginał podaje 30 - Viri piekła krócej, ja prawie 25 i to było za długo ) - upieczone jest jeszcze stosunkowo miękkie i trochę płynne. Kiedy ostygnie stanie się zwarte.  Szykujemy polewę.  W garnuszku roztapiamy masło (65 g), cukier, kakao i wodę.  Dokładnie mieszamy.  Ciepłą polewą polewamy przestudzone brownie.  Na wierzch ścieramy skórkę z całej pomarańczy. ﻿   /wydrukuj przepis/ 