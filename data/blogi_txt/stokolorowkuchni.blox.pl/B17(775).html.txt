Uwielbiam pieczenie pierniczków.  O dziwo nie przeszkadza mi wtedy rozsypana mąka po podłodze, porozrzucane foremki po całym mieszkaniu, usmarowane od mąki rękawy bluzek, bluzeczek i bluz. Jedyne czego nie lubię (bo nie umiem) to lukrowanie.  Nie mam w cale talentu plastycznego i to doskonale widać. Dlatego w tym roku po raz pierwszy postanowiłam sobie ułatwić sprawę i część pierniczków zrobiłam z witrażykami (według przepisu Dorotuś). Przepis na te pierniczki dostałam od mojej koleżanki Magduski (bardzo Ci  Madziu dziękuję ), a Ona zdaje się, że znalazła go tutaj. Oczywiście pierniczki w ramach III Festiwalu Pierniczków oraz Kuchni Świątecznej i Noworocznej     Składniki: 50 dag mąki20 dag cukru pudru20 dag miodu12 dag masła lub margaryny1 jajko1 dag sody oczyszczanej 2 łyżki stołowe przypraw korzennych do piernika  Wykonanie: Mąkę wymieszać z sodą, wsypać do miski. W garnku podgrzać miód z cukrem i przyprawą do piernika, ostudzić, wlać do mąki.  W drugim garnku roztopić masło i ostudzone wlać do miski z mąką.  Dodać jajko. Wszystko wymieszać i wyrobić na gładkie ciasto, w razie potrzeby podsypując mąką. Ciasto podzielić na kilka części (ja dzielę na 4).  Każdą zawinąć w folię i schować na trochę do lodówki lub zamrażalnika. Gdy ciasto się schłodzi wyjmować po 1 kawałku, rozwałkować cienko na obsypanym mąką blacie  i wycinać kształty.  Jeśli schowaliśmy ciasto do zamrażalnika to dobrze na czas wałkowania kolejnych części przełożyć resztę do lodówki, żeby ciasto się nie zmroziło za bardzo.  Piec w piekarniku nagrzanym na 180 stopni przez 7 minut.  Pierniki po wyjęciu będą dość, miękkie, ale szybko stwardnieją. Dlatego nie należy ich zbyt długo piec (7 minut naprawdę wystarczy).  Gotowe, wystudzone pierniczki schować do puszki i otworzyć na 2 dni przed Świętami, żeby zmiękły.  Można też w wykrojonych pierniczkach (przed upieczeniem) zrobić dziurkę na sznureczek (dość dużą, bo pierniczki troszkę rosną).  Ja robię to pałeczką do ryżu :) /wydrukuj przepis/  Wersja z witrażykiem: Landrynki rozkruszyć w woreczku wałkiem lub tłuczkiem do mięsa.  W wykrojonych pierniczkach wyciąć otwory i do każdego nasypać dość dużo pokruszonych landrynek (tak z górką).  Piec pierniki w temperaturze 150 stopni przez 12 minut.  Kiedy wyjmiemy pierniczki można w witrażyku zrobić dziurkę  na sznureczek. Trzeba się tylko spieszyć zanim masa landrynkowa nie zastygnie całkiem. 