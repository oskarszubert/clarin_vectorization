Na moim blogu nie było do tej pory zup, które goszczą najczęściej  u nas w domu.  Jakoś sobie tak to wymyśliłam, że przecież pomidorową, krupnik czy ogórkową umie zrobić każdy. Ostatnio jednak do mnie dotarło, że przecież niekoniecznie.  Po pierwsze może ktoś robi ją zupełnie inaczej niż ja, a po drugie przecież i ja kilkanaście lat temu nie miałam pojęcia jak zrobić zwykłą pomidorową.  Wtedy dzwoniłam do mamy i pytałam.  Teraz świat się zmienia i może ktoś zajrzy do internetu, żeby nauczyć się tej pierwszej zupy.  Gotowanie po polsku z serwisem zpierwszegotłoczenia i Grumkami jest do tego wspaniałą okazją. Przedstawiam Wam krupnik, dokładnie taki jak robi się u nas w domu przyjamniej raz na dwa tygodnie.    Składniki: 1 udo z kurczaka 3-4 marchewki 2-3 pietruszki kawałek selera kawałek pora 1 cebula 3-4 ziemniaki 1/2 szklanki kaszy pęczak 2 liście laurowe 4-5 ziaren ziela angielskiego koperek  Wykonanie: Udo myjemy, wkładamy do garnka i zalewamy wodą (ja robię duże porcje zupy i zalewam około 2-3 litrami).  Gotujemy wywar na wolnym ogniu.  Jak woda się zagotuje zdejmujemy szumowiny i wrzucamy opłukaną na sitku kaszę oraz dorzucamy liść laurowy i ziele angielskie.  Dalej gotujemy.  Obraną cebulę opalamy nad gazem i dodajemy do zupy.  W między czasie obieramy marchewkę, pietruszkę i selera, myjemy te warzywa oraz pora.  Następnie marchewkę kroimy w kostkę (Możemy też pokroić ja w kostkę już po ugotowaniu i ja tak zazwyczaj robię).  Wrzucamy warzywa i dalej gotujemy.  Obieramy, myjemy i kroimy w kostkę ziemniaki. Wrzucamy do gotującej się zupy i gotujemy aż do miękkości. Kiedy ziemniaki i marchewka są już miękkie doprawiamy zupę (Krupniku nie wolno solić na początku, bo sczernieje).  Do zupy dodajemy koperek.   Można jeść z chlebem.     /wydrukuj przepis/ 