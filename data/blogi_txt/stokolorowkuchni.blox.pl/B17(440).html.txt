Oto kolejny z wypieków, po pierniku staropolskim, który możecie przygotować wcześniej.  Tak naprawdę, to ostatnia chwila na upieczenie tego keksu, gdyż musi on leżakować około 3 tygodni prze Świętami.  Przygotujcie go koniecznie.  Jest łatwy, obłędnie pachnie i jest przepełniony bakaliami.  Ja zrobiłam wersję kilogramową, ale u Nigelli jest też dwu i trzykilogramowa.        Składniki (na tortownicę 18 cm lub kwadratową 15 cm):  350 g rodzynek sułtańskich 110 g rodzynek 50 g koryntek 50 g kandyzowanych wiśni 50 g kandyzowanych skórek 60 ml brandy lub sherry 110 g masła w temp. pokojowej 90 g cukru trzcinowego 1/3 łyżeczki otartej skórki z pomarańczy 1/2 łyżeczki otartej skórki z cytryny 2 jajka 1 łyżka dżemy pomarańczowego 250 g mąki pszennej 1/2 łyżeczki przyprawy do piernika (np tej) szczypta cynamonu szczypta gałki muszkatołowej 1/2 łyżeczki esencji migdałowej szczypta soli       Wykonanie: Wszystkie owoce i skórki kandyzowane wkładamy do miski i zalewamy brandy (zalałam większą ilością niż 60 ml). Przykrywamy i odstawiamy na noc.  Następnego dnia rozgrzewamy piekarnik do 150 stopni.  Formę wykładamy podwójną warstwą brązowego papieru do pieczenia.  Ma wystawiać około 10 cm z ponad brzegi formy.  Masło ucieramy z cukrem, aż będzie puszyste.  Dodajemy otarte skórki z cytryny i pomarańczy. Dodajemy po jednym jajku, cały czas ucierając.  Następnie dodajemy dżem pomarańczowy.  Do oddzielnej miski przesiewamy mąkę, sól i przyprawy.  Na zmianę dodajemy do utartego masła z jajkami mąkę i namoczone owoce.  Mieszamy po każdym dodaniu składników.  Na koniec dodajemy esencję migdałową i mieszamy. Ciasto przelewamy do przygotowanej formy.  Pieczemy przez 2 - 2,5 godziny, do suchego patyczka.     Upieczone, gorące ciasto smarujemy kilkoma łyżkami alkoholu.  Zawijamy w folię aluminiową (w formie) i studzimy w ten sposób.  Kiedy ciasto już ostygnie przekładamy do nowej folii i zamykamy w puszce.  Odstawiamy na około 3 tygodnie.  Keks możemy polać lukrem przed podaniem. 