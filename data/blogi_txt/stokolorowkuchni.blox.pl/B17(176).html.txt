Ten przepis (z programu "Gary Rhodes za stołem")wydrukowałam już kilka lat temu na prośbę mojego męża. Przeleżał tyle w segregatorze, że małżonek już nawet o tej prośbie zapomniał.  To nic.  Ważne, że ciasto zrobiłam i pomimo wszelkich przeciwności losu okazało się pyszne.  Co do przeciwności to po pierwsze nastawiłam piekarnik na zbyt wysoką temperaturę, a po drugie zamiast mielonych migdałów użyłam mielonych orzechów laskowych. Odkryłam to dopiero podczas sprzątania zawartości szafek, już następnego dnia.       Składniki:  175 g czekolady deserowej (dałam 100 g gorzkiej i 75 g mlecznej) 175 g masła w temperaturze pokojowej 175 g miałkiego cukru (dałam 150 drobnego trzcinowego) 6 jajek (oddzielnie białka i żółtka) 175 g zmielonych migdałów (u mnie orzechy laskowe) 1 łyżka stołowa brandy szczypta soli﻿  Wykonanie: Piekarnik rozgrzewamy do 190 stopni.  Formę z wyjmowanym dnem (tortownicę lub do tarty) o średnicy 24 - 26 cm smarujemy tłuszczem i ewentualnie wykładamy pergaminem (ja nie wykładałam).   Czekoladę roztapiamy w kąpieli wodnej lub kuchence mikrofalowej.  Masło ucieramy na puszystą masę z cukrem. Dodajemy po jednym żółtku cały czas ucierając. Dodajemy roztopioną i przestudzoną czekoladę, orzechy i brandy. Mieszamy do połączenia składników.  Białka ubijamy na sztywno ze szczyptą soli.  Dodajemy 1/3 piany do ciasta i mieszamy. Dodajemy resztą piany i delikatnie mieszamy.  Ciasto przelewamy do przygotowanej formy.  Wkładamy do nagrzanego piekarnika i pieczemy przez kwadrans.  Następnie zmniejszamy temperaturę do 180 stopni i dopiekamy przez około 40 minut.  Wyjmujemy ciasto i studzimy.  Ostudzone posypujemy cukrem pudrem.      ﻿ 