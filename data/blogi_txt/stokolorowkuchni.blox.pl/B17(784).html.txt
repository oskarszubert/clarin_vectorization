Dzisiaj coś dla najmłodszych, lub dla tych, którzy tak się czują.  Pierniczkowy kalendarz adwentowy.  Pierniczki robiłam razem z dziećmi i od razu usłyszałam:  "Mamo, ale wiesz, że on wytrzyma najdłużej do 10-go."  Nie szkodzi, może zniknąć i jednego dnia, ważne aby powstał.   Kalendarz możecie wykonać z Waszego ulubionego ciasta pierniczkowego.  Ja polecam ten lub ten przepis.  Chociaż te, które widać na zdjęciach zrobiłam z przepisu z My Diverse Kitchen.  Nie do końca jestem z tego przepisu zadowolona, ale pierniczki dzieciom smakują.  To chyba najważniejsze. Zrobiłam dwa rodzaje kalendarza.  Jeden to pierniczki z dziurkami, które powiesiłam na dwóch tasiemkach.  W drugim każdy pierniczek zapakowałam w folię i przewiązałam tasiemką.  Pierniczki ułożyłam w kolejności w pudełku. Składniki:  100 g masła 90 g cukru trzcinowego 125 ml miodu 2 - 2,5 szklanki mąki (dosypywać stopniowo) 2 łyżki przyprawy do piernika 1 łyżeczka sody 1 łyżeczka proszku do pieczenia (nie dałam) mąka do wałkowania       Wykonanie: Masło i cukier ucieramy, aż będzie puszyste.  Dodajemy miód i ponownie ucieramy.  Przesiewamy mąkę (zaczynamy od 2 szklanek i  dodajemy resztę w razie potrzeby), przyprawy i sodę.  Mieszamy na niskich obrotach robota.  Ciasto wyjmujemy z misy, zagniatamy, formujemy kulę i zawijamy w folię.  Chłodzimy w lodówce przez około 30 minut. Wyjmujemy ciasto z lodówki i ponownie wyrabiamy, aż będzie gładkie (musi się nieco ocieplić).  Rozwałkowujemy na stolnicy lekko obsypanej mąką.  Wycinamy pierniczki i kładziemy na blaszce wyłożonej papierem do pieczenia. (Jeżeli chcemy powiesić pierniczki, robimy w nich dziurkę.) Pierniczki pieczemy w 180 stopniach przez około 8 minut.  Mają być miękkie. Wyjmujemy blachę z piekarnika i pozwalamy pierniczkom ostygnąć na niej przez kilka minut.  Następnie przekładamy na kratkę do całkowitego wystudzenia.      Gotowe pierniczki lukrujemy.  Ja robiłam lukier z białka ubitego razem z cukrem pudrem.      ﻿ 