Dzisiaj propozycja, która może zagościć na świątecznych stołach. Polędwiczki z dodatkiem miodu i przyprawy do piernika.  Bardzo aromatyczne, a do tego łatwe i stosunkowo szybkie w wykonaniu. Składniki (na 4 osoby):  1 polędwiczka 1 jabłko 1 cebula 1 łyżeczka przyprawy do piernika 2 łyżki miodu 3 - 4  łyżki oliwy sól         Wykonanie: Polędwiczki oczyszczamy z błon i kroimy na plastry o grubości około 2 cm.  W misce mieszamy miód, 2 łyżki oliwy i przyprawę do piernika.  Wkładamy do marynaty pokrojoną polędwiczkę i marynujemy przez około 30 minut (w lodówce).  Cebulkę kroimy w kosteczkę.  Szklimy na odrobinie oliwy.  Jabłka kroimy w ósemki i pozbawiamy gniazd nasiennych. Dodajemy do podsmażonej cebulki i razem smażymy, aż jabłka zrobią się szkliste, ale nie będą rozpadać.  Zdejmujemy je z patelni i trzymamy w cieple.   Dolewamy odrobinę oliwy i podsmażamy polędwiczki z obu stron na złoty kolor.  Podajemy z podduszonymi jabłkami i ryżem.      ﻿﻿ 