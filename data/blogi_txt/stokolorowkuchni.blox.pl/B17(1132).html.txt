Uwielbiam tego typu dania.  Po pierwsze za smak, po drugie za czas przygotowania.  Przepis pochodzi z książki 15 minut w kuchni Jamiego Olivera, a książkę otworzyłam w ramach wspólnej zabawy z Edytą i Malwiną. Żeby było jasne, dania nie przygotowałam w kwadrans.  Nie da się, przynajmniej ja nie potrafię.  Jednak było szybko i smacznie, bardzo smacznie. Dziewczyny dziękuję za kolejne już wspólne gotowanie. Składniki:  1 suszona papryczka chili 1/2 świeżej czerwonej papryczki chili 1 czerwona cebula 1 łyżeczka słodkiej papryki 1/2 łyżeczki kuminu 1- 2 ząbki czosnku 1 duży pęczek kolendry (użyłam mrożonej natki pietruszki) 2 papryki w różnych kolorach 1 puszka (400 g) ciecierzycy (lub ugotowana wcześniej) 1 puszka (400 g)﻿ czarnej fasoli  700 g passaty 250 g ugotowanego ryżu (u mnie naturalny) oliwa    Wykonanie: Świeżą i suszoną papryczkę chili, obraną i przekrojoną cebulę, wędzoną paprykę, kumin oraz czosnek przekładamy do malaksera i miksujemy razem z 2 łyżkami oliwy.  Przelewamy do garnka i dodajemy pokrojone w paski papryki, ciecierzycę, fasolę i passatę.  Doprawiamy solą i pieprzem.  Mieszamy i gotujemy początkowo pod przykryciem, pod koniec bez. Jeżeli używamy ugotowanego wcześniej ryżu, robimy dołek po środku chili.  Kładziemy do niego ryż, aby się zagrzał. Chili podajemy z odrobiną jogurtu. 