Wymarzyłam sobie ciabattę.  Musiała być jeszcze tego samego dnia, więc odpadały wszystkie przepisy z bigą, czy na zakwasie. Szukałam długo, aż natknęłam się na ten przepis.  Zdjęcie wyglądało tak, że nie mogłam się powstrzymać.  Do tego jeszcze link do filmu na you tube.  Film bardzo przydatny (jeśli przymkniemy oko na pewne niedociągnięcia).  Ciabatta wyszła rewelacyjna.  Troszkę za bardzo podsypałam ją mąką, ale to jest do poprawienia.      Składniki:  500 g mąki pszennej (dałam typ 550) 475 g wody 2 łyżeczki drożdży instant (6 g) 15 g soli morskiej       Wykonanie: Przy użyciu robota (mieszadło do ucierania mas) wymieszać wszystkie składniki.  Jak tylko połączą się w jedną całość, robot wyłączyć i pozwolić ciastu odpocząć przez 10 minut.  Następnie włączyć robot na wysoką prędkość (u mnie na 6) wyrabiać przez 4 - 5minut.  Kiedy ciasto zaczyna wydawać inny dźwięk (tak jakby zaczęło klaskać), zmieniamy końcówkę na tę do ciasta drożdżowego.  Wyrabiamy dalej przez kolejnych kilka minut.  Kiedy ciasto zacznie trzymać się haka, wyłączamy mikser.  Przygotowujemy miskę natłuszczoną olejem. Przelewamy do niej ciasto.  Odstawiamy w ciepłe miejsce, przykryte na około 2-3 godziny.  Ciasto ma potroić swoją objętość. Powierzchnię stołu / stolnicy dobrze posypujemy mąką. Przelewamy wyrośnięte ciasto.  Dzielimy na 2 części i formujemy ciabatty. Każdą nakłuwamy na całej powierzchni palcami tak, aby odgazować ciasto.  Chlebki dobrze posypujemy mąką.  Przykrywamy folią i odstawiamy na 45 minut.   Nagrzewamy piekarnik z kamieniem do 230 stopni. Na dno piekarnika wstawiamy garnuszek z wodą. Wyrośnięte ciabatty przekładamy na drugą stronę i wkładamy do pieca (polecam obejrzeć filmik).  Ja przekładałam je na dobrze omączoną łopatę i wsuwałam na kamień.  Na filmie ciabatty przekładane są na papier do pieczenia (nie potrzeba już mąki). Ciabatty pieczemy około 15-20 minut.  Studzimy na kratce. 