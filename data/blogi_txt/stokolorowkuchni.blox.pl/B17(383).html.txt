Nie ma to jak dobra mobilizacja do wypieku pieczywa.  Jak zapomni się o wstąpieniu do piekarni, a potem nie chce się już wychodzić z domu to trzeba (z całą przyjemnością zresztą) zakasać rękawy, odłożyć wszystko inne na bok (chyba głównie chodziło o prestekst do  nie robienia tego co należy) i zabrać się do pieczenia. Tym bardziej, że światowy dzień chleba zbliża się wielkimi krokami. Ponieważ robiło się już późno to poszukiwałam w książkach czegoś, co nie zajmie mi pół nocy, a będzie w sam raz na kolacyjkę i śniadanko.  Oczywiście musiałam mieć jeszcze wszystkie składniki w domu (a to nie było takie proste).  Znalazłam na całe szczęście przepis na muffiny miodowe (nie, nie taki slodkie amerykańskie babeczki, a jak najbardziej śniadaniowe angielskie bułeczki).  Kolejny raz "The Vegetarian Cookbook" Carol Bowen uratowała mi życie :).  Bułeczki przepyszne, nie są wcale slodkie i nawet z wędlinką mogą być, chociaż ja zdecydowanie bardziej wole je z dżemikiem. Składniki: 450 g mąki pełnoziarnistej 1 łyżeczka soli 1 saszetka drożdży instant 100 ml mleka 100 ml wody 50 g miodu 1 jajko 25 g roztopionego masła  Wykonanie: Połączyć mąkę, sól i drożdże w dużej misce.  Mleko, wodę i miód podgrzać w garnuszku aż będzie letnie (43 stopnie), a następnie dodać do mąki i drożdży razem z roztrzepanym jajkiem i masłem.  Połączyć aż do uzyskania miękkiego ciasta.  Wyłożyć ciasto na stolniecę i wyrabiać aż będzie gładkie i elastyczne, przez około 5 minut.  Ponownie włożyć do miski, przykryć i odstawić na 15 minut w ciepłe miejsce aż zwiększy swoją objętość o połowę. Wyrośnięte ciasto rozwałkować na grubość około 1 cm.  Wyciąć koła o średniy 7,5 cm.  Oprószyć mąką blachę do pieczenia.  Położyć na niej muffiny i lużno przykryć folią spożywczą (samoprzylepną).  Odstawić w ciepłe miejsce na 30 minut. Wyrośnięte bułeczki posypać odrobiną mąki.  Piec w piekarniku nagrzanym do 200 stopni przez około 10 minut, w połowie pieczenia odwrając bułeczki na drugą stronę. Ostudzić na kratce.  Podawać ciepłe lub zimne.  Wychodzi 8-12 bułeczek. /wydrukuj przepis/ 