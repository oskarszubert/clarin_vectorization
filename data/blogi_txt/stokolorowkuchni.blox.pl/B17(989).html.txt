Ślimaczki, które robiłam już 2 razy.  Za pierwszym razem (to te na zdjęciu) powstały głównie na wyjazd syna, chociaż nie wiedzieć dlaczego, pół blachy zniknęło od razu. Ponieważ córcia nie zdążyła ich zjeść, zrobiłam powtórkę na wyjazd.  W drodze były idealne.  Przepis na ciasto podejrzany u Doroty.  Ciasto jest dość trudne do wyrabiania, bo jest bardzo mokre, ale za to drożdżówki wychodzą niezwykle wilgotne.       Składniki:  1 szklanka mleka 110 g masła, roztopionego 1/3 szklanki cukru 2 duże jajka 10 g drożdży suchych 1/4 łyżeczki soli 3,5 szklanki mąki pszennej chlebowej   Dżem morelowy np taki lub taki.  ﻿ Wykonanie: Letnie mleko wymieszać z masłem, jajkami i cukrem. Mąkę, drożdże i sól wymieszać w misce.  Stopniowo dodawać mokre składniki.  Ciasto wyrabiać tak długo, aż będzie elastyczne. Można dodać do 3 łyżek mąki.  Ciasto jest dość wilgotne, więc najlepiej wyrabiać je mikserem.  Uformować kulę i przełożyć do miski wysypanej mąką.  Odstawić aż podwoi swoją objętość. Ciasto odgazować. Formę (wymiary ok. 30x20) wyłożyć papierem do pieczenia.  Ciasto podzielić na 2 części, z czego jedna ma mieć ok. 150 g.  Rozwałkować ją na wymiary blachy i przełożyć do przygotowanej formy.  Będzie to spód drożdżówek.   Pozostałe ciasto rozwałkować na wymiary ok 30x40 cm.  Smarujemy je równomiernie dżemem, pozostawiając ok 2 cm od brzegu.  Ciasto zwijamy wzdłuż dłuższego boku, a następnie kroimy na 15 części. Ślimaczki układamy na przygotowanym spodzie. Przykrywamy i ponownie odstawiamy do wyrośnięcia (na około pół godziny). Piekarnik rozgrzewamy do 200 stopni i pieczemy bułeczki przez 25 - 30 minut.  Możemy je polukrować lub posypać cukrem pudrem. ﻿ 