Małżonek stwierdził, że to najlepsze drożdżówki jakie jadł w życiu.  Po pierwsze z powodu ciasta, po drugie nadzienie (ilość i wilgotność) było idealne.  Drożdżówki upiekłam na Piknik Smakoszy i muszę przyznać, że rozeszły się błyskawicznie.  Ledwo udało mi się zachować dwie dla dzieci.  Przepis na te drożdżówki Asi przez cały miesiąc wisiał na kalendarzu w zeszłym roku, aż sama się dziwię, że nie zrobiłam ich wcześniej.       Składniki (na 16 sztuk): Zaczyn:  7 g drożdży instant   70g ciepłego mleka 1 łyżeczka mąki 1 łyżeczka cukru    Składniki zaczynu mieszamy i odstawiamy na kilka minut, aż zaczyn zacznie pracować.   Ciasto właściwe:  600g mąki pszennej 80g cukru pudru 3 łyżki cukru z wanilią duża szczypta soli 250g serka mascarpone 50g masła 1 jajko, roztrzepane kilka łyżek ciepłego mleka cały zaczyn Nadzienie:  300 g jeżyn 100 g malin 1 łyżka mąki ziemniaczanej 3 łyżki domowego cukru waniliowego       Wykonanie: Mąkę, sól i cukry przesiewamy do miski.  Dodajemy masło i serek i wyrabiamy palcami, aż powstanie kruszonka.   Dodajemy zaczyn i jajko. Zaczynamy wyrabiać ciasto stopniowo dodając mleko.  Kiedy ciasto jest już elastyczne, formujemy kulę i odstawiamy pod przykryciem, w misce w ciepłe miejsce.  Ciasto ma podwoić objętość.  Wyrośnięte ciasto mocno uderzamy pięścią.  Dzielimy na 16 części (po ok. 70 g).  Z każdej formujemy kulkę. Odstawiamy pod przykryciem na kwadrans.   Owoce mieszamy z mąką i cukrem i odstawiamy. Każdą kulkę rozpłaszczamy, nakładamy przygotowane nadzienie.  Formujemy bułeczki i odkładamy na blachę przykrytą papierem do pieczenia.  Przykrywamy i zostawiamy na 20 – 30 min.  Piekarnik nagrzewamy do 180C. Drożdżówki smakujemy mlekiem lub jajkiem i pieczemy ok. 15 – 20 min.  Upieczone możemy polukrować. ﻿ 