Luty obfituje u nas w uroczystości rodzinne.  Na początek obchodzimy urodziny mojej siostrzenicy.  Z tej okazji przygotowałam tort czekoladowy. Robiąc go, pierwszy raz rzuciłam biszkoptem, pierwszy raz nie dodałam do biszkoptu proszku do pieczenia.  Powinien się nie udać?  Wręcz przeciwnie.  Wyszedł idealny.  Pierwszy raz bez "górki".       Składniki: Na biszkopt (z przepisu Dorotki)  5 jajek 3/4 szklanki cukru (150 g) 2/3 szklanki mąki pszennej (tortowej) (100 g) 1/3 szklanki kakao (30 g) szczypta soli  ﻿    Na masę:  500 g kremówki 500 g mascarpone 3 łyżki drobnego cukru 200 g gorzkiej czekolady     Biszkopciki do dekoracji       Wykonanie: Przygotować tortownicę o średnicy 22 cm.  Wyłożyć dno papierem do pieczenia.  Piekarnik rozgrzać do 170 stopni. Białka ubić ze szczyptą soli na sztywno.  Dodawać po łyżce cukru, cały czas ubijając.  Następnie dodawać po jednym żółtku, nie przerywając ubijania.  Dodać przesianą mąkę i kakao. Wymieszać łopatką tak, aby wszystkie składniki się połączyły. Przelać masę do przygotowanej tortownicy.  Wstawić do piekarnika i piec przez 35 - 40 minut.   Gotowe, gorące ciasto wyjąć i rzucić formą na podłogę mniej więcej z wysokości kolan (60 cm). Wstawić do wyłączonego piekarnika i ostudzić przy uchylonych drzwiczkach. Wystudzony biszkopt przekroić na 3 blaty. Czekoladę połamać na kawałki i rozpuścić w kąpieli wodnej.  Kremówkę ubić na sztywno z cukrem.  Mascarpone ubić mikserem w oddzielnej misce.  Następnie dodawać stopniowo do sera przestudzoną czekoladę i wymieszać.  Czekoladowy ser dodać do kremówki i całość wymieszać dokładnie. Przygotowanym kremem przekładać upieczony biszkopt.  Posmarować też boki.  Brzegi tortu udekorować biszkopcikami. 