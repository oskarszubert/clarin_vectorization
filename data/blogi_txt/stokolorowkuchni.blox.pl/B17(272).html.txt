Dawno nie piekłam drożdżówek, ale chyba znowu nadchodzi drożdżówkowy sezon.  Na otwarcie niesamowicie miękkie drożdżówki z rabarbarem.  Przepis na ciasto na podstawie tego, a nadzienie o tej porze roku inne być nie mogło. Dodam, że drożdżówki doskonale się przechowują.  Na drugi czy trzeci dzień nadal są miękkie i nic nie tracą ze swojej świeżości.      Składniki: Na ciasto:  400 g mąki 5 g drożdży instant 75 g cukru trzcinowego szczypta soli 50 g masła 1 jajko 125 ml letniego mleka    Na nadzienie:  500 g rabarbaru 50 g cukru 1 - 2 łyżki wody Wykonanie: Wymieszać w mikserze mąkę, drożdże, cukier i sól. Dodać miękkie masło i jajko.  Wyrabiać ciasto i powoli wlewać mleko.  W razie potrzeby dodać odrobinę mleka więcej.  Wyrabiać ciasto na najniższej prędkości przez 2 - 3 minuty.  Potem przełączyć na wyższe obroty i wyrabiać, aż ciasto będzie aksamitne.  Odstawić do wyrośnięcia na około godzinę, aż ciasto podwoi swoją objętość. Przygotować nadzienie.  Rabarbar umyć i pokroić na kawałki.  Połowę rabarbaru włożyć do garnka z cukrem i wodą.  Gotować na małym ogniu aż rabarbar zmięknie.  Dodać pozostały rabarbar i jeszcze przez chwilę gotować.  Nadzienie przestudzić. Wyrośnięte ciasto odgazować i podzielić na 8 części.  Każdą rozwałkować na okrąg.  Rozsmarować na cieście nadzienie i zwinąć w rulonik. Uformować drożdżówki (tutaj jest obrazkowa instrukcja).  Uformowane drożdżówki przełożyć na blachę wyłożoną papierem do pieczenia.  Drożdżówki nakryć i odstawić do wyrośnięcia na pół godziny.  Piekarnik nagrzać do 200 stopni.  Drożdżówki pieczemy przez około 15 - 20 minut. ﻿ 