Nie są to typowe pierogi, bo robione są z ciasta francuskiego. Kiedy zobaczyłam je w "Palce lizać" pomyślałam, że to może być sposób na odczarowanie kaszy jaglanej u nas w domu.  Prawie mi się udało.  Wynik był 3 do 1.  Tylko córcia nie była nimi zachwycona.  A mężowi od razu przypomniały się pierogi z kaszą jaglaną na słodko, które robiły jego ciotki.  Ktoś zna przepis na takie? Może takie też się u nas spodobają?      Składniki: ciasto francuskie (nie może być mrożone) * 1,5 szklanki ugotowanej kaszy jaglanej 250 g tłustego twarogu 2 cebule pokrojone w kostkę 1 łyżka świeżej posiekanej mięty 1 łyżka posiekanego koperku masło żółtko do posmarowania sezam   *użyłam troszkę więcej niż 1 płat      Wykonanie: Kaszę (około 3/4 szklanki) wsypujemy do garnka o grubym dnie.  Podgrzewamy na średnim ogniu, aż zacznie wydawać miły, orzechowy zapach. Pamiętamy, aby cały czas ją mieszać.  Zalewamy wrzątkiem (ma go być 2 razy więcej niż kaszy) i gotujemy pod przykryciem około 20 minut. Na patelni podsmażamy na maśle cebulę.  Mieszamy ją z miętą, koperkiem, ugotowaną kaszą i twarogiem.  Doprawiamy farsz do smaku.  Ciasto rozwijamy i wykrawamy koła.  Nadziewamy farszem i sklejamy.  Odkładamy na blachę wyłożoną papierem do pieczenia.  Smarujemy żółtkiem i posypujemy sezamem.  Pieczemy w 200 stopniach przez około 20 minut.  Podajemy z pomidorami. 