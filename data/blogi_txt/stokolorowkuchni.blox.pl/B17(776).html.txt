Od kilku lat miałam wydrukowany przepis na piernikowe domino z Na Miotle.  Jednak jakoś nigdy nie robiłam pierniczków z tego ciasta.  W tym roku wreszcie udało mi się to zmienić. Zagniotłam ciasto, wsadziłam do lodówki i przeleżało tam prawie tydzień, bo nie miałam czasu na wycinanie pierniczków. Kiedy wreszcie zabrałam się do pracy, przyłączyła się moja córcia. Postanowiła samodzielnie przygotować pierniczki na kiermasz charytatywny w swojej szkole.  Tak bardzo przejęła się zadaniem, że nie tylko wycinała pierniczki i wsypywała landrynki w otworków, ale też pierwszy raz samodzielnie lukrowała całe pierniczki. Niestety nie miałam akurat w domu jajek, więc lukier był na bazie wody, dlatego nie jest idealnie biały. Pierniczki wędrują na 7 Festiwal Pierniczków u Majanki.      Składniki: 800 g mąki pszennej 300 g cukru pudru 100 g mielonych orzechów 10 g sody 200 g masła (w temperaturze pokojowej) 4 jajka 1/3 szklanki miodu 2 łyżki przyprawy do piernika 3 łyżki kakao Wykonanie: Masło, miód i cukier ucieramy w robocie.  Kiedy masa ładnie się połączy dodajemy po jednym jajku, cały czas ucierając.  W drugiej misce mieszamy mąkę, orzechy, sodę, przyprawy i kakao.  Stopniowo dodajemy sypkie składniki do masy mieszając na niskich obrotach.  Gotową masę zagniatamy w kulę, zawijamy w folię i wkładamy na noc do lodówki.  Następnie wyjmujemy, pozwalamy masie się ocieplić.  Ciasto wałkujemy na powierzchni posypanej mąką.  Wykrawamy pierniczki.  Pieczemy w 200 stopniach przez około 5 - 7 minut.  Studzimy przez chwilę na blaszce, a potem na kratce.  Zimne pierniczki przechowujemy w puszce. Może je polukrować.            ﻿﻿ 