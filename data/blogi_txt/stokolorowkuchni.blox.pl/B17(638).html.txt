Rzutem na taśmę uda mi się dołączyć do Festiwalu Dyni zaproponowanego przez Beę.  Nie chodzi o to, że dyni nie lubię, albo że nie wiedziałabym co zrobić.  Ja po prostu NIGDZIE nie mogłam jej dostać.  No i wreszcie wczoraj przy okazji zakupów w super-hiper zobaczyłam ogromne dynie :) Wprawdzie nie lubię kupować warzyw w takich sklepach, ale sami rozumiecie, że byłam już zdesperowana. Oczywiście od razu zabrałam się do pieczenia i smażenia. Jednym z moich dzieł są muffinki dyniowe z przepisu Jamiego.  Zobaczyłam ten przepis jakieś 2, 3 tygodnie temu w kuchni TV i wiedziałam, że muszę i już. No i się nie pomyliłam - są przepyszne, wilgotne w środku, mięciusieńkie, chociaż jak dla mnie odrobinkę za słodkie, ale to przecież można zmienić. Ilość na 12 muffinek (mi wyszło 24, o 5 cm spodach) Składniki: 400 g dyni piżmowej ze skórką, w kawałkach,bez pestek (ja dałam jakąś inną i bez skórki) 350 g jasnego brązowego cukru 4 jajka szczypta soli morskiej 300 g mąki pszennej 2 kopiaste łyżeczki proszku do pieczenia garść pokrojonych orzechów włoskich łyżeczka cynamonu 175 ml oliwy extra virgin Kwaskowata polewa: skórka otarta z jednej klementynki (dałam skórkę z pomarańczy) skórka otarta z jednej cytryny i sok z połówki cytryny (nie dałam skórki) 140 ml zakwaszanej śmietany (dość gęstej) 2 kopiaste łyżeczki przesianego cukru pudru (ja dałam cukier z wanilią, domowej roboty) pesteczki z jednej laski wanilii (nie dawłam z powodu cukru jaki dosypałam)  Ewentualnie: suszone kwiatki lawendy albo płatki różane, do posypania Wykonanie: Nagrzejcie piekarnik do temperatury 180 stopni Celsjusza. W stojak do pieczenia powkładajcie papierowe foremki do babeczek. W malakserze zmiksujcie jak najdrobniej dynię piżmową. Wsypcie cukier i wbijcie jajka. Dodajcie szczyptę soli, mąkę, proszek do pieczenia, orzechy, cynamon i oliwę i porządnie zmiksujcie. Co jakiś czas zatrzymajcie malakser i zdejmijcie masę ze ścianek gumową szpatułką. Nie przesadzajcie z miksowaniem - wystarczy, że wszystko się połączy. Nałóżcie masę do papierowych foremek. Pieczcie w nagrzanym piekarniku 20 do 25 minut (moje piekły się pół godziny). Sprawdźcie, czy babeczki są dobrze upieczone, wtykając w środek drewniany patyczek lub czubek noża - jeśli po wyjęciu jest suchy, babeczki są gotowe. Jeśli się trochę lepi, wstawcie je jeszcze na chwilę do piekarnika. Wyjmijcie babeczki z piekarnika i ustawcie na drucianej kratce do ostygnięcia. W momencie, kiedy muffinki znajdą się w piekarniku, zabierzcie się za robienie polewy. Do miski wsypcie większość skórki z klementynki (zostawiając szczyptę do posypania), całą skórkę i sok z cytryny. Dodajcie śmietanę, cukier puder i pesteczki wanilii i porządnie wymieszajcie. Spróbujcie i zastanówcie się, czy nie trzeba dodać więcej soku z cytryny lub cukru, aby wyważyć słodycz i kwaskowaty smak. Wstawcie polewę do lodówki, a kiedy babeczki ostygną, nałóżcie na każdą trochę polewy (tyle, żeby nie ściekała na boki). Posypcie muffinki kwiatkami lawendy lub płatkami różanymi, a babeczki zyskają bardziej interesujący smak i wygląd.     /wydrukuj przepis/ 