Część dalsza pachnących przesyłek.  Pamiętacie jak jakiś czas temu pisałam o wanilii, której nie mogę dostać?  No cóż nadal jej nie mam.  Teraz podobno trwa reklamacja przesyłki, tylko jakoś nie mogę się dowiedzieć kiedy (i czy w ogóle) została złożona.  Ponieważ słoik z cukrem waniliowym oraz ekstrakt zaczynał świecić pustkami postanowiłam dokonać drugiego zakupu u całkiem innego sprzedawcy.  Tym razem transakcja odbyła się zupełnie inaczej, ekspresowa wysyłka, przemiły kontakt. Ponieważ w pierwszej turze dostałam mniej lasek wanilii niż zamówiłam (zastanawiałam się wtedy czy to jakieś fatum) w przesyłce uzupełniającej znalazłam jeszcze miły dodatek - korę cynamonu, ale o tym już innym razem.  Pomyślałam sobie, że skoro piszę o sprzedawcach ku przestrodze, to mogę też kogoś polecić, a co.  Reklama niesponsorowana, żeby nie było niedomówień ;) Przepis 1 Składniki: 2 szklanki drobnego cukru 2 laski wanilii Wykonanie: Laski wanilii przeciąć i wyskrobać z nich ziarenka, które należy wymieszać z cukrem.  Laski wkładamy razem z cukrem do szczelnego słoika i odstawiamy na minimum 2 tygodnie (polecam od czasu do czasu potrząsnąć słoikiem).   Przepis 2 (podobno wg Jamiego Oliver'a) Składniki jak wyżej (cukier nie musi być drobny)   Wykonanie: Laski wanilii przeciąć na 3-4 części i wrzucić do blendera.  Miksować przez chwilę, zebrać ze ścianek blendera i zmiksować ponownie.  Dodać cukier i miksować przez około 2 minuty. Przesiać cukier przez sitko i ewentualne większe grudki zmiksować ponownie.  Cukier trzymać w szczelnym pojemniku.  Tym razem robiłam z przepisu nr 1, ale z 2 też już robiłam i polecam obydwa.  p.s. laski wanilii polecam trzymać w szczelnym pojemniku      /wydrukuj przepis/ 