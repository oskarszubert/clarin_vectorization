Nigdy wcześniej nie robiłam żadnych likierów ani nalewek.  Kiedy jednak zobaczyłam w książce "Preserves" Lindy Wildsmith﻿ przepis na Limoncello, postanowiłam spróbować.  Okazało się, że Limoncello wyszło niesamowicie aromatyczne,smaczne a do tego łatwe w przygotowaniu.   Już zaczynam planować kolejny likier. Składniki:  4-5 niewoskowanych cytryn (jedna powinna być jeszcze zielonkawa) 500 ml wódki, ginu czy białego rumu (dałam wódkę) 150 g cukru 500 ml wody       Wykonanie: Zdjąć skórkę z cytryn tak, aby nie było na niej białej części (limoncello będzie wtedy gorzkie). Najlepiej spisuje się tutaj zester.  Włożyć skórki do słoika i zalać alkoholem. Słoik nakryć folią spożywczą i zakręcić.  Odstawić w ciemne miejsce na 7-10 dni (mój stał ponad 2 tygodnie).  Od czasu do czasu potrząsamy słoikiem. Kiedy alkohol nabierze już cytrynowego aromatu i koloru, przygotowujemy syrop.  Do garnka wsypujemy cukier i  zalewamy go wodą.  Gotujemy przez 6-7 minut.  Odstawiamy do całkowitego ostygnięcia.  Przelewamy wódkę (bez skórek) do syropu.  (Skórki możemy zamrozić i wykorzystywać potem do lodów czy drinków.)  Do butelki (750 ml) wkładamy lejek wyłożony filtrem do kawy (jeżeli nie mamy, można użyć papierowego ręcznika).  Powoli przefiltrowujemy alkohol wymieszamy z syropem.  W razie potrzeby wymieniamy ręcznik czy filtr.  Butelkę zamykamy korkiem czy nakrętką i odstawiamy ponownie w ciemne miejsce na około 1 tydzień. 