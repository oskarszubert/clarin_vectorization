Dawno nie robiłam nic słodkiego.  Na wizytę moich siostrzenic nie mogło jednak zabraknąć czegoś małego do przegryzienia. Dziewczynki z przyjemnością zjadły babeczki, chociaż krem twarożkowy smakował nie wszystkim.  Przepis pochodzi z książki "Babeczki słodkie i pikantne" wyd. Weltbild.      Składniki (na 10 - 12 sztuk):  120 g masła w temperaturze pokojowej 100 g cukru pudru 2 jajka 120 g mąki pszennej 1 łyżeczka proszku do pieczenia 1 łyżeczka cynamonu 2 jabłka     100 g sera śmietankowego 60 g masła 200 g cukru pudru jabłko do dekoracji Wykonanie: Piekarnik rozgrzać do 180 stopni.  Formę do muffinek wyłożyć papilotkami.  Masło utrzeć z cukrem pudrem, aż będzie puszyste.   Dodawać po jednym jajku nie przerywając ubijania. Mąkę wymieszać z proszkiem i cynamonem.  Dodać do masy maślanej i wymieszać.  Jabłka obrać i zetrzeć na tarce. Wymieszać z masą i przełożyć do papilotek.  Wstawić do nagrzanego piekarnika i piec około 25 minut, do suchego patyczka.  Babeczki wyjąć z foremek i odstawić na kratkę do przestygnięcia. Przygotować krem.  Serek i masło utrzeć razem z cukrem.  Posmarować kremem babeczki.  Można udekorować cząstkami jabłek. 