Staram się przed przeprowadzką "wyczyścić" wszystkie zbędne zapasy.  Dzięki temu odkryłam, że mam 2 otwarte opakowania płatów lasagne.  Dlatego też na letni obiad postanowiłam wykorzystać przepis z książki "Pasta  Co".  W oryginale był bakłażan i kozi ser, ja jednak użyłam tego, co akurat miałam w lodówce.  Lasagne nie wygląda może zbyt apetycznie, ale jeśli tylko lubicie te składniki, to Wam na pewno posmakuje. Składniki:  8 - 10 płatów lasagne 1 opakowanie sera feta 30 g masła 500g cukinii 4 pomidory (nie mogą być zbyt miękkie) 2 cebule 4 łyżki parmezanu pęczek bazylii 4 łyżki oliwy pieprz i ewentualnie sól    Wykonanie: Cebulę kroimy w plasterki i szklimy z 2 łyżkami oliwy.  Cukinię kroimy w plastry o grubości 0,5 cm.  Solimy i pieprzymy a następnie grillujemy na patelni grillowej (lub podsmażamy).  Pomidory kroimy w grube plastry i grillujemy.  Płaty lasagne gotujemy przez 3 minuty w osolonej wodzie, odcedzamy i przelewamy zimną wodą.  Odkładamy. Naczynie żaroodporne smarujemy oliwą. Układamy pierwszą warstwę ciasta. Na to kładziemy cukinię, starty parmezan, cebulę, pomidory, posiekaną bazylię, a na wierzch pokruszoną fetę.  Następnie znowu kładziemy płat ciasta i następne warstwy, aż wyczerpią się nam składniki.  Na sam wierzch kładziemy płat ciasta i posypujemy parmezanem i polewamy roztopionym masłem.  Pieczemy 10 - 15 minut w 200 stopniach.  Przed podaniem lekko studzimy. /wydrukuj przepis/ 