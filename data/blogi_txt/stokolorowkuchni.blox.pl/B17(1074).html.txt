Pamiętam, że mój mąż kiedy zobaczył te tartaletki, w książce, czy w programie Jamiego (tego akurat nie pamiętam), tylko westchnął.  Wcale mu się nie dziwię.  Niby brzydkie, bo bez kształtu, ale mają w sobie to coś.  Ze zrobieniem ich zwlekałam długo, zbyt długo, a przecież łatwe, szybkie i jakie smaczne. Karmel pomarańczowy to jest to. Ilość składników na nadzienie okazała się u mnie zbyt duża.  Spokojnie byłabym w stanie napełnić 12 tartaletek.  Dlatego polecam zmniejszenie ilości nadzienia o połowę, lub użycie całego płatu ciasta. Przepis z książki 30 minut Jamiego.      Składniki na 6 (lub 12 sztuk)sztuk:  płat gotowego ciasta francuskiego 125 g kwaśnej śmietany (dałam 12%) cynamon 1 jajko 1 łyżeczka ekstraktu z wanilii 5 łyżek drobnego cukru trzcinowego 1 pomarańcza Wykonanie: Ciasto francuskie wyłożyć na blacie posypanym mąką. Płat ciasta przeciąć na pół, aby uzyskać kwadrat y boku 20 cm (moje ciasto miało nieco inne wymiary i po przecięciu miałam prostokąt o wymiarach 27 x 20 cm).  Ciasto posypać kilkoma szczyptami cynamonu i zrolować.  Pociąć  na 6 lub 12 plastrów (jeżeli robiliśmy z całego płatu).  W każde wgłębienie formy muffinkowej włożyć po 1 plastrze ciasta i ugnieść, przykrywając dno i boki wgłębień.  Włożyć do piekarnika nagrzanego do 200 stopni i piec 8 - 10 minut. Przygotować nadzienie.  Wymieszać w misce jajko, śmietanę, wanilię, 1 łyżkę cukru i skórkę otartą z pomarańczy.  Kiedy tartaletki się upieką, łyżeczką ugnieść ciasto tak, aby można było wlać nadzienie (ja nie musiałam zbyt mocno ugniatać).  Wlać przygotowane nadzienie i piec przez kolejnych 8 minut. Przygotować karmel.  Rondelek postawić na dużym ogniu.  Wcisnąć sok z pomarańczy, dodać pozostały cukier i zamieszać.  Gotować, pilnując, aby karmel się nie przypalił. Upieczone tartaletki polać karmelem.  Odstawić, aby stężały. Następnie ostrożnie wyjąc z formy. 