Jutro moja córcia śpiewa z chórem na koncercie kolęd.  Po koncercie jest spotkanie opłatkowe dla członków chóru i zaproszonych gości.  Rok temu przygotowałam to ciasto, a w tym roku postanowiłam postawić na coś w zupełnie innym stylu. Pomyślałam, że na 18 już z kolei koncert upiekę ciasteczka z dedykacją.  Wykorzystałam przepis Sigrid Verbert﻿, który jakiś czas temu pokazała Kornik, również stemplując ciasteczka. Składniki:  300 g mąki pszennej 200 g miękkiego masła  150 g mąki kukurydzianej 150 g cukru  4 żółtka 1 cytryna szczypta soli﻿       Wykonanie: Masło i cukier utrzeć, aż będzie jasne i puszyste.  Dodawać po jednym żółtku nie przerywając ucierania. Dodać skórkę otartą z cytryny .  Na koniec dodać mąki i sól, chwilę wyrobić.   Ciasto ma być zwarte i nie kleić się do rąk. Jeżeli jest taka potrzeba, można dodać kilka łyżek zimnej wody (ja nie dawałam).  Ciasto zawijamy w folię i wkładamy na pół godziny do lodówki. Wyjmujemy i wyrabiamy.  Rozwałkowujemy na grubość ok. 3 - 5 mm.  Wycinamy kształty, przekładamy na blachę wyłożoną papierem do pieczenia i pieczemy w 180 stopniach, aż do zrumienienia.  Moim ciastkom wystarczyło 8 - 9 minut. 