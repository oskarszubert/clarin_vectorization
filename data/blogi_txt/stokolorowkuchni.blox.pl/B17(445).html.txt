Sama nie wiem dlaczego takie klopsiki jeszcze się u nas nie pojawiły.  W końcu lubimy absolutnie wszystko z tego dania: sos pomidorowy, makaron i klopsiki.  Wyszły tak dobre, że będą pojawiały się często.  Ilość, która tutaj podaję starczy na 2 - 3 obiady dla czteroosobowej rodziny.      Składniki:  800 g mielonego mięsa wieprzowego (u mnie łopatka) 1 jajko 1 nieduża cebula 1 łyżeczka suszonej bazylii po 1/2 łyżeczki suszonego oregano i majeranku 2 ząbki czosnku bułka tarta sól morska pieprz kolorowy olej       Sos:  800 g przecieru pomidorowego 1 cebula woda 1 - 2  łyżeczki cukru sól pieprz olej    Wykonanie: Mięso zmielić.  Wymieszać z jajkiem, przeciśniętym przez praskę czosnkiem, posiekaną drobno cebulą, ziołami.  Doprawić solą i dużą ilością pieprzu. Dodać bułkę tartą. Wymieszać i formować klopsiki wielkości orzecha włoskiego. W dużym garnku  zeszklić cebulę na oleju.  Następnie dodać przecier pomidorowy i wodę (tak aby sos przykrywał klopsiki).  Doprawić do smaku i gotować na niewielkim ogniu. Klopsiki obsmażyć na oleju z każdej strony, na złoty kolor.  Przesmażone klopsiki ﻿przełożyć do gotującego się sosu, przykryć i gotować przez około 30 - 40  minut. 