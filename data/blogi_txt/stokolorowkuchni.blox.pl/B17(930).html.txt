Jak się okazało mamy z Wiosenką dużo wspólnego.  Mieszkamy jakieś 50 km od siebie, mamy ten sam zawód (dokładnie ten sam), mamy dokładnie tyle samo lat (no, ja jestem starsza o 30 dni), jemy kuskus po wyjściu z wody, no i przede wszystkim lubimy gotować.  Dlatego też jest mi bardzo miło, że Wiosenka zgodziła się przygotować razem ze mną sałatkę według Ainsley'a. A sałatka?  Dla mnie wspaniała.  Mieszanka słodyczy z brzoskwiń, kwaśnego z limonek / cytryny i słonego z fety.  Jadłam, jadłam i nie mogłam się najeść.   Szkoda tylko, że nie udało mi się nigdzie dostać groszku cukrowego, a starałam się bardzo. Składniki: 1 łyżeczka oliwy 4 dojrzałe brzoskwinie lub nektarynki, pocięte na kawałki Skórka i sok z 1 cytryny (limonki) 200 g mieszanki sałat 1 mała czerwona cebula, cienko pokrojona 150 g groszku cukrowego, przepołowionego (nie dałam) 2 łyżki posiekanej mięty 200 g sera feta, rozkruszonego (spokojnie można dać mniej) Świeżo zmielony pieprz (nie dałam bo zapomniałam)  Wykonanie: Patelnię grillową lub zwykłą posmarować połową oliwy i rozgrzać aż się lekko zadymi.  Brzoskwinie obtoczyć w soku z cytryny.  Położyć stroną bez skórki na patelni i smażyć przez około 2-3 minuty.  W dużej misce wymieszać pozostałą oliwę i sok z cytryny, skórkę z cytryny, sałaty, cebulę, groszek i miętę.  Podzielić na 4 porcje i nałożyć do misek / talerzy.  Na wierzch położyć brzoskwinie i rozkruszony ser feta.  Doprawić pieprzem i podawać ciepłe.  /wydrukuj przepis/ 