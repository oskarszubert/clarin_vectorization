Nie robię zbyt często bułek, dla mnie to raczej pieczywo awaryjne.  Powstają wtedy, gdy nie przypomnę sobie w porę o zakwasie.   Przepis na te bułki pochodzi z jakiejś angielskiej serii przepisów, które dostałam kiedyś od mojej koleżanki.  W oryginale jest mowa o ziarnach słonecznika, ja jednak dałam siemię lniane.  Wyszło przepysznie.   Składniki:  350 g mąki pszennej chlebowej 100 g mąki pszennej pełnoziarnistej 7 g drożdży instant 40 g siemienia lnianego 1 łyżka cukru trzcinowego 150 g jogurtu naturalnego do 225 ml ciepłej wody Wykonanie: W misce wymieszać mąki, drożdże, sól i siemię.  Dodać cukier, jogurt i stopniowo dodawać wodę tak, aby powstało miękkie ciasto.  Ciasto wyrabiać przez kilka minut ręcznie(ok 10 minut) lub robotem (3 - 4 minuty).  Wyrobione ciasto przełożyć do miski natłuszczonej olejem.  Przykryć i odstawić do wyrośnięcia na około 45 minut.  Przygotować blachę - wytłuścić lub wyłożyć papierem do pieczenia.  Ciasto odgazować i podzielić na 10 równych części.  Każdą uformować i odłożyć na przygotowaną blachę.  Przykryć ściereczką i ponownie odstawić, tym razem na około pół godziny.  Piekarnik rozgrzać do 230 stopni.  Bułeczki można posmarować mlekiem.  Włożyć blachę z bułkami i piec przez około 15 minut.  Ostudzić na kratce. 