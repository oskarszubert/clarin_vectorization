W lodówce leżały śliwki i pomyślałam, że tym razem można zrobić coś innego niż kruszonkę.  Przejrzałam książki kucharskie i stanęło na przepisie Nigelli z Jak być domową boginią. Przyznam, że ciasto rewelacyjne.  Zniknęło szybko, za szybko (pomimo tego, że przypaliłam spód).      Składniki:  3,5 g drożdży instant 350 g mąki pszennej chlebowej 1/2 łyżeczki soli 50 g cukru trzcinowego 200 ml letniego mleka 1 średnie jajko 20 g miękkiego masła       wypełnienie:  500 g śliwek bez pestek (dałam prawie 600 g) 3 łyżki cukru demerara    kruszonka:  140 g mąki pszennej 100 g cukru muscovado 110 g masła 200 g orzechów włoskich lub pekanów (ja użyłam nerkowców)         Wykonanie: Blachę o wymiarach 32x24 cm ﻿wykładamy papierem do pieczenia i odstawiamy. Mąkę, drożdże, sól i cukier mieszamy w misce. Dodajemy letnie mleko, jajko i miękkie masło.  Wyrabiamy aż ciasto będzie miękkie i klejące.  Przekładamy na blat i wyrabiamy 10 minut (lub 5 minut w robocie).  W razie potrzeby dodajemy mąki (ja dodałam 2 - 3 łyżki).  Przykrywamy ciasto i odstawiamy na godzinę wyrośnięcia. Śliwki przekrojone i pozbawione pestek mieszamy z cukrem.  Piekarnik rozgrzewamy do 190 stopni.  Szykujemy kruszonkę.  W misce mieszamy mąkę z cukrem, dodajemy masło i wyrabiamy palcami, aż powstaną grudki. Dodajemy posiekane orzechy i mieszamy. Ciasto odgazowujemy (uderzamy pięścią) i rozciągamy na wymiar blachy.  Na ciasto wykładamy przygotowane wcześniej śliwki.  Kładziemy je skórką do dołu.  Owoce posypujemy kruszonką i pieczemy 30 - 35 minut. /wydrukuj przepis/ 