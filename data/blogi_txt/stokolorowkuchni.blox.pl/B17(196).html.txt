Mam w zamrażarce cały woreczek żurawiny.  Zamroziłam ją z myślą, o cudownych ciastach, ale jakoś ich nie robię.  Na przyjazd dziadków postanowiłam wykorzystać przynajmniej część zawartości tego woreczka.  Lekko zmodyfikowałam ten przepis  i tak oto powstało to żurawinowe ciasto.  Jest niezwykle miękkie i wilgotne.  Przyznam, że nie spodziewałam się, że będzie aż tak dobre.      Składniki: Na ciasto:  190 g mąki pszennej pełnoziarnistej 2 łyżeczki proszku do pieczenia 125 ml oleju 80 g cukru trzcinowego 2 jajka 160 ml jogurtu naturalnego 2 łyżeczki ekstraktu waniliowego  Na nadzienie owocowe:  350 g żurawiny (dałam mrożoną) 100 g miodu  Na kruszonkę:  200 g mielonych migdałów 80 g cukru trzcinowego 120 g masła Wykonanie: Piekarnik nagrzać do 180 stopni.  22 cm tortownicę wyłożyć papierem na dnie.  Do garnka o grubym dnie wsypać żurawinę i miód.  Gotować na średnim ogniu przez kilka minut, aż owoce się lekko rozpadną.  Odstawić. W misce wymieszać olej, jajka, jogurt i wanilię.  Dodać przesianą mąkę, cukier i proszek do pieczenia.  Całość wymieszać i przelać do przygotowanej formy.  Na wierzch wyłożyć ugotowane owoce. Do miski wsypać mielone migdały.  Dodać zimne masło i wyrobić rękoma, aż powstanie kruszonka.  Dodać cukier i wymieszać.  Kruszonkę wysypać na owoce.  Piec około 50 - 60 minut, aż do suchego patyczka. 