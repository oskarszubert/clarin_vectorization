Przepis zobaczyłam u Majanki, a Majanka u Szarlotki.  I całe szczęście, że tak się stało.  Po pierwsze obiad piątkowy był "z głowy", a to co z niego zostało, zostało pochłonięte przez dzieci w piątek na kolację i resztka (ta, którą widać na zdjęciach) w sobotę na śniadanko przez moją małą niejadkę. Synio stwierdził, że to najlepsze placuszki jakie jadł w życiu :) A ponieważ placuszki jadłam i ja (a nie jadam od września mąki pszennej) zamieniłam zwykłą mąkę pszenną na taką razową i super.  Musiałam tylko dodać jej trochę więcej bo moja dynia była dość wodnista i placuszki nie były zbyt łatwe w przewracaniu.  Zdjęcia niestety są jakie są, ale aparat był w piątek poza domem, a w sobotę nie było już za bardzo co fotografować - ale to chyba tylko rekomendacja dla placuszków. Składniki na 20-30 szt.:   800 g obranej i rozdrobnionej dyni 60 g masła Szklanka mąki pszennej (ja dałam razową i użyłam jej trochę więcej) 4 jajka 2 czubate łyżki cukru pudru szczypta soli pół łyżeczki sody oczyszczonejDodatkowo: cukier puder do posypania, śmietana lub jogurt, dżem, nutella, syrop klonowy Wykonanie: Białka z dodatkiem soli ubić na sztywną pianę. Dynię zetrzeć na grubych oczkach tarki (ja starłam na papkę). Miękkie masło utrzeć z cukrem, dodając stopniowo po jednym żółtku. Puszystą masę połączyć z dynią, przesianą mąką, wymieszać a następnie dodać pianę z białek i delikatnie wymieszać. Smażyć na niewielkiej ilości oleju, formując niewielkie placuszki i rumieniąc placki z obu stron.  Posypać placuszki dowolnym dodatkiem i smacznego. /wydrukuj przepis/ 