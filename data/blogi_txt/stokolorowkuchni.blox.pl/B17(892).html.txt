To drugie drożdżówki, które pojechały na rowerową wyprawę.  Tym razem robione nie dla syna, który za serowymi nie przepada, a dla dziadka.  W końcu na swoim rowerze musi dźwigać dodatkowo sakwę z ekwipunkiem.  Opierałam się na tym przepisie na drożdżówki Mirabelki.   Ciasto:   250 g mąki pszennej 270 g mąki pszennej razowej  20 g świeżych drożdży (lub 1 łyżeczka suszonych instant)  40 g cukru  2 jajka  50 g masła lub 1/2 szklanki oleju  1 szklanka mleka   szczypta soli    Nadzienie: 400 g białego sera   3 łyżki cukru pudru  1 łyżka cukru waniliowego    Do posmarowania: roztrzepane jajko  Wykonanie: Zrobić zaczyn: wymieszać drożdże z odrobiną cukru i mleka, odstawić do rośnięcia na kilka minut. Mleko lekko podgrzać, wymieszać z masłem lub olejem, cukrem i solą. Kiedy lekko przestygnie, połączyć z jajkami. Dodać mąki wymieszane z zaczynem. Wyrobić gładkie ciasto. Pozostawić przykryte w temperaturze pokojowej na 1-1,5 h., aż podwoi swoją objętość. Przygotować nadzienie serowe: wszystkie składniki utrzeć (ja zmiksowałam).  Z ciasta rozwałkować cienki placek.  Rozsmarować na nim farsz i zwinąć w rulon.  Pociąc na około 2 cm plasterki i wyłożyć je na blasze.  Pozostawić przykryte ściereczką do lekkiego wyrośnięcia na ok. 10 minut.  Drożdżówki posmarować roztrzepanym jajkiem.  Piekarnik nagrzać do 200 st C. Wstawić drożdżówki i piec 15-20 minut, do zrumienienia. Wystudzić na kratce.﻿ 