Przygotowałam ją jeszcze w sierpniu na Piknik Smakoszy.  Przepis poleciła mi Malwina.  Niestety pasta na zdjęciach wyszła mało zachęcająco.  Musicie mi to wybaczyć.  Jest jednak na tyle smaczna, że warto ją przygotować.  Naprawdę.    Składniki:  120 g sera feta 1 czerwona papryka 1/2 papryczki  chili 60 g suszonych pomidorów w oleju 1 ząbek czosnku 1 łyżka soku z cytryny  Wykonanie: Paprykę myjemy, kroimy na pół i oczyszczamy z gniazda nasiennego. Kładziemy na blasze skórką to góry i wstawiamy do piekarnika nagrzanego do 200 stopni (z termo obiegiem).  Pieczemy przez 20-30 minut, aż skórka papryki ściemnieje i pomarszczy się. Paprykę wkładamy do foliowego woreczka z zamknięciem, zamykamy, odstawiamy na kilkanaście minut.  Wyjmujemy paprykę i zdejmujemy z niej skórkę.  Warto zrobić to dzień przed planowanym robieniem pasty. Ostudzoną paprykę kroimy na drobniejsze części. Wszystkie składniki* miksujemy na gładką masę. Jeśli pasta będzie zbyt gęsta, wówczas dolewamy odrobinę oliwy z zalewy od pomidorów.   * Warto dać na początek tylko ¼ papryczki chili, a po zmiksowaniu i skosztowaniu ewentualnie dodać więcej. ﻿ 