Dzieciaki uwielbiają Nutellę, niestety córcia jest chyba uczulona na orzechy laskowe.  Dlatego też postanowiłam przygotować zdrową wersję kremu czekoladowego.  Jak to czasami bywa, krem nie przypadł im do gustu.  Nie mam pojęcia dlaczego. Małżonek stwierdził, że to przez gorzką czekoladę, córka mówiła, że zbyt słodki (z czym się nie zgodzę).  Efekt jest taki, że 3 słoiki kremu będą tylko dla mnie.  Nie narzekam, bo mi smakuje. Wzorowałam się na przepisach Marty i Olgi.       Składniki:  1 szklanka kaszy jaglanej 100 g gorzkiej czekolady 2 banany 4 łyżki kakao 2 - 4 łyżki syropu z agawy 1 łyżka soku z cytryny sól    Wykonanie: Kaszę prażymy w garnku, aż zacznie przyjemnie pachnieć.  Zalewamy  2 szklankami wrzątku ze szczyptą soli, przykrywamy i gotujemy około 10 - 12 minut na niewielkim ogniu. Zdejmujemy z ognia i pozostawiamy pod przykryciem na minimum kwadrans.  Kaszę studzimy. Czekoladę rozpuszczamy w kąpieli wodnej lub w kuchence mikrofalowej.  Ugotowaną kaszę, banany, rozpuszczoną czekoladę, kakao, sok z cytryny i syrop z agawy umieszczamy w blenderze i dokładnie miksujemy. 