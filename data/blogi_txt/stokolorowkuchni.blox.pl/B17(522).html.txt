Dostałam ostatnio przemiłe zaproszenie od Malwiny i Edytki na wspólny obiad.  I to obiad nie byle jaki, bo rodem z Prowansji. Dziewczyny znalazły przepis na kurczaka tak aromatycznego, że aż trudno to opisać.  Przygotowanie go, chociaż wygląda na pracochłonne, wcale takie nie jest.  Wymaga tylko dobrej organizacji i w kilka chwil  można przygotować wspaniały obiad. A zanim kurczak się upiecze, można udać się na spacer. Dziewczyny bardzo dziękuję za zaproszenie.      Składniki:  1 czerwona papryka, pokrojona w ćwiartki, bez pestek 1 żółta papryka, pokrojona w ćwiartki, bez pestek﻿ 1 łyżka oliwy 1.5 kg pałek z kurczaka (10-12 sztuk) 2 cebule, pokrojone w ósemki 2 ząbki czosnku, pokrojone w plasterki 125ml białego wytrawnego wina 660ml passaty pomidorowej 250ml bulionu z kurczaka 8 gałązek świeżego tymianku 80g czarnych oliwek mieszanka sałat, do podania        Wykonanie: Rozgrzać grill w piekarniku. Położyć na blaszce papryki, skórą do góry.  Piec przez około 10 minut, aż papryka zbrązowieje.  Przełożyć do woreczka strunowego i zamknąć na 10 minut.  Wyjąć, zdjąć skórkę i pokroić w grube plastry.  Rozgrzać piekarnik do 200°C.  Na patelni rozgrzać olej i na średnik ogniu podsmażyć kurczaka z każdej strony, aż lekko zbrązowieje.  Podsmażonego kurczaka przełożyć do naczynia do pieczenia. Na patelnię przełożyć cebulę i podsmażać przez 5 minut, mieszając od czasu do czasu, aż cebula się zezłoci. Dodać czosnek i chwilę razem smażyć.  Wlać wino i gotować przez 2 minuty.  Wino ma się zredukować mniej więcej o połowę.  Dodać papryki, passatę, bulion i tymianek.  Doprawić do smaku solą i pieprzem.Tak przygotowanym sosem polać kurczaka.  Piec przez 45 minut, aż kurczak będzie upieczony.Dodać oliwki i podawać z mieszanką sałat. ﻿ ﻿ 