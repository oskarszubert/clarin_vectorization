Tym razem truskawki w wersji wytrawnej.  Miałam straszną ochotę spróbować jak smakują.  Przeszukałam różne blogi i strony i znalazłam takie danie.  Jak efekt?  Smak dość ciekawy, intrygujący.  Jednak nie wiem czy chciałabym jeść takie obiady na co dzień.        Składniki:  1 pierś z kurczaka    Marynata: 1 łyżka jasnego sosu sojowego 1 łyżka chińskiego wina ryżowego 1 1/2 łyżeczki mąki kukurydzianej    Dodatkowo:  ok. 15 truskawek 60 ml wody 1 łyżka soku pomarańczowego 1 łyżeczka soku z cytryny 1 łyżeczka drobnego cukru 1 łyżeczka mąki kukurydzianej 2 łyżeczki wody 3 łyżki oleju 1 łyżeczka startego imbiru 1 łyżeczka posiekanego czosnku         Wykonanie: Kurczaka pokroić na kawałki.  Składniki marynaty połączyć i włożyć do niej kurczaka.  Odstawić na minimum 15 minut. W małej misce połączyć 60 ml wody, soki i cukier.  W drugiej rozpuścić mąkę w 2 łyżeczkach wody.  Odstawić. Rozgrzać wok.  Dodać 2 łyżki oleju i rozgrzać.  Dodać połowę czosnku i imbiru.  Podsmażyć przez kilka sekund.  Dodać kurczaka.  Pozwolić mu lekko zbrązowieć przez pół minuty, a następnie smażyć, aż kurczak będzie dobrze usmażony. Wyjąć mięso z woka i położyć na ręczniku papierowym. Rozgrzać łyżkę oleju.  Dodać pozostały czosnek i imbir.  Chwilę podsmażyć.  Dodać truskawki.  Smażyć przez pół minuty. Przygotowany wcześniej sos (zawartość 2 misek) wymieszać i wlać do woka.  Mieszać, aż zgęstnieje.  Kiedy będzie już wystarczająco gęsty dodać odłożone mięso.  Smażyć przez minutę, aż składniki się połączą.  Podawać natychmiast.  ﻿ 