Ostatnio zobaczyłam w moim osiedlowym sklepie bataty.  Polowałam na nie od kilku lat i jedyne jakie do tego pory znalazłam, były mocno zwiędnięte.  A tu niespodzianka.  Nie dość, że piękne, to jeszcze w moim pobliskim sklepie.  Kupiłam bez wahania i pierwsze danie jakie przyszło mi na myśl to było curry. Skorzystałam z przepisu z Jamie Magazine (issue 31).  Wyszło obłędne.  To kolejne danie, którym odczarowałam szpinak. Ponieważ robiłam curry dzień przed planowanym podaniem, nie odparowałam zbyt dobrze płynów, co widać na zdjęciu.  Następnego dnia curry było już o prawidłowej konsystencji.  Jeżeli robicie je dzień wcześniej, to polecam zrobienie podobnie. Składniki:  2 łyżki oliwy 2 cebule (dałam zwykłe, w oryginale czerwone) 3 łyżki pasty curry (lub mniej) 1 czerwone chilli, posiekane 3 cm kawałek imbiru, starty pęczek kolendry 2 - 3 bataty, pokrojone w 2 cm kostkę puszka ciecierzycy, odsączona puszka krojonych pomidorów puszka mleczka kokosowego 250 g szpinaku ryż do podania       Wykonanie: Cebulę i pastę curry podsmażamy w garnku na oliwie.  Mieszamy i czekamy aż cebula zmięknie.  Dodajemy chilli, imbir, gałązki kolendry, bataty i ciecierzycę.  Gotujemy przez kilka minut mieszając.  Wlewamy ok. 200 ml wody, pomidory z puszki i doprowadzamy do wrzenia. Zmniejszamy ogień i gotujemy pod przykryciem przez około 10 minut.  Zdejmujemy pokrywkę i gotujemy przez kolejne 15 - 20 minut.  Mieszamy od czasu do czasu.  Dolewamy mleczko kokosowe i nadal gotujemy.  Dodajemy umyty szpinak i gotujemy do czasu, aż zmięknie.  Posypujemy kolendrą i podajemy z ryżem, chociaż ja lubię też samo. 