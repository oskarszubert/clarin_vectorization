Ulubiona wiosenna zupa.  Nie wiem czy to kolor, czy smak, a może jedno i drugie.  Jak tylko zobaczyłam pierwszą botwinkę na targu, od razu kupiłam kilka pęczków.  Na pierwszy ogień oczywiście ta zupa, a potem?  Potem jeszcze się okaże. Składniki:  1 udko kurczaka (lub kość wieprzowa) 2 pęczki botwinki kwas buraczany lub koncentrat barszczu * włoszczyzna 2 - 3 liście laurowe kilka ziarenek ziela angielskiego śmietana (lub jogurt naturalny) jajka koperek sok z 1 cytryny    * można pominąć, jeżeli mamy w botwince większe buraczki.  W mojej praktycznie nie było.   Wykonanie:   Udo myjemy, zalewamy wodą i doprowadzamy do wrzenia.  Zdejmujemy szumowiny, zmniejszamy ogień i dodajemy ziele i liść.  Włoszczyznę obieramy i myjemy. Po około pół godziny dodajemy do gotującego się mięsa.  W międzyczasie myjemy botwinkę.  Łodygi kroimy na kawałki, buraczki dokładnie szorujemy i zostawiamy nieobrane.  W oddzielnym garnku zalewamy wodą, dodajemy sok z cytryny i gotujemy do miękkości.  Buraczki obieramy i kroimy na małe kawałki.  Tak przygotowaną botwinkę dodajemy do wywaru.  Jeżeli mieliśmy małe buraczki, lub nie było ich wcale, dodajemy kwas lub koncentrat barszczu.  Podgrzewamy, uważając aby nie doprowadzić do zagotowania.  Zupę zabielamy śmietaną i podajemy z jajkiem na twardo i dużą ilością koperku. 