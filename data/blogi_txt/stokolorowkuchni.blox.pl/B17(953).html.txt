Pisałam już tutaj kilka razy, że uwielbiamy scones'y.  Robi się je szybko, zjada jeszcze ciepłe.  Czy można marzyć o lepszym weekendowym śniadaniu?  Ten przepis pochodzi z książki Delii Smith i spodobał się nam tak bardzo, że jednego dnia robiłam je dwa razy, na śniadanie i na kolację.       Składniki (na ok. 7 - 8 bułeczek)  225 g mąki pszennej 2 łyżeczki proszku do pieczenia 40 g masła w temperaturze pokojowej 150 ml mleka 1 1/2 łyżki cukru szczypta soli       Wykonanie: Piekarnik nagrzewamy do 220 stopni.  Mąkę przesiewamy do miski.  Dodajemy masło i wyrabiamy palcami tak, aby powstały grudki.  Dodajemy proszek do pieczenia, cukier i sól.  Mieszamy.  Dolewamy stopniowo mleko i mieszamy ciasto nożem.  Ręce obsypujemy mąką i szybko zagniatamy ciasto.  Rozwałkowujemy na grubość 2 cm i wykrawamy bułeczki (należy robić to szybkim, prostym ruchem tak, aby bułeczki nie zmieniły kształtu).  Wycięte sconsy układamy na blasze do pieczenia wyłożonej papierem.  Pieczemy w górnych partiach piekarnika przez 12 - 15 minut.  Podajemy lekko ciepłe. 