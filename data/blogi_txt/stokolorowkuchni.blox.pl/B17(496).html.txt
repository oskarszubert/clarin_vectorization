Dostałam zamówienie na ciasto truskawkowe od pewnej młodej damy. Z miłą chęcią, tylko w listopadzie trochę ciężko o świeże truskawki.  Niby mam zamrożone, ale jakoś nie miałam ochoty na ciasto z rozmrażanych.  Pomyślałam, że ciasteczka z dziurką i dżemem truskawkowym powinny się spodobać. Miałam rację. Dzieciaki oszalały.      Składniki:  125 g masła w temperaturze pokojowej 60 g cukru 1 jajko kilka kropli ekstraktu waniliowego 200 g mąki pszennej 30 g mąki kukurydzianej 1/2 łyżeczki proszku do pieczenia szczypta soli     dżem truskawkowy       Wykonanie: Rozgrzać piekarnik do 180 stopni. Masło i cukier utrzeć na puszystą masę.  Następnie dodawać jajko i  wanilię.  Przesiać pozostałe składniki i wymieszać łyżką.  Następnie uformować rękoma kulę.  Ciasto rozwałkować na powierzchni posypanej mąką, na grubość około 3 mm.  Wycinać kółka.  W połowie z nich wyciąć mniejsze koło.  Resztki ciasta zagnieść i ponownie rozwałkowywać.  Wycięte ciasteczka układać na blaszce wyłożonej papierem do pieczenia.  Piec przez około 15 minut, aż lekko zbrązowieją.  Ostudzić na kratce.  Całe ciasteczka smarować dżemem truskawkowym.  Przykrywać ciasteczkami z dziurką.  Można posypać cukrem pudrem. 