Ten przepis chodził za mną już jakiś czas.  Intrygował mnie wygląd i składniki.  Chlebek, który tak naprawdę jest drożdżówką, okazał się wspaniały w robieniu i kosztowaniu. Dodatkowo mieliśmy z mężem dużo zabawy przy fotografowaniu go. Jeszcze nigdy wcześniej nie zrobiliśmy 114 zdjęć jednej potrawy, a tu się tak stało.  Nie muszę mówić, że nie mogliśmy się zdecydować któe zdjęcia umieścić. Chlebek pochodzi z Encyklopedii Chleba Ch. Ingram i J. Shapter i jest umieszczony w części Chleby Ameryki.  Dlatego też dodaję go do akcji Ireny i Andrzeja    Składniki: 7 g drożdży instant 450 g mąki pszennej 1/2 łyżeczki soli 1 łyżka drobnego cukru 120 ml letniego mleka 120 ml letniej wody 1 jajko, lekko ubite  Na otoczkę: 75 g rodzynek 45 ml rumu lub brandy 115 g orzechów włoskich, posiekanych (dałam włoskie i laskowe) 2 łyżeczki cynamonu 115 g brązowego cukru 50 g roztopionego masła    Wykonanie: Lekko natłuścić formę tortową z kominkiem (nie miałam takiej i użyłam zwykłej tortowej i kółka do wykrawania) o średnicy 23 cm. Wymieszać drożdże, mąkę, sól i cukier w dużej misce i zrobić dołek w środku.  Dodać mleko, wodę i jajko do mąki i wymieszać aż powstanie miękkie ciasto.  Wyłożyć na omączoną powierzchnię i wyrabiać 10 minut, aż ciasto będzie gładkie i elastyczne (ja moje wyrabiałam w robocie).  Włożyć do naoliwionej miski i przykryć folią spożywczą.  Odstawić w ciepłe miejsce na 45-60 minut, aż ciasto podwoi swoją objętość.Rodzynki włożyć do rondelka, zalać alkoholem i podgrzewać przez 1-2 minuty. Uważać, żeby nie przegrzać.  Zdjąć z ognia i odstawić.  Orzechy, cynamon i cukier wymieszać w małej misce.Wyrośnięte ciasto wyłożyć na omączoną powierzchnię i lekko wyrobić.  Podzielić na 30 równych kawałków i ukształtować z nich małe bułeczki.  Każdą bułeczkę maczać w roztopionym maśle i obtaczać w orzechach. Połowę bułeczek ułożyć w formie, w małych odstępach.  Posypać namoczonymi rodzynkami.  Obtoczyć resztę bułeczek i wyłożyć na wierzch.  Posypać pozostałymi orzechami i polać resztką masła. Przykryć lekko naoliwioną folią spożywczą i pozostawić do wyrośnięcia w ciepłym miejscu na około 45 minut.W międzyczasie nagrzać piekarnik do 190 stopni.  Piec chlebek przez 35-40 minut, aż ciasto dobrze wyrośnie i się zezłoci.  Wyłożyć na kratkę do ostygnięcia.    /wydrukuj przepis/ 