W poniedziałek przyszły do nas małe kucharki.  Ponieważ rozpoczynał się V Festiwal Pierniczków u Majanki, pomyślałam, że takie wspólne pieczenie pierniczków będzie w sam raz. Dziewczynki spisały się na medal.  Wałkowały, tłukły landrynki, wycinały.  Ba, nawet sobie w między czasie śpiewały piosenkę o Mikołaju.  Potem specjalnie brudziły nosy mąką.  Atmosfera była tak cudna, że mój syn zdecydował, że może jednak zbratać się z dużo młodszymi koleżankami i przyłączył się do zabawy. Piekłyśmy pierniczki z mojego ukochanego przepisu, z dodatkiem luksusowej przyprawy.  Powiem jedno - były rewelacyjne. Przypominam też o konkursie i aukcjach z kalendarzami. Składniki:  50 dag mąki 20 dag cukru pudru 20 dag miodu 12 dag masła lub margaryny 1 jajko 1 dag sody oczyszczanej (1 niepełna łyżka) 2 łyżki stołowe przypraw korzennych do piernika landrynki Wykonanie: Mąkę wymieszać z sodą, wsypać do miski.  W garnku podgrzać miód z cukrem i przyprawą do piernika, ostudzić, wlać do mąki.  W drugim garnku roztopić masło i ostudzone wlać do miski z mąką.  Dodać jajko. Wszystko wymieszać i wyrobić na gładkie ciasto, w razie potrzeby podsypując mąką.  Ciasto podzielić na kilka części (ja dzielę na 4).  Każdą zawinąć w folię i schować na trochę do lodówki lub zamrażalnika.  Gdy ciasto się schłodzi wyjmować po 1 kawałku, rozwałkować cienko na obsypanym mąką blacie  i wycinać kształty.  Jeśli schowaliśmy ciasto do zamrażalnika to dobrze na czas wałkowania kolejnych części przełożyć resztę do lodówki, żeby ciasto się nie zmroziło za bardzo.   Landrynki rozkruszyć w woreczku wałkiem lub tłuczkiem do mięsa, lub też w moździerzu, każdy kolor oddzielnie.  W wykrojonych pierniczkach wyciąć otwory i do każdego nasypać dość dużo pokruszonych landrynek (z górką). Piec pierniki w temperaturze 150 stopni przez 12 minut.  Kiedy wyjmiemy pierniczki można w witrażyku zrobić dziurkę  na sznureczek.  Trzeba się tylko spieszyć zanim masa landrynkowa nie zastygnie całkiem. Pierniki po wyjęciu będą dość, miękkie, ale szybko stwardnieją. Gotowe, wystudzone pierniczki schować do puszki i otworzyć na 2 dni przed Świętami, żeby zmiękły.  ﻿ /wydrukuj przepis/ 