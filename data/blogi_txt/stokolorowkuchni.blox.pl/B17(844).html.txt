Kupiłam ostatnio kamień do pizzy.  Do tej pory nie zdawałam sobie sprawy z tego, jak bardzo może zmienić się dzięki temu smak naszego ulubionego chleba.  Ten domowy, pieczony w keksówkach był przepyszny.  Ten sam, który wyrastał w koszu i piekł się na rozgrzanym kamieniu jest niewyobrażalnie dobry. Jeszcze ciepła piętka z masłem i nic więcej nie potrzeba.   p.s. zapraszam też tutaj do lektury krótkiej rozmowy ze mną. Składniki:  150 g aktywnego zakwasu żytniego* 400 g mąki pszennej, najlepiej chlebowej (ja daję 200 g pszennej razowej i 200 g typ 550) 100 g dowolnej mąki żytniej (daję typ 720) 2 łyżeczki soli 1/2 łyżeczki drożdży instant 300-350 g wody (jeśli używamy mąki żytniej razowej, zwykle trzeba dodać ok. 350 g wody, jeśli jasnej, wystarczy 300 g) 1 garść ziaren słonecznika 1/2 garści ziaren sezamu         Wykonanie:  Ziarna prażymy na suchej patelni i studzimy.  Wszystkie składniki (poza ziarnami) wsypujemy do misy robota - wodę wlewamy stopniowo. Ciasto powinno mieć dosyć gęstą konsystencję, ale będzie się kleiło do rąk. Mieszamy przez 2 minuty i dodajemy ostudzone ziarna. Mieszamy przez kolejne 2 - 3 minuty. Miskę przykryć folią spożywczą i odstawić do wyrastania na 2-4 godziny (ciasto musi w tym czasie podwoić objętość - czas wyrastania będzie zależał od tego, jak aktywny jest zakwas oraz jaka jest temperatura otoczenia). Następnie przełożyć ciasto na blat oprószony mąką (lub ścierkę) i uformować z niego bochenek - radzę dłonie posmarować oliwą lub oprószyć mąką, będzie wówczas łatwiej. To dosyć luźne ciasto, ale formowanie bochenka nie powinno być tu trudne. Bochenek przekładamy do koszyka do wyrastania chleba. Czas wyrastania: ok. 1 godziny.  Piekarnik, razem z kamieniem, nagrzewamy do 230 st C.  Przekładamy na gorący kamień bochenek i pieczemy najpierw 10 minut, następnie zmniejszamy temp. do 210 st C i dopiekamy kolejne 20-30 minut. Upieczony chleb, popukany od spodu wydaje głuchy odgłos.   *zakwas należy dokarmić nie później niż 10-12 godzin przed planowanym pieczeniem Przepis zaczerpnięty od Liski    /wydrukuj przepis/﻿ 