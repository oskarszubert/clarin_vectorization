Zamówiłam sobie wreszcie quinoę i oczywiście nie widziałam do czego jej użyć.  Na szczęście dostałam od mojej teściowej kilka wydań Palce Lizać. Tam też znalazłam tę oto sałatkę.  Zrobiłam sobie na kolację.  Mam jednak kilka uwag do niej.  Figi, quinoa i mięta to jest to.  Rewelacja.  Natomiast pomidory jakoś mi psuły całość. Zresztą jeżeli przyjrzymy się uważnie zdjęciu w gazecie, to ich tam nie widać. Może ich nie było?  Powtórkę zrobię już bez nich, ale zrobię.      Składniki (na wielką michę):  150 g quinoi 6 świeżych fig 3 pomidory (moim zdaniem można pominąć) 1 pęczek pietruszki 15 listków świeżej mięty 2 szalotki sok z 2 cytryn 6 łyżek oliwy       Wykonanie: Quinoę dobrze opłukać pod bieżącą wodą.  Przełożyć do garnka o grubym dnie.  Chwilę podsmażyć i zalać wodą.  Wody ma być 2 razy tyle co komosy.  Gotujemy pod przykryciem 15 minut.  Wyłączamy gaz i trzymamy jeszcze przez 5 minut w garnku.  Zruszamy widelcem. Figi i ewentualnie pomidory kroimy na kawałki. Zioła i szalotki siekamy.  Wszystko mieszamy razem z komosą.  Skrapiamy sokiem z cytryn i oliwą.  Odstawiamy do lodówki tak, aby składniki się przegryzły. 