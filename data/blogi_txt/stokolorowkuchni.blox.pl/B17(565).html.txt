Ostatnia chwila na spróbowanie liści mniszka lekarskiego. Już coraz mniej młodych liści, a to takie nadają się do jedzenia. Polecam, rozejrzyjcie się dookoła i nazbierajcie kilka garści (zbieramy na terenach z dala od samochodów).  Jeśli boicie się smaku mniszka możecie wymieszać go nawet z najzwyklejszą sałatą. Ostatecznie do tej sałatki pasuje też rukola, ale tę polecam poza sezonem mniszkowym.  Sałatka odnaleziona w majowej "Kuchni" zachwyciła mnie swoim smakiem.  Dodam tylko, że nie przepadam za boczkiem, ale tutaj wszystko grało wyśmienicie.    Składniki: 60 g chudego wędzonego boczku 2 ząbki czosnku ocet z czerwonego wina 4 jajka 1 łyżka białego octu winnego 3-4 solidne garście listków mniszka (lub mieszanka mniszka i sałat) sól, pieprz 2 kromki grillowanego chleba natartego czosnkiem (lub grzanki czosnkowe)    Wykonanie: Boczek kroimy w zapałkę i rumienimy na patelni z roztartym czosnkiem.  Podlewamy odrobiną octu winnego, by rozpuścić to co przywarło do patelni.  Odstawiamy w ciepłę miejsce.  Umyte listki mniszka rwiemy na kawałki i rozkładamy na 4 talerzach, solimy i pieprzymy.  Przygotowujemy jaja w koszulkach - wbijamy je ostrożnie na talerzyk i delikatnie zsuwamy do lekko wrzącej wody zakwaszonej łyżką białego octu. Gotujemy 3-4 minuty.  Wyjmujemy łyżką cedzakową i kładziemy po 1 jajku na każdym talerzu na listkach mniszka.  Dookoła układamy zrumieniony boczek i posypujemy grzankami.  /wydrukuj przepis/ 