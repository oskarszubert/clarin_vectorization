Te pierniczki doskonale zachowują swój kształt, dlatego idealnie nadają się do zrobienia "karteczek" z imionami.  Przyznajcie, czy tak opisany prezent nie będzie od razu milszy dla obdarowanego?  Przepis ten jest moją niewielką modyfikacją przepisu Liski z dodatku do Newsweeka "Smak i Styl". Pierniczki wędrują oczywiście do Festiwalu Pierniczków u Majanki oraz do Świątecznych Prezentów Cudawianki.       Składniki:  450 g mąki 1 łyżeczka proszku do pieczenia 1/4 łyżeczki sody 4 łyżeczki przyprawy do piernika 2 łyżeczki kakao 1 jajko 150 g miodu 100 g masła 150 g drobnego cukru       Wykonanie: Cukier, miód i masło włożyć do garnka i roztopić na niewielkim ogniu.  Odstawić do ostudzenia, a następnie dodać jajko i wymieszać.  Pozostałe składniki wsypać do miski.  Dolać masę miodowo - jajeczną i dobrze wyrobić (ja robiłam do robotem).  Zawinąć w folię i schować na minimum godzinę do lodówki (lub na krócej do zamrażalnika).  Następnie ciasto wyjąć i rozwałkować na grubość około 0,5 cm.   Nagrzać piekarnik do 175 stopni.   Z ciasta wycinać pierniczki i układać w odstępach na blasze wyłożonej papierem do pieczenia. Piec około 8 - 10 minut. 