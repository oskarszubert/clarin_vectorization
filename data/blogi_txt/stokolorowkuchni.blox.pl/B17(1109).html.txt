Moja córka zawsze zamawia bardzo konkretne torty.  W tym roku zdanie zmieniała kilka razy.  W końcu jednak miał być truskawkowy (tak jak ten), z czekoladą (jak w ubiegłym roku) i miał mieć też przynajmniej trochę koloru czerwonego.  Kiedy w czasie składania zamówień tortowych zobaczyłam ten tort, wiedziałam, że go wykorzystam.  Pierwszy raz robiłam tort nie na biszkopcie, a na cieście ucieranym i muszę przyznać, że to ciekawe doświadczenie.      Składniki: na blaty:  170 g masła w temperaturze pokojowej 150 g + 50 g cukru 235 g mąki pszennej 1 łyżeczka proszku do pieczenia szczypta soli 1 łyżeczka ekstraktu waniliowego 125 ml mleka 4 białka czerwony barwnik (dałam w proszku)       na masę:  300 ml śmietany kremówki 250 g mascarpone 2 łyżki cukru pudru 100 g musu truskawkowego 100 g gorzkiej czekolady       Wykonanie: Piekarnik rozgrzać do 180 stopni.  Przygotować 3 formy o średnicy 18 cm - wysmarować masłem i posypać dno i boki mąką, strząsnąć nadmiar mąki. Do jednej miski przesiać mąkę, proszek i sól.  Odstawić.  Masło utrzeć ze 150 g cukru na puszystą masę. Dodać wanilię.  W trzech partiach dodawać na przemian mąkę i mleko, zaczynając i kończąc na mące. Wymieszać tylko do połączenia składników.  Białka ubić na sztywno z dodatkiem 50 g cukru.  Dodać 1/3 ubitych białek do masy maślanej i wymieszać.  Dodać pozostałą pianę i delikatnie wymieszać.  Rozdzielić masę na trzy części.  Do jednej dodać czerwony barwnik i bardzo dokładnie wymieszać.  Formy wstawić do piekarnika i piec około 30 - 45 minut, aż do suchego patyczka. Upieczone blaty wyjąc z formy i ostudzić. Przygotować krem. Czekoladę rozpuścić w kąpieli wodnej lub mikrofalówce. Przestudzić.  Śmietanę ubić na sztywno, pod koniec dodać cukier. Dodać mascarpone i razem chwilę ubijać, do połączenia składników. Odłożyć około 100 g masy i wymieszać z rozpuszczoną czekoladą.  Pozostałą masę wymieszać z musem truskawkowym. Przełożyć tort.  Na biały blat wyłożyć masę truskawkową. Przykryć czerwonym blatem.  Wyłożyć masę czekoladową.  Na wierzch położyć biały blat.  Udekorować masą truskawkową. Mój tort niestety przeżył mały wypadek.  Podczas robienia zdjęć spadło na niego tło (samo ;)   W związku z tym tort delikatnie się przesunął, czego nie umiałam już naprawić.  Widać to szczególnie w dolnej warstwie kremu truskawkowego.     ﻿ 