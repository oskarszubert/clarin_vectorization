Dopiero co przyznałam, że golonki nie tknę.  Tylko napisałam tamte słowa, a mąż (który nie czytał tamtej rozmowy) przyniósł do domu kilka golonek.  No dobrze są indycze, więc nie do końca golonki.  Nie miałam pojęcia co z nich przygotować, ale na szczęście odnalazłam wpis Ani.  Zrobiłam w ten sposób 3 golonki i 1 udo indycze.  Dzieciom bardzo smakowały golonki, ja sama chyba jednak wolę udo.  Dodatkowo udo było gotowe szybciej niż golonki.      Składniki:  4 golonki z indyka (ze skórą) 4-5 małych jabłek  4-5 łyżeczek rodzynek i suszonej żurawiny 4 - 5 łyżeczek ziół prowansalskich sól i pieprz oliwa z oliwek﻿ Wykonanie: Przygotować solankę (1-1,5 łyżki stołowej soli na 1 litr zimnej wody).﻿  Golonki umyć, a następnie włożyć do solanki na całą noc (włożyłam też udo).   Następnego dnia mięso osuszyć, wysmarować oliwą i doprawić pieprzem.   Przygotować duże, płaskie naczynie żaroodporne (ja użyłam dwóch, w jednym piekłam golonki, w drugim udo).  Naczynie wysmarować oliwą i włożyć do niego mięso.  Naczynie, bez przykrycia, włożyć do piekarnika nagrzanego do 190-200 stopni.  Piec przez 45 minut (w przypadku golonek wydłużyłabym nieco ten czas).    W między czasie przygotować jabłka.  Każde pozbawić gniazda nasiennego, wydrążając otwór od góry.   W każdy otwór włożyć mieszankę rodzynek i żurawiny oraz zioła prowansalskie. Kiedy mięso jest już w piekarniku przynajmniej 45 minut, dodać do naczynia żaroodpornego jabłka.  Do każdego jabłka wlewamy odrobinę sosu, który powstał podczas pieczenia mięsa. Jeśli sosu jest za mało, można dolać kilka łyżek wody, wymieszać z sosem i wtedy napełnić jabłka.  Naczynie z mięsem i jabłkami wstawić do piekarnika, w którym obniżamy temperaturę do 180 - 190 stopni.  Pieczemy dalsze 35 - 45 minut.  Danie jest gotowe kiedy po wbiciu patyczka z mięsa wycieka klarowny sos﻿.  Wyłączamy piekarnik i pozostawiamy w nim mięso na około 10 minut.  Podajemy na ciepło. 