Na studiach mieszkałyśmy we trzy.  Ależ to były cudowne czasy. Teraz mieszkamy w 3 różnych miastach (w tym jedno, bardzo, bardzo daleko), ale raz na jakiś czas się spotykamy.  Rzadko w komplecie, ale jednak.  Ponieważ ostatnio hummus jadłam w tym najdalszym mieście (z czwartą zresztą kochaną koleżanką), postanowiłam troszkę nawiązać do tamtego spotkania.  Na przyjście drugiej z nas (oraz jej męża i naszej wspólnej koleżanki) przygotowałam domowy hummus.  Jadłyśmy, śmiałyśmy się i wspominałyśmy.  Obiecuję, że zrobię powtórkę na wspólne spotkanie we trzy, w grudniu (uda się, prawda dziewczyny?). Przepis dodaję do akcji z Widelcem po Azji, a pochodzi on ze strony Kwestia Smaku.      Składniki: • 5 łyżek ziaren sezamu  • 2 łyżki oliwy extra vergine  • 1 łyżka oleju sezamowego  • mały ząbek czosnku  • sok z połówki cytryny  • 250 g odsączonej ciecierzycy z puszki  • 70 - 80 ml zimnej przegotowanej wody   • sól ﻿   Wykonanie: Ziarna sezamu wysypać na suchą patelnię i mieszając co jakiś czas delikatnie uprażyć (mają jedynie lekko zbrązowieć). Uprażony sezam ostudzić i zemleć blenderem. Dodać oliwę extra vergine i dokładnie zmiksować. Do powstałej pasty (tahini) dodać pozostałe składniki (olej sezamowy, czosnek, sok z połówki cytryny) i miksować na jednorodną masę dodając pomału ciecierzycę, wodę i sól do smaku.﻿ 