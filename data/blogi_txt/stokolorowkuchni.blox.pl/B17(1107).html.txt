Zadanie nie było łatwe.  Miał być tort na drugie urodziny dla mojej siostrzenicy, ale miał być bezmleczny.  Do tego wymyśliłam sobie, że spróbuję zrobić masę z pianek marshmallow.  Troszkę zabawy z tym jest, dlatego na razie była jednokolorowa. Następnym razem spróbuję jeszcze pobawić się z kolorami.  A tort?  Zniknął jednego dnia.   Składniki na biszkopt (tortownica śr. 25 cm):    8 jaj ponad szklanka mąki pszennej 2,5 łyżki mąki ziemniaczanej pół szklanki cukru 1 łyżeczka proszku do pieczenia ﻿ Wykonanie:   Białka ubijamy z cukrem, a następnie dodajmy po 1 żółtku nadal ubijając i delikatnie dodajemy mąki wymieszane z proszkiem do pieczenia. Przelewamy do tortownicy wyłożonej papierem do pieczenia (wykładam dno, a boki smaruję masłem i posypuję bułką tartą). Pieczemy ok 40 minut w temperaturze 180 stopni.    Składniki na masę budyniową:  400 ml mleka sojowego (może być zwykłe) 1 budyń (u mnie wiśniowy) cukier puder (do smaku, ja dałam 3 łyżki) 125 margaryny bezmlecznej (lub masła) ﻿Wykonanie: Budyń przygotowujemy zgodnie z przepisem na opakowaniu, dając jednak trochę mniej mleka.  Odstawiamy do ostygnięcia.  Margarynę ucieramy, aż będzie puszysta.  Dodajemy po łyżce budyniu i dalej ucieramy.  Jeśli masa jest mało słodka dodajemy cukier puder.    Masa z pianek marshmallow:  190 g pianek marshmallow ok. 250 g cukru pudru 2 łyżki wody + olej, mąka ziemniaczana    Wykonanie: Do garnka o grubym dnie wlewamy wodę, wsypujemy pianki.  Gotujemy na wolnym ogniu, aż pianki się rozpuszczą (możemy też rozpuszczać w kąpieli wodnej).  Stopniowo dodajemy część cukru pudru i mieszamy.  Ręce smarujemy olejem i masę wykładamy na blat wysmarowany olejem.  Dodajemy dalej cukier puder i zagniatamy masę, aż będzie plastyczna.  Gotową masę rozwałkowujemy.  Najlepiej robić to na blacie obsypanym mąką ziemniaczaną.   Przygotowanie tortu.  Przekrojony biszkopt nasączamy (na nasączałam sokiem malinowym) i przekładamy masą budyniową.  Masą budyniową smarujemy też boki i wierzch.  Na taki biszkopt kładziemy masę z pianek marshmallow.  Wyrównujemy i obcinamy dół.  Z reszty masy możemy wyciąć kształty do ozdoby. 