Jeszcze przed świętami, 23 marca, brałam udział w wiosennym Eko Forum.   Forum zostało zorganizowane przez klaser Dolina Ekologicznej Żywności i przeznaczone było dla pań.  Jak się jednak okazało, kilku panów też było zainteresowanych tematyką spotkania.       Wszystko to odbywało się w niewielkiej sali konferencyjnej, w bardzo kameralnej i miłej atmosferze.  Pani dietetyk, Justyna Siwiela﻿ (VitaNutrica﻿) mówiła nam o tym jak kobieta jeść powinna.  A jak powinna?  Rzecz niby oczywista, a jednak chyba nie dla wszystkich.  Z pomocą przychodzi nam piramida żywieniowa.  Jeśli przyjrzycie się jak wygląda każde piętro, wszystko jest jasne.  Na samym dole mamy 5 porcji produktów zbożowych, potem 4 porcje warzyw, 3 porcje owoców (te jemy po posiłkach aby zniwelować nagły wzrost i spadek cukrów), 2 porcje nabiału i 1 porcja mięsa.   Najlepiej jeść 5 posiłków dziennie, w odstępach 3 - 4 godzinnych.  Do tego musimy pamiętać o tym, że pierwszy posiłek należy zjeść w przeciągu godziny od wstania. To co mnie zaskoczyło, to informacja o ostatnim posiłku.  Ile razy słyszeliście, że nie należy jeść po 18? Często, prawda?  Pani Justyna powiedziała nam, że ostatni posiłek powinniśmy zjeść 2 - 3 godziny przed snem.  W przeciwnym razie, nasz organizm będzie w nocy bez "paliwa", a on przecież nie odpoczywa. W dalszej części spotkania rozmawialiśmy o żywieniu kobiety ciężarnej i matki karmiącej, ekożywności oraz pułapkach jakie na nas czyhają podczas diet.  Z rzeczy dla mnie zaskakujących była informacja odnośnie Coca-coli.  Każdy z nas wie, że zawiera kofeinę oraz ogromne ilości cukru.  Jednym ze składników coli jest kwas (którego nazwy niestety nie pamiętam) który sprawia, że ginie większość bakterii w naszym przewodzie pokarmowym.  Te złe  jak najbardziej, ale te dobre, odpowiedzialne za proces trawienia też. Na zakończenie głos zabrała pani psychodietetyk, Magda Jarzębowska.  Opowiadała o chorobach związanych z odchudzaniem, anoreksji, bulimii czy ortoreksji.    Dowiedzieliśmy się też o jedzeniu napadowym.  Być może niektórzy z Was się zdziwią, ale pani Magda opowiadało o tym, dlaczego nie należy przechodzić na diety.  To oczywiście nie znaczy, że nie należy dbać o to co i jak jemy.  Zamiast krótkotrwałych diet, zaplanujmy zmianę nawyków jedzeniowych, a będziemy wyglądać i czuć się dobrze.   Polecam Wam też cały cykl wpisów Usagi, których treść jest bardzo podobna do tego, co ja usłyszałam na spotkaniu. Dla tych wszystkich, którzy planują zmianę sposobu odżywiania przygotowałam zbiór przepisów dietetycznych.  Lista na razie jest w fazie tworzenia, ale będę tam systematycznie dodawać nowe przepisy, oraz te, które pojawiły się już na blogu. 