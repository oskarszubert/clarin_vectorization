Pamiętacie o kalendarzach kulinarnych, które blogerzy wspólnymi siłami, razem z Hanią, mamą Kubusiową, wydali dla Kubusia?  Mój już wisi na ścianie.  A jak u Was?  Macie już?  Jeśli nie, to aukcje jeszcze trwają, o tutaj. Żeby Was zachęcić do kupna, postanowiłam przygotować jakiś przepis z tego właśnie kalendarza.  Na początek padło na scones, które zaprezentowała Szelka.   Są przepyszne.  Polecam jak najbardziej.  Moje niestety nie urosły, bo zbyt cienko je rozwałkowałam. Składniki (na 7-8 bułeczek):  50g chłodnego masła 220g mąki 1,5 łyżeczki proszku do pieczenia szczypta soli  30g cukru demerara 50g żurawin lub rodzynek 1 jajko (ok 75-80g) ok. 65g ciepłego mleka - jajko i mleko razem powinny ważyć ok  130-140g  ﻿ Wykonanie: Jajko rozbij i rozkłóć z mlekiem (odłóż 2 łyżki do posmarowania bułeczek). Masło utrzyj z cukrem i sola, dodaj mąkę i proszek do pieczenia oraz żurawinę. Dolej mleko z jajkiem i dokładnie wymieszaj płaskim mieszadłem miksera. Ciasto nie powinno być zbyt luźne. Wyłóż je na posypany mąka blat i wyrównaj wałkiem - powinno mieć grubość ok 2 cm. Wycinak kółka śr ok 6-7 cm i układaj na wyłożonej papierem blasze. Każdą bułeczkę posmaruj odłożoną mieszaniną jajka z mlekiem.  Piecz ok 13 minut w piekarniku rozgrzanym do 220°C. Lekko przestudź na kratce lecz podawaj jeszcze ciepłe z dobrej jakości masłem i domową konfiturą. ﻿   /wydrukuj przepis/   EDIT   Postanowiłam przygotować te same scones jeszcze raz.  Skorzystałam ze składników z tego przepisu, ale wymieszałam je zgodnie z przepisem D. Smith.  Różnica niewyobrażalna.    Składniki - jak wyżej Wykonanie: Przesiać mąki, sól, proszek do pieczenia do miski.  Dodać cukier, wymieszać. Dodać masło i wyrobić palcami, tak by przypominało kruszonkę.  Dodać żurawinę i wymieszać. Mleko wymieszać z jajkiem. Używając widelca, dodawać powoli mleko (nie ma potrzeby dodawania całego mleka).  Ma powstać delikatne ciasto.  Wyłożyć ciasto na stolnicę posypaną mąką i bardzo krótko zagnieść.  Rozwałkować na grubość 2 - 3 cm i wycinać koła o średnicy około 6 cm.  Wyłożyć je na blachę pokrytą papierem do pieczenia.  Posmarować wierzch resztą mleka i piec w temperaturze 230 stopni przez 10 - 12 minut.  Wyłożyć na kratkę i chwilę przestudzić.  Podawać ciepłe.﻿ 