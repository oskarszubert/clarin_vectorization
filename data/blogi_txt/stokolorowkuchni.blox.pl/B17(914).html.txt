Z moją rodzinką nie jest kulinarnie najlepiej.  Gdybym chciała wymienić czego nie lubią, długo by mi zeszło.  Papryka to numer 1, szpinak nr 2, gdzieś tam dalej jest też cukinia i kalafior. Są też rzeczy, których nie lubimy "oddzielnie", do mnie należy brukselka, do męża brokuły, do córci dynia, a do synia cebula. No i jak ja mam gotować?  No cóż, czasami trzeba oszukać, czasami niestety się nie da bo "wyczują", że coś w tym daniu jest nie tak.  Tak było i z tymi placuszkami.  Zrobiłam, kiedy nie było ich w domu.  Synio już jak je zobaczył był podejrzliwy i zapytał co tam jest.  Ja sprytnie odpowiedziałam, że szpinaku tam nie ma.  Efekt?  "Mamo nie chcę być niegrzeczny, ale to jest obrzydliwe".  Śmiem się nie zgodzić - mi smakowało i to bardzo. Danie znalezione oczywiście u pana A. i dodaję je do Cukiniowej Akcji.    Składniki: 550 g cukinii, startej na tarce o grubych oczkach 100 g mielonego ryżu* 3 łyżki posiekanych liści kolendry (dałam natkę pietruszki) 75 g startego Parmesanu 1 jajko, roztrzepane 1 łyżeczka startej skórki z cytryny 50 g płatków migdałów oliwa z oliwek  Wykonanie: Startą cukinię wycisnąć bardzo dokładnie w ściereczce kuchennej, tak aby pozbyć się całkowicie wody (w przeciwnym razie placuszki się rozpadną). Wyciśniętą cukinię włożyć do miski.  Dodać do niej ryż, kolendrę, Parmezan, jajko, skórkę z cytryny i migdały.  Doprawić do smaku i podzielić na 16 małych, równych, spłaszczonych placuszków.  Rozgrzać 2 łyżki oliwy na teflonowej patelni (ja użyłam grillowej) i ostrożnie smażyć placuszki przez około 2-3 minuty z jednej strony.  Osuszyć z tłuszczu na ręczniku kuchennym.  Do momentu podania można trzymać w piekarniku rozgrzanym do 100 stopni.   * jeśli nie macie takiego polecam użyć blendera i zmiksować ziarenka ryżu    /wydrukuj przepis/ 