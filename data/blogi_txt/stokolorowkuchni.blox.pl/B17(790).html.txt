Kolejny Festiwal Pierniczków.  Na początek postanowiłam zmierzyć się z moim ukochanym pierniczkowym przepisem i zrobić piernikową choinkę.  Zadanie okazało się nie takie trudne jak myślałam.  Do zrobienia choinki potrzebujemy kilku gwiazdek o różnej wielkości i małych kółek (o jedno mniej niż gwiazdek).  Upieczone gwiazdki układamy od największej do najmniejszej a między każdą parę gwiazdek wkładamy kółko.  Gwiazdki i kółka łączymy za pomocą lukru.  Choinkę dekorujemy według upodobań.    Składniki: 50 dag mąki20 dag cukru pudru20 dag miodu12 dag masła lub margaryny1 jajko1 dag sody oczyszczanej 2 łyżki stołowe przypraw korzennych do piernika  Wykonanie: Mąkę wymieszać z sodą, wsypać do miski. W garnku podgrzać miód z cukrem i przyprawą do piernika, ostudzić, wlać do mąki.  W drugim garnku roztopić masło i ostudzone wlać do miski z mąką.  Wszystko wymieszać i wyrobić na gładkie ciasto, w razie potrzeby podsypując mąką.  Ciasto podzielić na kilka części (ja dzielę na 4).  Każdą zawinąć w folię i schować na trochę do lodówki lub zamrażalnika.  Gdy ciasto się schłodzi wyjmować po 1 kawałku, rozwałkować cienko na obsypanym mąką blacie  i wycinać kształty.  Jeśli schowaliśmy ciasto do zamrażalnika to dobrze na czas wałkowania kolejnych części przełożyć resztę do lodówki, żeby ciasto się nie zmroziło za bardzo.  Piec w piekarniku nagrzanym na 180 stopni przez 7 minut.  Pierniki po wyjęciu będą dość, miękkie, ale szybko stwardnieją. Dlatego nie należy ich zbyt długo piec (7 minut naprawdę wystarczy).  Gotowe, wystudzone pierniczki schować do puszki i otworzyć na 2 dni przed Świętami, żeby zmiękły. /wydrukuj przepis/ 