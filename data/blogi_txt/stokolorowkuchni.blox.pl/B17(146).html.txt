Mistrz jest mistrzem nie tylko w chlebach na zakwasie.  Te drożdżowe to również mistrzostwo świata.  Pewnie bym się nie zagłębiła zbytnio w te przepisy, gdyby nie apetyczne zdjęcie Ewy.  A teraz wiem, że spróbuję też innych drożdżowych chlebów z "A Baker's book..." Hamelmana.     Składniki:  450 g mąki pszennej pełnoziarnistej 450 g mąki chlebowej 600g wody 18 g (1 łyżka) soli 5 g drożdży instant 150 g rodzynek (najlepiej sułtanek) 150 g orzechów (w oryginale pekany, ale ja dałam włoskie)       Wykonanie: Rodzynki zalać ciepłą wodą i odstawić na maksymalnie 30 minut.  Wszystkie składniki, poza rodzynkami i orzechami włożyć do miski.  Wyrabiać na najniższej prędkości przez 3 minuty.  Ciasto powinno być dość luźne.  Przełączyć mikser na wyższe obroty i wyrabiać przez kolejne 3 minuty. Dodać osuszone rodzynki i posiekane orzechy.  Wyrabiać na najniższej prędkości tylko do czasu, aż orzechy i rodzynki będą rozłożone w miarę równomiernie w cieście.   Miskę nakryć i odstawić ciasto na 2 godziny do wyrastania.  Złożyć ciasto po 1 godzinie. Następnie uformować bochenek, przełożyć do kosza i nakryć płótnem oraz włożyć do worka.  Odstawić na kolejną godzinę do wyrośnięcia.  Rozgrzać piekarnik do 230 stopni.  Piec chleb w tej temperaturze przez 15 minut.  Następnie zmniejszyć temperaturę do 220 stopni i piec przez kolejne 30-40 minut. 