Zazwyczaj przygotowuję pomidorowy sos do makaronu.  Jednak czasami potrzebna jest mała odmiana.  Miałam ochotę na spaghetti carbonara.  Przeszukałam internet w poszukiwaniu jakiegoś włoskiego przepisu i znalazłam ten. Autorka bardzo przeprasza, że przepis nie jest do końca taki jak być powinien, a to za sprawą dodatku śmietanki. Jednak makaron bardzo nam smakował i na pewno w takiej wersji zagości jeszcze nie raz. Składniki:  400 g makaronu spaghetti 100 g pancetty lub boczku dobrej jakości (dałam 200) 4 żółtka 2 łyżki śmietany kremówki Parmezan lub Grana Padano (80 g + do posypania) sól, pieprz oliwa      Wykonanie: Makaron ugotować al dente.  W międzyczasie pokroić boczek i podsmażać na odrobinie oliwy, aż boczek będzie chrupiący.  W misce wymieszać żółtka, ok. 80 g startego Parmezanu i śmietanę. Doprawić solą i pieprzem.  Ugotowany, odcedzony makaron przełożyć na patelnię i wymieszać z boczkiem. Patelnię zdjąć z ognia, wlać masę jajeczną i wymieszać. Ponownie postawić patelnię na niewielkim ogniu i chwilę całość podsmażać.  Przełożyć na talerze i podsypać startym Parmezanem. Podawać natychmiast. 