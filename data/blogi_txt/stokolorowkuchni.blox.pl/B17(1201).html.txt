Dwa razy w tygodniu piekę chleby na zakwasie.  Zazwyczaj pszenno - żytnie, czasami z dodatkami, czasami bez, czasami tylko żytnie.  Córcia je uwielbia chyba wszystkie bez wyjątku.  Mąż też, chociaż jest już bardziej wybredny.  Za to syn marzy o białych, zwykłych bułkach.  Skoro marzy, to są. Przepis z Pracowni Wypieków.      Składniki:  210 ml wody 3 g drożdży instant 1 łyżeczka soli 1 łyżeczka cukru 10 g miękkiego masła 350 g mąki pszennej  do posmarowania: mlekodo posypania: sezam, mak, sól﻿      Wykonanie:   Wszystkie składniki wymieszać w robocie przez kilka minut.  Ciasto jest dość wilgotne, ale po wyrastaniu nabierze odpowiedniej konsystencji.  Przełożyć wyrobione ciasto do naoliwionej miski, przykryć i odstawić na godzinę, dwie do wyrastania.  Wyrośnięte ciasto odgazować (uderzyć pięścią) i podzielić na 9 równych części (ok. 65 g). Z każdej części uformować bułkę i odłożyć na blachę wyłożoną papierem do pieczenia do wyrastania na pół godziny. Wyrośnięte bułki posmarować mlekiem i posypać makiem, sezamem czy solą morską.  Wstawić do piekarnika nagrzanego do 220 stopni.  Piec 5 minut.  Po tym czasie zmniejszyć temperaturę do 200 stopni i piec jeszcze przez 8 - 10 minut. Na ostatnie 2 minuty można przełączyć piekarnik na opcję termoobieg, alby bułeczki zbrązowiały.  Bułeczki studzimy na kratce. 