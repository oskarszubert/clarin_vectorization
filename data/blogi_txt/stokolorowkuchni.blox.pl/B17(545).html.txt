Gdzie nie spojrzeć, tam te pierniczki.  Kiedy powiedziałam dzieciom, że robię pierniczki, takie zwykłe, okrągłe, tylko się skrzywiły.  No bo jak to pierniczki bez foremek?  Bez całej tej zabawy?  Kiedy formowałam kuleczki, przyszła córcia i przyłączyła się do pracy.  Następnego dnia, kiedy pierniczki były już polukrowane, spróbowała jednego i zaraz przyszła po kolejnego.  Czyli jednak mogą być takie zwykłe, bez kształtów. Przepis cytuję za Madzią i Dorotą.     Składniki (na około 30 sztuk):    250 g mąki pszennej 85 g zmielonych migdałów (na mąkę) 3 łyżeczki przyprawy korzennej do piernika (użyłam luksusowej) 1 łyżeczka zmielonego cynamonu 1 łyżeczka proszku do pieczenia 1/2 łyżeczki sody oczyszczonej 200 ml płynnego miodu 85 g masła pół szklanki drobno posiekanej kandyzowanej skórki pomarańczowej i cytrynowej*    Wykonanie: Suche składniki: mąkę, migdały, proszek, sodę, przyprawy wymieszać w misce. W garnuszku z grubym dnem umieścić masło i miód, podgrzewać, mieszając, do roztopienia masła. Zdjąć z palnika i lekko przestudzić (mieszanka ma jednak być ciepła). Do suchych składników wlać ciepłą masę maślano - miodową, dodać kandyzowane owoce i wymieszać (można mikserem, ale ja robiłam to łyżką), by nie było grudek. Ciasto powinno wyjść lepiące (nie dosypywać mąki). Przykryć ściereczką i odstawić do ostudzenia (zgęstnieje, moje stało kilka godzin na balkonie, w temperaturze około 2 - 3 stopni). Po tym czasie z ciasta robić kulki wielkości niedużego orzecha włoskiego (powinno Wam wyjść około 30 sztuk). Układać na blaszkach wyłożonych papierem do pieczenia w dużych odległościach od siebie (bardzo rosną). Każdą kulkę spłaszczyć trochę łyżką (ponieważ ciasto bardzo się klei najlepiej maczać ręce w wodzie - ja nie musiałam -  i wtedy formować kulki, również łyżka, którą je spłaszczamy powinna być wilgotna - łyżkę maczałam w wodzie). Piec w temperaturze 180ºC przez 15 minut (nie dłużej, bo będą zbyt kruche). Lebkuchen wyciagnięte prosto z piekarnika będą bardzo miękkie, należy poczekać 2 minuty, potem przenieść je na kratkę do wystudzenia. Później ich wierzch kruszeje, by zmięknąć znów na drugi dzień, po pokryciu lukrem. * jeśli nie posiadacie kandyzowanej skórki cytrynowej warto dodać skórkę otartą z dwóch cytryn  Składniki na lukier:  2 szklanki cukru pudru kilka łyżek gorącej wody  Wyko﻿nanie: Cukier puder wsypać do miseczki. Dolewać gorącą wodę, łyżeczka po łyżeczce, mieszając i rozcierając grzbietem łyżki. Gdy lukier będzie lejący, ale nie za gęsty, maczać w nim pierniczki i odkładać na kratkę do całkowitego zastygnięcia lukru.(mi lepiej było oblewać pierniczki lukrem, używając łyżki) Kolejnego dnia lebkuchen można układać do świątecznych pudełek, są mięciutkie i gotowe do degustacji :-)    ﻿/wydrukuj przepis/ 