4 urodziny to nie byle jaka okazja, prawda? Tradycja jest taka, że moje siostrzenice mogą sobie zażyczyć tort, a ciocia stanie na głowie i go zrobi.  Był motylek, była biedronka, był różowy bez mleka, czekoladowy, a teraz miał być tort w kształcie serca o smaku truskawek.  Na szczęście rok temu kupiłam foremkę, więc przynajmniej jeden kłopot z głowy.  Trochę natrudziłam się z dekoracją i kremem, który mi się zwarzył.  Na szczęście udało mi się go uratować.  Potem zabrakło mi kremu w połowie dekorowania i robiłam drugi.  Ten przynajmniej już się nie zwarzył.  Nie wyszło może idealnie, ale jest.  Mój pierwszy tort dekorowany w ten sposób.  Już wiem, że nie ostatni ;) A skąd nazwa "Truskawkowe love"?  Zapytałam Was na FB jak nazwać taki tort. Edytka pierwsza podała tę nazwę, a potem kilka osób ją podchwyciło.  Nie było wyjścia ;)       Składniki na biszkopt (1 biszkopt):  4 jajka (oddzielnie białka i żółtka) szczypta soli 100 g cukru 100 g mąki pszennej tortowej    Wykonanie: Dno blachy wykładamy papierem do pieczenia. Boki smarujemy masłem. Piekarnik rozgrzewamy do 180 stopni.  Białka ubijamy na sztywno ze szczyptą soli.  Stopniowo dodajemy cukier.  Następnie dodajemy po 1 żółtku nadal ubijając.  Na koniec wsypujemy przesianą mąkę i mieszamy łopatką.  Masę przelewamy do przygotowanej formy.  Pieczemy przez ok. 30 minut.  Upieczone ciasto studzimy na kratce.  Potrzebne nam będą 2 takie biszkopty.   Składniki na krem truskawkowy:  500 g mascarpone 400 g śmietany kremówki 4 łyżki cukru waniliowego (domowego) 100 g puree truskawkowego*    Wykonanie: Kremówką ubijamy na sztywno z dodatkiem cukru waniliowego.  W drugiej misce ubijamy robotem mascarpone z puree truskawkowym.  Mieszamy obie masy i przez chwilę razem ubijamy.     Składniki na krem maślany do dekoracji:  400 g masła w temperaturze pokojowej 400 - 500 g cukru pudru 6 łyżek puree z truskawek*    Wykonanie: Masło ucieramy na puszystą masę.  Dodajemy stopniowo cukier i nadal ucieramy.  Na koniec dodajemy puree truskawowe i dokładnie ucieramy.  Jeżeli krem jest zbyt gęsty można dodać łyżkę mleka lub puree, a jeżeli za gęsty więcej cukru.   Złożenie tortu: Każdy biszkopt przecinamy na dwa blaty i nasączamy.  Na pierwszym blacie rozsmarowujemy krem truskawkowy, przykrywamy drugim biszkoptem, nasączamy go.  Na to znowu krem truskawkowy, trzeci nasączony blat, krem i na wierzch ostatnio blat biszkoptowy.  Pozostały krem truskawkowy rozsmarowujemy cienką warstwą na górze i bokach tortu. Przygotowany krem maślany do dekoracji przekładamy do worka w tylką w kształcie gwiazdki. Dekorujemy tort począwszy od dołu.   * puree truskawkowe - W czerwcu zmiksowałam i zamroziłam truskawki, a teraz je tylko rozmroziłam.  Jeżeli nie masz zamrożonego puree, rozmróź całe truskawki, odlej wodę i zmiksuj. 