Jaki on słodki, ale jaki pyszny.  W sumie to dobrze, że słodki, bo nie można zjeść za dużo na raz.  Wymieszałam dwa przepisy (przepis na spód od Polki a masa z książki wydanej przez Przyjaciółkę z przepisami świątecznymi) i najpierw myślałam, że spodu będzie trochę za dużo.  Jednak potem okazało się, że doskonale łagodzi słodycz masy.    Składniki na spód:  300g mąki pszennej  szczypta soli  50g drobnego cukru  100g mielonych migdałów  180g zimnego masła  2 jajka  Wykonanie: Mąkę przesiać z solą do miski. Dodać cukier i migdały, wymieszać i dodać zimne masło pokrojone na kawałki. Wetrzeć masło w mąkę, aż do powstania dużych okruchów. Jajka lekko ubić z esencją migdałową i dodać do suchych składników. Szybko zagnieść ciasto, zlepić w kulę, owinąć folią spożywczą i schować do lodówki na minimum 40 minut.  Po tym czasie ciasto cienko rozwałkować, wyłożyć nim formę - spód i rant po bokach ( u mnie mała forma prostokątna, jakieś 25x 35) i ponownie schować do lodówki na 40 minut. Piekarnik rozgrzać do temperatury 180C (termoobieg 160, gaz 4), wyłożoną  ciastem formę przykryć kawałkiem papieru do pieczenia, obciążyć  ceramicznymi groszkami i piec przez 30-40 minut. Zdjąć groszki, papier i dopiekać kolejne 5 minut, aż ciasto będzie złoto-brązowe.  Wystudzić.  Składniki na masę:   1 szklanka śmietany kremówki 1 szklanka cukru 1 laska wanilii Wykonanie: Śmietanę wlać do garnuszka o grubym dnie. Wanilię przeciąć na pół i wydłubać ziarnka.  Ziarnka dodać do śmietany. Dodać cukier i całość zagotować cały czas mieszając.  Gotować dokładnie 11 minut, mieszając cały czas.  Po 11 minutach zdjąć z ognia i przez krótką chwilę nadal mieszać.  Natychmiast wylać na ostudzony spód i rozprowadzić (masa bardzo szybko tężeje). Udekorować według uznania.  /wydrukuj przepis/ 