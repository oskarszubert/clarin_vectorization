To nasze ostatnie odkrycie.  Smakuje rewelacyjnie, pachnie wspaniale.  O dziwo nic a nic nie czuć dyni.  Robiłam ją już dwa razy i będę robić jeszcze kilka tej jesieni. Przepis pochodzi z książki Gary'ego Rhodes'a "Step-by-step Cooking".     Składniki na ciasto:  225 g mąki pszennej 55 g cukru pudru 150 g schłodzonego masła, posiekanego 1 jajko, lekko ubite Składniki na nadzienie:  1 mała dynia (do 1 kg) 85 g rodzynek 25 g kandyzowanej skórki (nie daję) 85 g jasnego brązowego cukru 25 g roztopionego masła 1 łyżeczka mixed spice    Składniki na kruszonkę (proponuję zrobić z połowy porcji):  225 g mąki pszennej 115 g masła pokrojonego 115 g cukru demerara 115 g posiekanych orzechów (daję płatki migdałów)     Wykonanie: Robimy ciasto.  Przesiać mąkę i cukier do miski.  Dodać posiekane masło i palcami rozdrabniać masło, mieszając z mąką, tak aby powstały okruszki.  Dodać jajko i wymieszać nożem z zaokrągloną końcówką, aż ciasto się połączy.  Zebrać w miękką kulę, zawinąć folią spożywczą i schłodzić przez około 20 minut. Natłuścić 25 cm formę do tarty (najlepiej taką z wyjmowanym spodem).  Schłodzone ciasto wyłożyć do formy (ja dociskam rękami ), nie równać boków.  Wyłożyć papierem do pieczenia i wysypać grochem, tak aby ciasto "nie wstało" podczas pieczenia.  Piec 20- 25 minut w 200 stopniach. Dynię pokroić  w kosteczkę 1-2 cm. Wymieszać z resztą składników nadzienia i 1 łyżką wody Gotować na małym ogniu 5-10 minut, aż dynia zmięknie, ale się nie zacznie rozpadać.  Wyłożyć na podpieczony spód. Zrobić kruszonkę.  Przesiać mąkę do miski i palcami rozkruszyć masło, aż uformują się okruchy.  Potem wmieszać cukier i posiekane orzechy (u mnie migdały).  Wyłożyć na dynię i piec tartę przez 40-45 minut aż góra lekko zbrązowieje a nadzienie będzie miękkie. 