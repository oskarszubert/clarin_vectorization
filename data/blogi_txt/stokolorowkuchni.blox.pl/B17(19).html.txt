Otwieracie czasami książki kucharskie i przygotowujecie to, co akurat się Wam otworzy?  Przyznam, że do tej pory tego nie robiłam.  Edytka zaproponowała jednak taki pomysł na kolejne wspólne pieczenie z Malwiną.  Każda z nas otworzyła książkę i ...   No właśnie na początek czekoladowe babeczki, które znalazła Edytka (a może lepiej babeczki, które znalazły Edytkę?).  A co będzie dalej?  To się jeszcze okaże. Składniki:  90 g gorzkiej czekolady 225 g mąki pszennej 1 łyżeczka proszku do pieczenia szczypta soli 125 g miękkiego masła 150 g cukru 2 jajka 1 łyżeczka ekstraktu waniliowego 125 g kwaśnej śmietany     250 g kremu orzechowo-czekoladowego ew. maliny lub truskawki orzechy włoskie         Wykonanie: Piekarnik nagrzać do 190 stopni.   Mąkę, sól i proszek wymieszać w misce. Czekoladę rozpuścić w kąpieli wodnej lub w mikrofalówce.  Odstawić do przestygnięcia. Masło i cukier utrzeć robotem na najwyższych obrotach. Dodać jajka, wanilię i czekoladę.  Zmniejszyć prędkość miksera.  Dodać przygotowaną wcześniej mąkę i śmietanę.  Wymieszać tylko do połączenia składników.  Masę przełożyć do foremek muffinkowych i piec przez około 20 - 25 minut, aż do suchego patyczka. Muffinki wyjąć z piekarnika i po kilku minutach wyjąć z foremek.  Odstawić na kratkę na około 5 minut do przestygnięcia.  Wyłożyć na wierzch krem orzechowy.  Udekorować orzechami i owocami (opcjonalnie). 