Mój syn nie przepada za szparagami, za to lubi risotto.  Kiedy przygotowywałam ten obiad usłyszałam tylko "Co tak ładnie pachnie".  Zastanawiałam się czy mu posmakuje, czy też nie. Kiedy zobaczył risotto dopytywał się czy aby na pewno nie ma tam szpinaku.  Potem odłożył główki , bo on przecież nie lubi szparagów.  A na koniec?  Na koniec zajadał się risotto, bo przecież jest przepyszne ;)  Inspirowane tym przepisem. Składniki:  1/2 pęczka szparagów 1/4 szklanki natki pietruszki sól 2 - 3 łyżki masła 1 łyżka oliwy 2 szalotki, posiekane 125 ml białego wytrawnego wina 150 g ryżu do risotto ok. 1/2 litra bulionu 1/3 szklanki startego Parmezanu, lub Grana Padano Wykonanie: Szparagi dokładnie myjemy.  Odcinamy główki i odłamujemy zdrewniałe końcówki.  Zagotowujemy wodę z solą i gotujemy główki przez 1 minutę i wyławiamy łyżką cedzakową. Wkładamy do miski z zimną wodą (najlepiej z kostkami lodu). Łodygi tniemy na ok. 1 - 2 cm kawałki.    Wrzucamy do wody, w której gotowały się główki i gotujemy 3 minuty.  Wyławiamy i przekładamy do blendera.  Dodajemy natkę, odrobinę wody w której gotowały się szparagi i miksujemy.  Odstawiamy. 1 łyżkę masła i oliwę rozgrzewamy.  Podsmażamy szalotkę z odrobiną soli. Dodajemy ryż i obsmażamy tak, aby pokrył się masłem.  Wlewamy wino, mieszamy i czekamy aż płyn odparuje.  Następnie dodajemy po 1 chochli gorącego bulionu cały czas mieszając.  Każdą następną chochlę bulionu dodajemy, jak poprzednia zastanie wchłonięta przez ryż.  Kiedy ryż jest już ugotowany dodajemy połowę sera, resztę masła i zmiksowane szparagi.  Mieszamy, chwilę podgrzewamy.  Przekładamy na talerze, dodajemy główki szparagowe i posypujemy resztą sera. 