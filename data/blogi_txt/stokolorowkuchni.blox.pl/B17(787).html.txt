Rok temu pierwszy raz zrobiłam dojrzewający piernik.  Smak jest tak uzależniający, że podejrzewam, że będzie gościł u mnie co roku.  Dodatkowo, postanowiłam przygotować słynne już ciasto a pierniczki Aganiok.  Ciasto jest bardzo podobne do piernika staropolskiego, ale dodatkowo są w nim bakalie.  Ja przygotowałam ciasto z połowy porcji, bo będę przygotowywać też tradycyjny piernik staropolski i inne pierniczki.  Czuję jednak, że będę żałować tego, że zrobiłam tylko połowę.      Składniki: 250 g miodu naturalnego 3/4 szklanki cukru 125 g masła 550 g mąki pszennej 2 małe jaja 1,5 łyżeczki sody oczyszczonej 60 ml mleka 1/2 łyżki ciemnego kakao 4 łyżeczki domowej przyprawy do piernika (użyłam tej, ale może być też ta) szczypta soli 25 g orzechów laskowych 25 g orzechów włoskich 50 g rodzynek   Do posmarowania: 1 jajo +3 łyżki mleka      Wykonanie: Rodzynki zalać wrzątkiem i odstawić na chwilę.  Odcedzić.  Posiekać orzechy oraz namoczone rodzynki. Miód, masło i cukier podgrzewać stale mieszając, aż składniki się połączą.  Zdjąć z ognia i dodać bakalie i przyprawę do piernika.  Wymieszać. Mąkę przesiać do misy robota.  Dodać sól, kakao.  Sodę rozpuścić w zimnym mleku.  Dodać do mąki razem z jajkami.  Wymieszać składniki (użyłam mieszadła).  Powoli dolewać mieszankę miodową, cały czas mieszając.  Składniki muszą się dobrze połączyć.  Ciasto będzie dość płynne.  Wyrobione ciasto przekładamy do naczynia i przykrywamy bawełnianą ścierką lub folią ponakłuwaną widelcem. Ciasto chowamy w chłodne miejsce (moje stoi w lodówce) na kilka tygodni.  W miarę dojrzewania ciasta stwardnieje. Na około tydzień przed świętami zabieramy się za pieczenie pierniczków. Ciasto wyjmujemy z lodówki wcześniej, tak aby miało temperaturę pokojową.  W razie potrzeby ciasto podsypujemy mąką, lub lekko zwilżamy wodą.  Ciasto rozwałkowujemy na grubość około 0,5 cm i wykrawamy kształty.  Pierniczki smarujemy jajkiem wymieszanym z mlekiem. Pieczemy w 160 - 170 stopniach przez około 10 minut (w zależności od piekarnika, wielkości foremek i grubości ciasta). Studzimy a następnie lukrujemy.  Przechowujemy w puszce. 