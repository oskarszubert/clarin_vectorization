Coraz cieplej, to i obiady mogą być nieco inne niż zwykle.  Tym razem na stole zawitały wege burgery z pomysłu Bei.  Są wspaniałe.  Zajadali je wszyscy, bo powiedziałam im o wszystkich składnikach poza dynią.  Na ich szczęście to była już ostatnia porcja zamrożonej dyni jaką miałam.  Następne dopiero pod koniec sierpnia. Oczywiście, jeżeli ładnie wykiełkują te, które już są siedzą w ziemi.       Składniki:  ok. 100 g orzechów nerkowca 250 g puree z dyni 250 g ugotowanej ciecierzycy 250 g ugotowanej kaszy jaglanej 1-2 szalotki (ok. 100 g) 2-3 ząbki czosnku 2 łyżki oliwy / oleju 1 łyżeczka mielonego kuminu 1 łyżeczka mielonej kolendry ½ łyżki startego świeżego imbiru mały pęczek natki pietruszki (użyłam posiekanej mrożonej) ok. 1,5 łyżki sosu sojowego﻿       Wykonanie: Orzechy uprażyć na patelni, ostudzić i posiekać.  Szalotkę posiekać i zeszklić na odrobinie oleju. Dodać przeciśnięty przez praskę czosnek i chwilę razem podsmażyć. Ciecierzycę rozgnieść widelcem, dodać kaszę i pure z dyni.  Wymieszać.  Dodać pozostałe składniki.  Doprawić do smaku i dokładnie wymieszać.  Formować kotleciki i smażyć na złoty kolor  z dwóch stron.  Podawać z dowolną sałatką.  Można też wsadzić taki burger do pity i zabrać jako drugie śniadanie. 