Kasza gryczana z burakami﻿ czyli risotto po polsku.  Tak spodobało mi się buraczane risotto, że postanowiłam przygotować wersję bardziej dietetyczną i rodzimą.   Wersję z kaszą gryczaną.  Przyznam, że smakowało chyba nawet bardziej niż z ryżem.  Jadłam jako dodatek do kurczaka z grilla oraz jako samodzielne danie.  Smakowało też mojemu mężowi. Składniki:  200 g kaszy gryczanej 1 burak (ok 250 g) ugotowany 1 czerwona cebula 150 ml czerwonego wytrawnego wina ok. 500-600 ml bulionu warzywnego olej 2 łyżki masła natka pietruszki sól, pieprz    Wykonanie: Do garnka wlewamy odrobinę oleju. Podsmażamy posiekaną cebulę.  Dodajemy kaszę gryczaną i przez chwilę razem podsmażamy.  Wlewamy wino i gotujemy mieszając. Kiedy wino odparuje dolewamy po jednej chochli gorącego bulionu często mieszając.  Razem z ostatnią chochlą bulionu dorzucamy buraka startego na tarce.  Mieszamy i razem gotujemy. Doprawiamy do smaku.   Kiedy kasza i buraki są już miękkie dodajemy masło, mieszamy i przekładamy na talerze.  Posypujemy natką. 