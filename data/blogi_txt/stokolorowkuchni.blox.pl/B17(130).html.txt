Jakiś czas temu kupiłam mąkę orkiszową typ 700.  Długo szukałam przepisu na chlebek z taką mąką właśnie i nie znalazłam. Dlatego postanowiłam sama nieco zmienić przepis tak, aby móc tę mąkę wykorzystać.  Na warsztat wzięłam chleb pokazany przez Liskę.  Wyszedł wspaniały, a do tego przepięknie rósł. Składniki:  100 g zakwasu żytniego  200 g mąki orkiszowej typ 700  100 g wody   Wszystkie składniki wymieszać w misce, przykryć folią i odstawić na 12 godzin. Następnie dodać:   100 g mąki żytniej chlebowej typ 720    100 g mąki pszennej razowej 300 g mąki orkiszowej typ 700  230 g wody  1 łyżeczka miodu  10 g świeżych drożdży (lub 1 łyżeczka suszonych)  1,5 łyżeczki soli Wykonanie: Ciasto można wyrobić mikserem (hakiem lub "wiosłem") albo ręcznie. Jego  konsystencja będzie raczej zwarta. Uformować kulę, przełożyć ją do miski  delikatnie posmarowanej oliwą lub olejem. Przykryć folią i  odstawić do wyrastania na 1-1,5 godziny. Ciasto powinno wyraźnie  powiększyć swoją objętość. Z wyrośniętego ciasta uformować bochenek (okrągły, podłużny) i przełożyć  go do koszyka oprószonego mąką (lub durszlaka wyłożonego ściereczką  oprószoną mąką). Odstawić do wyrastania na ok. 30-45 minut. Tym razem ciasto powinno rosnąć zdecydowanie szybciej. W  tym czasie rozgrzać piekarnik  do 230 st C- jeśli mamy kamień do pizzy,  to z kamieniem, a jeśli nie, z blachą wyłożoną papierem do pieczenia. Wyrośnięty  chleb jednym ruchem przełożyć na łopatę do chleba (jeśli nie mamy  łopaty, to od razu do piekarnika na gorący kamień/blachę). Ścianki piekarnika spryskać wodą ze spryskiwacza. Piec  ok. 20-30 minut, po 10 minutach zmniejszając temperaturę do 210 st C.  Chleb powinien być rumiany, a popukany od spodu, wydawać głuchy dźwięk. Po upieczeniu ostudzić na kuchennej kratce. Kroić dopiero po całkowitym ostygnięciu.      /wydrukuj przepis/ 