Dawno temu widzieliśmy w jednym z programów Jamiego przepis na kurczaka po cypryjsku.  Bardzo nam się spodobał i przygotowałam wtedy pierś według tego przepisu.  Zdjęcia, które wtedy zrobiłam były tak okropne, że nie pokazałam ich na blogu.  Teraz przepis powtórzyłam, ale w nieco zmienionej formie.  Dlatego też zamiast oryginalnej nazwy, pojawia się faszerowana pierś.  Przepis pochodzi z książki 30 minut w kuchni.      Składniki:  kilka łyżek siekanej natki pietruszki kilka łyżek liści bazylii 5 - 8 suszonych pomidorów w oleju 2 - 3 ząbki czosnku kilka łyżek serka kremowego (w oryginale feta) 4 piersi z kurczaka gałązki świeżego rozmarynu pieprz, sól oliwa do smażenia papier do pieczenia    Wykonanie: Natkę, bazylię i pomidory siekamy. Mieszamy z serkiem i wyciśniętym czosnkiem.  Dolewamy odrobinę oleju z pomidorów.  Doprawiamy pieprzem i drobiną soli. W każdej piersi robimy nacięcie tak, aby powstała kieszonka.  W środek wkładamy przygotowaną masę ziołowo-serową.  Zamykamy kieszonkę. Na patelni rozgrzewamy oliwę. Kładziemy na rozgrzanym tłuszczu nafaszerowane piersi z kurczaka, rozcięciem do góry.  Arkusz papieru do pieczenia zgniatamy i moczymy pod kranem. Rozprostowujemy i przykrywamy kurczaka na patelni.  Smażymy na złoty kolor, od czasu do czasu potrząsając patelnią.  Kiedy kurczak jest dobrze podsmażony z jednej strony, przekładamy na drugą, dokładamy gałązki rozmarynu i dalej smażymy przykryte papierem.  Usmażone piersi zdejmujemy z patelni i kroimy w plastry.  Ja podałam pierś z kuskusem i sałatą z sosem czosnkowym. 