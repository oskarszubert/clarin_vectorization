Miał być sernik czereśniowy na zimno od Nigelli.  Jednak od początku coś szło nie tak.  Najpierw w sklepie nie było ciasteczek Digestive.  Kupiłam inne, z czekoladą i o nieco innej konsystencji.  Potem zamiast dodawać stopniowo masło, dodałam całość.  Okazało się, że masa jest prawie płynna.  Ratowałam się dodawaniem płatków owsianych, ale miałam ich za mało.  Jedynym ratunkiem było podpieczenie spodu.  Potem przyszła kolej na ser. Kupiłam inny niż zwykle do serników. Zmieliłam i już widziałam, że będzie zbyt płynny do takiego sernika.  Trzeba było zupełnie zmodyfikować przepis.  O dziwo sernik wyszedł przepyszny. Jedliśmy u znajomych podczas przemiłego nocnego spotkania Składniki (na formę 24 cm) :  250 herbatników Digestive z czekoladą 150 g masła 100 g płatków owsianych        600 g zmielonego twarogu śmietankowego 120 g cukru pudru 500 ml śmietanki kremówki 1 łyżeczka ekstraktu waniliowego 1 łyżeczka soku z cytryny 2 jajka 2 łyżeczki mąki kukurydzianej     1 słoik dżemu czereśniowego (np. tego)        Wykonanie: Ciasteczka i płatki owsiane rozkruszyć w blenderze.  Dodać masło i zmiksować na jednolitą masę.  Formę wyłożyć papierem do pieczenia i ułożyć masę na spodzie.  Podpiec  w temperaturze 160 stopni przez 10 minut.  Spód lekko przestudzić. Twaróg, cukier, kremówkę, mąkę, sok, ekstrakt i jajka zmiksować na jednolitą masę, tylko do połączenia składników.  Masę przelać na podpieczony spód. Wstawić do piekarnika nagrzanego do 160 stopni i piec przez godzinę, aż sernik przestanie być płynny.  Ostudzić w piekarniku przy uchylonych drzwiczkach.   Bezpośrednio przed podaniem wyłożyć na sernik dżem czereśniowy. 