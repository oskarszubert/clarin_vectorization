Dawno nie piekłam chleba w 100% z mąki razowej.  Nawet z pszennej, nie mówiąc już o żytniej.  Szczerze mówiąc jedyne moje wspomnienie, to ciężki, zbity chleb z początków mojej przygody z pieczeniem chleba.  Okazało się jednak, że żytni razowy chleb może być cudowny w smaku.  Nawet moja rodzina, która generalnie woli chleby lżejsze, mieszanki pszenno - żytnie, rozsmakowała się w tym chlebie. A chleb oczywiście w ramach styczniowej piekarni u Amber.      Składniki:  375 g ciasta zakwaszonego po 3 fazie z mąki żytniej razowej (ja dałam 375 g zakwasu żytniego) 450g mąki żytniej razowej 15 g soli 330 ml bardzo ciepłej wody (ok. 40C)    Wykonanie: Sól rozpuścić w wodzie.  Dodać zakwas i bardzo dokładnie wymieszać, najlepiej rózgą tak, aby powstała pianka i nie było grudek.  Do tak wymieszanego zakwasu dodać mąkę i szybko wyrobić ciasto (zmieniłam rózgę na hak do drożdżowego ciasta).  Ciasto  będzie dość gęste.  Misę przykryć i odstawić do fermentacji na około 2 godziny w temperaturze 30 stopni (u mnie stało w 24 C).  Ciasto nie urośnie zbytnio, ale muszą pojawić się pęcherzyki powietrza.  Keksówkę o długości 30 cm wysmarować olejem i wysypać otrębami żytnimi lub płatkami owsianymi, mąką razową (ja wysypałam płatkami i mąką). Ciasto posmarować olejem (zapomniałam). Keksówkę nakryć i zostawić do wyrośnięcia na pół godziny do godziny. Ciasto urośnie tylko odrobinę. Piekarnik rozgrzać do 260 stopni.  Piec przez 10 - 15 minut (piekłam 10), zmniejszyć temperaturę do 200 stopni i dopiekać 40-45 minut.  Po wyjęciu chleb spryskać wodą.  Odstawić na kratkę do ostygnięcia.  Kroić następnego dnia.    ﻿ 