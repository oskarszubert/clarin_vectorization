Zostało mi pół arkusza ciasta francuskiego z tych tartaletek. Zrobić powtórkę?  No niby można, ale może coś nowego?  Tylko co. A Ainsley*?  Dawno do niego nie zaglądałam.  Zajrzałam.  To było to.  Przypomniał mi się smak flambirowanych bananów w rumie.  Te też trzeba kiedyś powtórzyć, tylko czy jeszcze pamiętam?  * Robiłam z połowy porcji.  W oryginale jest pieczona jako jedna, w formie 23 cm.     Składniki na 3 - 4  tartaletki:  ok. 100 g gotowego ciasta francuskiego 50 g masła 85 g drobnego cukru trzcinowego 3 banany (moje były małe) 2 łyżki rumu (dałam cytrynowy ekstrakt rumowy) sok z połowy cytryny 1/4 łyżeczki mielonego ziela angielskiego (dałam przyprawę do piernika) Wykonanie: Nagrzać piekarnik do 200 stopni.  Masło stopić razem z cukrem, aż wszystko się ładnie połączy.  Od czasu do czasu pomieszać.  Gotować przez 2 - 3 minuty, aż powstanie złocisty karmel.  Banany obrać i pokroić w plastry.  Skropić połową soku z cytryny.  Dodać rum oraz przyprawę do gotującego się karmelu. Pomieszać.  Włożyć banany i wymieszać, aby wszystkie ładnie pokryły się karmelem.   W między czasie rozwałkować ciasto francuskie.  Wyciąć okręgi odrobinę większe od foremek do tartaletek.  Banany przełożyć do foremek.  Nakryć płatem ciasta. Brzegi ciasta wetknąć między banany a brzeg foremki  tak, aby po upieczeniu stworzyły rant tarty.  Piec około 20 minut, aż ciasto się zezłoci. Upieczone tarty zostawić na kilka minut w foremkach.  Następnie delikatnie podważyć brzegi nożem i przełożyć ba talerzyki. 