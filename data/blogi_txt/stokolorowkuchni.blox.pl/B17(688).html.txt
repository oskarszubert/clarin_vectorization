Postanowiłam spróbować kolejny przepis na bułeczki, które można zrobić wieczorem i upiec rano.  Ten przepis, w porównaniu do poprzedniego, wymaga od nas nieco więcej pracy z rana.  Nasze bułeczki tak naprawdę nie były nocne, a dzienne.  Ciasto nastawiłam rano, a wieczorem razem z dziećmi formowałam bułeczki.  Zabawa była wspaniała.  Myślałam, że kształty nie będą idealne, ale chyba nie doceniłam moich dzieci.  Zaplatali mini chałki, zwijali węzełki, a następnie kłócili się, które są ładniejsze (standard, co?). Przepis cytuję za Atinką (z moimi małymi zmianami). A autorką jest Krystyna.       Składniki (na 12 dużych bułeczek):   500 g mąki pszennej   1 łyżka mąki ziemniaczanej   1 łyżka cukru   7 g drożdży instant   125 ml wody   125 ml mleka    1 łyżeczka soli   80 ml oleju     do posmarowania: mleko   do posypania: sezam lub mak Wykonanie: Wszystkie składniki włożyć do misy robota.  Wyrabiać ciasto przez około 2 - 3 minuty.  Odstawić na 5 minut pod przykryciem.  Sprawdzić hydrację (jeżeli jest zbyt suche dodać odrobinę wody, jeżeli za mokre podsypać mąki).  Wyrabiać ponownie przez około 5 minut, aż ciasto będzie elastyczne. Ciasto jest dość twarde.  Przykryć i wstawić do lodówki na kilkanaście godzin (na całą noc, lub cały dzień). Ciasto dość urośnie.  Odgazować je (uderzając pięścią).  Podzielić na około 12 części i uformować bułeczki.  My formowaliśmy węzełki (takie jak u Atinki) i mini chałki.  Uformowane bułeczki ułożyć na blaszce wyłożonej papierem do pieczenia.  Przykryć i odstawić na kwadrans.  Nagrzać piekarnik do 220 stopni.  Wyrośnięte bułeczki posmarować mlekiem i ewentualnie posypać sezamem czy makiem. Wstawić do piekarnika i piec przez około 20 minut. ﻿ 