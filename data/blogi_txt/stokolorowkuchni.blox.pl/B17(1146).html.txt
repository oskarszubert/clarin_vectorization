Jaką zupę jada się u Was w Wigilię?  U mnie w rodzinnym domu był to barszcz z uszkami, a u mojego męża kapuśniak z grzybami. Dzisiaj natomiast chciałam pokazać Wam zupełnie inną zupę - migdałową z ryżem.  Przepis, który znalazłam w książce "Święta polskie" wyd. Axel springer, bardzo mnie zaintrygował.  Zupa okazała się fantastyczna w smaku i banalna w przygotowaniu.  W przeciwieństwie do barszczu czy kapuśniaku, ta jest słodka. Składniki (na ok. 4 porcje):  100 g migdałów 2 - 3 krople olejku migdałowego 1,2 l mleka 50 g ryżu 4 łyżki cukru 100 g rodzynek 3 - 4 łyżki płatki migdałów szczypta soli szczypta cynamonu skórka otarta z pomarańczy       Wykonanie: Migdały sparzyć, obrać ze skórki i uprażyć na suchej patelni.  Zmielić, a następnie utrzeć z cukrem, olejkiem i trzema łyżkami mleka. Ryż opłukać, zalać niepełną szklanką mleka i ugotować na sypko. Utartą masę migdałową zalać w garnku pozostałym gorącym mlekiem i doprawić solą i cynamonem. Gotować na małym ogniu przez około 5 minut.  W międzyczasie opłukać i osuszyć rodzynki.  Dodać do masy migdałowej i mleka i razem gotować przez kolejne 3 - 5 minut. Dodać ugotowany ryż.  Na patelni uprażyć płatki migdałów.  Wlać zupę na talerze i posypać płatkami migdałów i skórką pomarańczową. 