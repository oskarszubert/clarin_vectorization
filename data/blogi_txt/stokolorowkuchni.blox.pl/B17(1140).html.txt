Beatka potrafi kusić, oj potrafi. Tym razem skusiła mnie na tyle, że w Wielką Sobotę wstałam rano i jeszcze przed święcenim upiekłam bułeczki.  Cudne, maleńkie żółciutkie bułeczki, które doskonale prezentowały się w koszyczku a potem na Wielkanocnym stole.    Składniki: ok. 180-190 ml letniego mleka (dałam około 170) 1 łyżeczka suchych drożdży 320 g mąki 1/2 łyżeczki soli 60 ml oliwy (4 łyżki) 2-3 łyżki syropu z agawy lub miodu (lub syropu z fiołków) otarta skórka z 1 cytryny (nie dałam) odrobina kurkumy lub szafranu dla koloru (dałam kurkumę) opcjonalnie : żółtko wymieszane z odrobiną śmietany / mleka do posmarowania (smarowałam samym mlekiem)  Wykonanie: Drożdże rozpuścić w ok. 1/3 mleka i odstawić na 5-10 minut. Mąkę  wymieszać z solą (opcjonalnie dodając kurkumę lub szafran), wsypać do  miski, zrobić wgłębienie i dodać drożdże (gdy ‘ruszą’, czyli gdy zaczną się pienić) oraz syrop z agawy / miód. Powoli dolewając mleko i oliwę  (ilość użytego mleka zależy od wilgotności i typu użytej mąki)  wyrabiać  ciasto, dodając również otartą skórkę z cytryny (wyrabiamy ciasto przez  ok. 5-8 minut, ‘hakiem’ miksera lub na lekko umączonym blacie). Gdy  ciasto jest już gładkie, elastyczne i nie klei się do dłoni / do ścianek  misy – uformować kulę, przełożyć do czystej, lekko wysmarowanej oliwą miski, przykryć (folią spożywczą lub wilgotną ściereczką) i odstawić do  wyrośnięcia* na ok. 60 – 75 minut (ciasto ma podwoić objętość). Następnie ciasto przełożyć na blat i formować z niego kuleczki (dla mnie  idealna ich wielkość to ok. 15-17 g każda; zamiast używać wagi, ciasto  możemy podzielić na 8 równych części a następnie z każdej z nich  uformować 5 kuleczek).  Z każdych 5 kuleczek ciasta uformować ‘koronę’, układając kuleczki na wyłożonej papierem blasze tak, by lekko się  stykały (w środku pozostawiamy puste miejsce). Następnie bułeczki  przykryć i pozostawić do ponownego wyrośnięcia (ok. 20-30 min.) W tym czasie rozgrzać piekarnik do 180-200ºC. Wyrośnięte bułeczki posmarować żółtkiem wymieszanym z mlekiem / śmietaną  i piec je przez ok. 20-25 minut, aż  będą rumiane (jeśli zbyt mocno się  rumienią, możemy obniżyć temperaturę lub przykryć je folią aluminiową).  Wystudzić na kratce. /wydrukuj przepis/ 