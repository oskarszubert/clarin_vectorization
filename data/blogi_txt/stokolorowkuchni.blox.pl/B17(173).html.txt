Festiwal Dyni czas zacząć.  Ponieważ zbiory w tym roku były bardzo obfite to i wpisów dyniowych też trochę będzie.  Na początek (chociaż ten festiwalowy, bo dynie już gościły u mnie w tym sezonie) ciasto czekoladowe z przepisu Bei - gospodyni festiwalu.  Jest cudne, wilgotne, przepyszne. Oczywiście jak przenosiłam je z tortownicy na talerz to wykazałam się niezwykłą zręcznością i ciasto rozwaliłam.  Ale to nie szkodzi.  Ciacho w kilku kawałkach i tak było pyszne.    Składniki:  Na tortownicę o średnicy 22 cm 3 jajka szczypta soli 130 g cukru (dałam 80 g) 130 g rozpuszczonej i przestudzonej gorzkiej czekolady (dałam mleczną) 200 g startej dyni* 200 g drobno zmielonych migdałów (dałam 80 g migdałów i 120 g orzechów laskowych) 1 łyżeczka proszku 3 łyżki maizeny (dałam mąkę pszenną) 1,5 łyżki Grand Marnier (lub rumu, lub soku pomarańczowego) otarta skórka z 1 pomarańczy 1 łyżeczka cynamonu + opcjonalnie polewa czekoladowa *jeśli dynia jest zbyt soczysta, można lekko ją odcisnąć Wykonanie: Piekarnik nagrzewamy do 180°C. Białka ubijamy na sztywną pianę ze szczyptą soli; żółtka ubijamy z  cukrem na białą masę, po czym dodajemy wszystkie pozostałe składniki i dokładnie mieszamy. Następnie dodajemy ubite białka i delikatnie mieszamy. Masę przekładamy do natłuszczonej tortownicy i pieczemy ok. 45  minut.    /wydrukuj przepis/ 