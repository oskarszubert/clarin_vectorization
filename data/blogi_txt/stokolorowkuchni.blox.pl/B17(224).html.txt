Trochę nakłamałam przy tym cieście.  No może nie tyle nakłamałam, co nie do końca mówiłam prawdę.  Ciasto robiłam jak nikogo nie było w domu.  Potem dokładnie posprzątałam, schowałam wydrukowany przepis i pokroiłam ciasto na kawałki.  Na pytanie co to za ciasto, odpowiedziałam "Z czekoladą i orzechami".  Są? Są, więc nie kłamałam.  A że nie wspomniałam o cukinii?  No cóż. Wiedziałam, że jeśli tylko powiem o tym składniku, nikt z domowników nawet nie spróbuje ciasta.  A tak?  "I jak, smakowało?"  "Bardzo dobre".   No i teraz cała tajemnica przestała być tajemnicą :)  Przepis podejrzany u Beatki, zmieniłam tylko mąkę.    Składniki (na keksówkę o wymiarach 30 x 11 cm):  230 g cukinii  125 g miękkiego masła   160 g cukru (u mnie trzcinowy, dałam 175 g)*  3 jajka  110 -120 g jogurtu (dałam kefir)  2 łyżki rumu lub amaretto (lub dwie dodatkowe łyżki jogurtu, ja dałam rum)  250 g mąki pszennej razowej  1 3/4 łyżeczki proszku do pieczenia  otarta skórka z 1 cytryny (lub pomarańczy)  1 łyżeczka cynamonu (lub ziarenka z 1 laski wanilii)  50 g bardzo drobno zmielonych orzechów włoskich  75 g orzechów włoskich  75 g gorzkiej czekolady  *więcej jeśli lubicie mocno słodkie ciasta *   Wykonanie: Piekarnik rozgrzać do 180°. Cukinię omyć, osuszyć i zetrzeć (ścieram na małych otworach), odcisnąć nadmiar soku. Orzechy zrumienić na suchej patelni. Posiekać czekoladę i orzechy. Masło utrzeć z cukrem na kremową masę, a następnie dodawać po jednym jajku dalej ucierając (na koniec dodać cynamon / wanilię i otartą skórkę z cytryny lub pomarańczy). Dodać rum / amaretto a następnie dodawać partiami mąkę wymieszaną z proszkiem oraz zmielone orzechy, na przemian z jogurtem. Na koniec dodać startą cukinię, posiekane orzechy i czekoladę, wymieszać, wlać masę no natłuszczonej i oprószonej mąką (lub wyłożonej papierem) formy i piec ok. 50 – 55 minut. Pozostawić ciasto na chwilę w wyłączonym piekarniku (drzwiczki lekko uchylone) a następnie studzić na kratce. ﻿    /wydrukuj przepis/ 