Tym daniem odniosłam wielki domowy sukces.  Nareszcie szpinak został nie tylko zaakceptowany, ale nawet posmakował.  Chyba się nie dziwię, bo tartaletki były idealne w smaku.  Wyraziste ciasto i szpinak oraz delikatna ryba.  Danie bierze udział w zabawie kulinarnej “Smakowita Pajda to kulinarna frajda!", którego sponsorem są ZT Kruszwica S.A. producent smalczyku roślinnego Smakowita Pajda.  Smakowita Pajda zaskoczyła mnie tym razem niezwykle wyrazistym aromatem. ﻿﻿      Składniki (na 2 tartaletki o śr. 12 cm):  55 g mąki pszennej typ 500 55 g mąki pszennej typ 2000 60 g masła 60 g Smakowitej Pajdy z ziołami szczypta soli 1 żółtko masło do wysmarowania foremek     2 płaty soli 150 - 200 ml mleka 100 g szpinaku ząbek czosnku sól, pieprz 1 jajko﻿ 1 łyżeczka Smakowitej Pajdy z ziołami﻿ 1 kulka mozzarelli  Wykonanie: Mąki przesiewamy na stolnicę.  Dodajemy szczyptę soli oraz zimne masło i Smakowitą Pajdę.  Siekamy tak, aby powstały małe grudki.  Dodajemy żółtko i szybko zagniatamy ciasto.  Zawijamy w folię i wkładamy na 20 minut do lodówki. Następnie ciasto rozwałkowujemy i przekładamy do foremek wysmarowanych masłem.  Ciasto nakłuwamy widelcem. Na wierzch kładziemy papier do pieczenia i wysypujemy groch.  Wkładamy foremki na 10 minut do piekarnika nagrzanego do 190 stopni. Szpinak myjemy.  Na patelni rozgrzewamy smalczyk i podsmażamy na nim przez około 2 minuty szpinak razem z rozgniecionym ząbkiem czosnku, solą i pieprzem. Zdejmujemy szpinak z patelni.  Wlewamy mleko, solimy i pieprzymy i dodajemy solę pokrojoną na kawałki. Gotujemy kilka minut, aż ryba będzie miękka.  Ugotowaną rybę wyjmujemy z mleka.  Mleko zachowujemy.  W misce ubijamy delikatnie jajko i dodajemy ok. 80 - 100 ml mleka oraz mozzarellę pokrojoną w kawałki. Wyjmujemy z piekarnika podpieczone spody.  Zdejmujemy papier razem z grochem.  Na spody wykładamy podduszony szpinak.  Następnie wykładamy rybę. Zalewamy całość przygotowaną mieszanką mleczno - serowo - jajeczną.  Wkładamy tartaletki do piekarnika (200 stopni) i pieczemy około 20 minut, aż masa się zetnie.  Podajemy na ciepło, chociaż na zimno też były smaczne.       ﻿ 