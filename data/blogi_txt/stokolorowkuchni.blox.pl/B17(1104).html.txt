Oto tort upieczony na 7 urodziny mojej córci.  Tort bez mąki, z migdałami.  Do tego jeszcze idealny tuż po Tłustym Czwartku, bo można zużyć nadmiar białek.  Pomysł na blaty zaczerpnęłam z Tortu Andaluzja.      Składniki na masę:  400 ml śmietany kremówki 500 g mascarpone 30 ml Amaretto 3 łyżki cukru pudru Wykonanie: Śmietanę ubijamy na sztywno.  Dodajemy pozostałe składniki i ubijamy na mniejszych obrotach tylko do połączenia składników.      Składniki na blaty:  10 białek 160 g zmielonych migdałów 160 g cukru pudru 125 g drobnego cukru do wypieków 37 g kakao  Wykonanie: Przygotować 3 okręgi z papieru do pieczenia, o średnicy 24 cm. Tortownicę wyłożyć jednym papierem a boki wysmarować masłem. Migdały wymieszać z cukrem pudrem i kakao, przesiać.  Jeżeli używać kupnych tartych migdałów należy je najpierw zmielić np. w blenderze. Białka ubić na sztywno, dodając pod koniec po łyżce cukru drobnego.  Następnie delikatnie wymieszać białka z przygotowanymi migdałami. Gotowe ciasto podzielić na 3 części.  Wylać pierwszą część do przygotowanej tortownicy i wyrównać.  Piec w temperaturze 200ºC przez około 15 - 17 minut. Wyjąć z piekarnika, ostudzić. Kiedy studzimy jeden blat, tortownicę wykładamy drugim papierem i nalewamy drugą część masy.  Pieczemy, studzimy i tak samo postępujemy z ostatnią częścią ciasta.   Ostudzony blat wykładamy na paterę.  Smarujemy 1/3 przygotowanej masy. Kładziemy drugi blat i smarujemy również 1/3 masy.  Przykrywamy ostatnim blatem.  Smarujemy masą z góry i po bokach.  Tort można udekorować mielonymi migdałami. ﻿ 