Szarlotka to ulubione ciasto u nas w domu.  Kiedy zobaczyłam tę wersję u Eweliny, pomyślałam, że to będzie doskonałe ciasto na niedzielę.  Nie myliłam się.  Na poniedziałek zostały już tylko okruszki.      Składniki: Ciasto kruche:  250 g mąki 125 g miękkiego masła 1 jajko 1 łyżeczka drobnego cukru 1/2 łyżeczki drobnoziarnistej soli 50 ml zimnego białego wina (albo wody) Dodatkowo:  5 większych jabłek sok z cytryny garść  malin 500 ml mleka 1 łyżeczka ekstraktu waniliowego 1 łyżka cukru waniliowego 1 żółtko (opcjonalnie)﻿ 2,5 łyżki mąki ziemniaczanej Wykonanie: Zagnieść składniki ciasta, na koniec dodając stopniowo wodę (wino).  Ja nie dodałam całych 50 ml, bo nie były potrzebne.  Oddzielić 1/4 ciasta i rozwałkować na wielkość 22 - 24 cm tortownicy.  Odłożyć na papierze do pieczenia do lodówki. Pozostałym ciastem wyłożyć dno i boki tortownicy (ja wyłożyłam moją tortownicę papierem do pieczenia).  Wstawić do lodówki na minimum pół godziny. Piekarnik nagrzać do 180 stopni. Tortownicę wyjąć z lodówki.  Ciasto nakłuć widelcem.  Przykryć papierem do pieczenia i wysypać grochem.  Piec około 10  - 15 minut.  Wyjąć z piekarnika i zdjąć papier z grochem. (Można też po zdjęciu papieru podpiec ciasto jeszcze 3 - 5 minut, aby spód był bardziej kruchy).    Przygotować budyń.  Z mleka odlać około 1/4 szklanki.  Wymieszać z żółtkiem, ekstraktem z wanilii i mąką ziemniaczaną.  Pozostałe mleko zagotować z cukrem.  Do gotującego się mleka wlać rozmieszaną w mleku mąkę.  Gotować kilka minut cały czas mieszając, aż budyń zgęstnieje. Jabłka obrać i pokroić w paski.  Wymieszać z sokiem z cytryny, aby nie ściemniały.  Na podpieczone ciasto wyłożyć jabłka.  Wyłożyć na nie maliny oraz budyń.  Przykryć rozwałkowanym ciastem, w którym można wyciąć wzorki.  Piec około 40 minut.  Podawać na ciepło z lodami. 