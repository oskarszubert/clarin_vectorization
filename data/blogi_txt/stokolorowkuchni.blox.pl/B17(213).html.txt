Już pisałam na blogu o tym, że w tym roku na mojej, nie mojej, działeczce rosną dynie.  Rosną to mało powiedziane, one szaleją. Ostatnio robiłam z nimi porządek i odkryłam, że kilka sztuk odmiany hokkaido wygląda już na dojrzałe.  Ponieważ zupełnie się nie znam na uprawie dyń postanowiłam zerwać jedną na wypróbowanie.  Okazało się, że dynia nadaje się do jedzenia, chociaż pestki jeszcze ma nie do końca rozwinięte.  Na pierwszy rzut poszło curry od Ainlsey'a (no bo jakby mogło być inaczej). Ainlsey pisze o tym daniu tak: " Są nieskończone rodzaje curry, ale większość jest zazwyczaj dość tłusta. Więc oto moja najsmaczniejsza niskotłuszczowa wersja curry. Jest to przepis inspirowany Afryką."      Składniki:  2 łyżki oleju roślinnego 1 duża cebula, posiekana 3 ząbki czosnku, rozgniecione 500 g dyni, pokrojonej na kawałki 2 małe słodkie ziemniaki, pokrojone na kawałki 450 g ziemniaków, pokrojonych na kawałki 1 jabłko nadające się do gotowania, pokrojone na kawałki 2 łyżeczki łagodnej pasty curry 1 łyżeczka kurkumy 2,5 cm kawałek imbiru, obrany i drobno posiekany (ja starłam) 2 liście laurowe 500 ml bulionu warzywnego 50 g rodzynek sól, pieprz 4 łyżki odtłuszczonego naturalnego jogurtu       Wykonanie:Podgrzać olej w dużym garnku i podsmażyć cebulę przez 4-5 minut, aż się zezłoci.  Dodać czosnek, dynię, słodkie ziemniaki, ziemniaki i jabłko.  Następnie wmieszać pastę curry, kurkumę, imbir, dodać liście, bulion, rodzynki i dużo soli i pieprzu.  Doprowadzić do wrzenia, dobrze pomieszać, przykryć i dusić przez 15-20 minut, mieszając od czasu do czasu, aż warzywa będą miękkie.  Wyłożyć do misek i podać z łyżką jogurtu, albo, jeśli wolimy podać na ryżu basmati.      /wydrukuj przepis/ 