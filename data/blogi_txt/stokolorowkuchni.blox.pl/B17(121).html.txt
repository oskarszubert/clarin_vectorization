Po wakacjach moje pieczenie chleba okazało się prawie niemożliwe. Mogę zapomnieć o chlebie czwartkowym :( .  Nawet pani z piekarni znowu się do mnie uśmiecha na ulicy.  Lubię ją, lubię jej pieczywo, ale zdecydowanie bardziej lubię swoje, nawet te nie do końca udane chleby.  Jedynym czasem kiedy mogę teraz piec chleby zakwasowe jest weekend i to tylko taki, kiedy jesteśmy w domu.  W tym tygodniu, pomimo innych, wyjazdowych planów, udało się.  Nadrobiłam kolejną lekcję z piekarni po godzinach.  Nie wyszło może tak jak na zdjęciu Tatter, ale i tak jestem z niego dumna.    Składniki: 200g ugotowanych ziemniaków, przeciśniętych przez praskę (zmielonych) 200g mąki żytniej białej (lub średniej) 300g białej pszennej mąki chlebowej wysokobiałkowej (np. Manitoby) 6 łyżek żytniego zakwasu razowego aktywnego, 130% hydracji 1 łyżka soli 200g maślanki (zsiadłego mleka) Wykonanie: Ziemniaki wymieszać z maślanką i zakwasem. Zostawić na 12 godzin, szczelnie przykryte w temperaturze pokojowej. Następnie dodać obie mąki i sól i wyrobić gładkie, odrobinę lepkie ciasto (13 minut). Fermentacja trwa ok. 3 1/2 godziny, w czasie której ciasto złożyć należy dwukrotnie. Potem zawinąć owalny bochenek i złączeniem do góry, umieścić go w koszu. Chleb wyrasta nieco ponad godzinę. Przed wsunięciem bochenka do pieca, wierzch naciąć. Piec z parą, 15 minut w 250C, później kolejne 30 minut (bez pary), zmniejszając temperaturę do 200C.  /wydrukuj przepis/ 