Ostatnio brak czasu na zakwasowe pieczywo.  Dlatego też nadrabiam zaległości drożdżowe.  Ten przepis z Kwestii Smaku wydrukowałam już dawno temu i cieszę się, że wreszcie udało mi się upiec te chlebki.  Mam jednak malutkie zastrzeżenie co do wysokości temperatury.  W moim piekarniku chlebki spiekły się za bardzo. Myślę, że spokojnie wystarczyło by im 220 stopni.  Uwaga w przepisie mąka oraz płatki nie są w gramach, a w mililitrach !!!    Składniki  600 ml mąki pszennej 150 ml płatków owsianych 400 ml ciepłej (letniej) wody 1 łyżka miodu 35 g świeżych drożdży (lub 7 g instant) 1 łyżka oliwy z pierwszego tłoczenia 1 łyżeczka soli﻿       Wykonanie: Mąkę odmierzyć i przesiać. W drugiej misce płatki owsiane zalać wodą, dodać miód, drożdże, oliwę. Dokładnie wymieszać i odstawić na 5 minut aż drożdże zaczną się pienić. Następnie rozczyn dodać do przygotowanej wcześniej mąki i wymieszać drewnianą łyżką. Na koniec dodać sól i ponownie wymieszać.  Odstawić do wyrośnięcia pod przykryciem na 1 godzinę. Ciasto podzielić na 3 części (nie dodajmy mąki, nawet jeśli będzie bardzo rzadkie). Najlepiej robić to rękami wysmarowanymi oliwą.  Każdą część ciasta rozciągnąć i ułożyć na blasze wyłożonej papierem do pieczenia.  Chlebki posypać sezamem lub czarnuszką.  Odstawić na chwilę do podrośnięcia.  Piekarnik rozgrzewamy do 250 stopni (ja następnym razem rozgrzeję do 220). Chlebki pieczemy w tej temperaturze przez 15 minut, a następnie przez kolejnych 15 minut w temperaturze 150 stopni.  Wyjmujemy z piekarnika i przekładamy na kratkę do ostygnięcia.  ﻿ 