W ubiegłym roku szalałam z przetworami tak, że piwnica nadal jest pełna.  W tym roku mogę sobie troszkę odpuścić.  Ale tylko troszkę.  Przerobiłam już truskawki (ulubione), trochę moreli, 1 słoiczek brzoskwiń (mamo dlaczego tak mało, bo to takie pyszne). Jest też czekośliwka.  Obowiązkowo muszą pojawić się jabłka. Idealne czy to na szarlotkę (w wersji nieco mniej rozpadniętej), czy na kanapkę lub naleśniki.  Kiedy smażyłam wielki gar jabłek małżonek przypomniał sobie dżem z dodatkiem wanilii.  Zapragnął aby i w tym roku taki się pojawił.  W to mi graj.  Tym bardziej, że zrobienie go, to sama przyjemność.  Zjadanie zresztą też. Składniki:  2 kg jabłek (u mnie antonówka) 200 - 400 g cukru 1 - 2 laski wanilii      Wykonanie: Jabłka myjemy, obieramy i kroimy na kawałki.  Przekładamy do garnka o grubym dnie, wlewamy na samo dno odrobinę wody i smażymy mieszając od czasu do czasu. Kiedy jabłka już się prawie rozpadną dodajemy cukier (do smaku) i ziarenka z przekrojonej laski wanilii.  Mieszamy i jeszcze przez chwilę gotujemy.  Gorący dżem przekładamy do wyparzonych i gorących słoików (moje piekę w piekarniku w 110 stopniach przez cały czas, kiedy przygotowuję dżem).  Zakręcamy wygotowanymi i suchymi przykrywkami.  Stawiamy do góry dnem na kilka - kilkanaście minut. 