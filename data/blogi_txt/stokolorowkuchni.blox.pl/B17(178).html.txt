Na dworze deszcz i zimno.  To idealna pogoda na drożdżowe podane ze szklanką mleka.  A skoro mamy jesień, to do drożdżowego obowiązkowo śliwki.  Przepis na ciasto na podstawie przepisu z książki "Nowoczesna Kuchnia Polska" Zofii Miętkiewicz. Składniki:  500 g mąki pszennej 40 g drożdży 250 ml mleka 80 g masła 150 g cukru (dałam trzcinowy) 1 łyżka cukru waniliowego 4 żółtka szczypta soli 800 g śliwek    Na kruszonkę:  50 g masła 100 g mąki pszennej 50 g cukru trzcinowego       Wykonanie: Drożdże rozetrzeć z letnim mlekiem i 1 łyżką cukru.  Dodać 150 g mąki i wymieszać.  Odstawić, aż zaczyn prawie podwoi objętość. W międzyczasie utrzeć żółtka z pozostałym cukrem i cukrem waniliowym.  Dodać wyrośnięty zaczyn, sól i resztę mąki. Wyrobić ciasto.  Dodać roztopione i przestudzone masło i ponownie wyrobić ciasto.  Ciasto przełożyć do miski, nakryć i odstawić w ciepłe miejsce.   Śliwki umyć, każdą przekroić na pół i wyjąć pestkę.  Wyrośnięte ciasto odgazować (uderzyć pięścią) i ułożyć na blaszce wyłożonej papierem do pieczenia.  Na wierzchu położyć śliwki (rozcięciem do góry).   Przygotować kruszonkę. Masło i mąkę wyrobić palcami tak, aby powstały grudki.  Dodać cukier i wymieszać.  Posypać kruszonką śliwki.  Wstawić ciasto do piekarnika nagrzanego do 200 stopni  i piec przez około 40 - 50 minut. 