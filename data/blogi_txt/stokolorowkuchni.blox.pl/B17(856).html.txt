Miałam zamiar zajrzeć tutaj jeszcze przed Wigilią i złożyć wszystkim życzienia.  Niestety moja córcia postanowiła zagorączkować dzień przed Świętami (urok pierwszego roku w przedszkolu).  Na całe szczęście zdążyliśmy jeszcze dostać się do lekarza, leki trafione i już przy Wigilijnym stole była na chodzie. Dziękuję wszystki, którzy zajrzeli i pożyczyli mi Wesołych.  Strasznie było mi miło.  Moje chociaż już dość spóźnione, jendak jak najbardziej szczere.  Mam nadzieję, że wszyscy na Święta dojechali i dolecieli tam gdzie zamierzali, że udało Wam się spędzić najmilszy czas z najbliższymi i nacieszyć się tym klimatem. U nas w tym roku na stole zawitała nowa potrawa.  A to dzięki Małgosi.  Paszteciki podawałam nie na Wigilię, a na Pierwszy Dzień Świąt.  Znikły w tempie zastraszającym.  Bardzo mnie to cieszy, a Małgosi za przepis dziękuję bardzo. Tym bardziej, że można ja przygotować dużo wcześniej i po rozmrożeniu nic nie tracą ze swojego uroku. Farsz (można przygotować dzień wcześniej):1 kg pieczarek ½ kg kiszonej kapusty 1 średnia cebula sól, pieprz do smaku oliwa do smażenia  Kiszoną kapustę włożyć do garnka, zalać zimną wodą i gotować min. 1 godzinę, aż kapusta zmięknie. Odcedzić, a gdy przestygnie porządnie odcisnąć wodę. Drobno posiekać. Cebulę i pieczarki obrać, i osobno dość drobno posiekać.  Na głębokiej patelni rozgrzać oliwę (ilość tyle, by pokryła całe dno patelni). Zeszklić cebulę, a następnie włożyć pieczarki. Posolić. Dusić, mieszając, aż pieczarki zmiękną, a cały sok, które puszczą – wyparuje. Dorzucić posiekaną kapustę. Doprawić do smaku pieprzem i ewentualnie solą, smażyć razem kilka minut.Zdjąć z ognia i ostudzić. Ciasto (na około 30 sztuk): 500 g mąki 1,5 łyżeczki drożdży instant 2 łyżeczki cukru 1-2 łyżeczki soli ok. ½ łyżeczki świeżo utartej gałki muszkatałowej ¾ szkl. mleka (ok. 190 ml) 250 g masła 2 nieduże jaja 1-2 łyżki kwaśnej śmietany  mak lub sezam Do garnuszka wlać mleko i włożyć masło. Podgrzewać na małym ogniu, aż masło się całkowicie rozpuści. Zdjąć z ognia i przestudzić. Gdy mleko będzie już letnie – wbić dwa jajka – rozkłócić.   Mąkę wymieszać z drożdżami instant, cukrem, solą i utarta gałką. Wlać połowę mleczno – maślano – jajecznego płynu. Wyrabiać ciasto, dolewając powoli po trochę płynu. W zależności od tego jak mąka chłonie płyn – może okazać się konieczne zużycie płynu w całości lub tylko w części. Ciasto powinno być miękkie i elastyczne, pozwalające na wałkowanie. Przykryć ciasto czystą ściereczką i odstawić do rośnięcia na ok. 1 godzinę (powinno podwoić swoją objętość).   Gdy ciasto wyrośnie, odkrawać po sporym kawałku – rozwałkowywać ciasto na grubość ok. 3mm w prostokąt (ok. 30x 15cm). Wzdłuż dłuższego boku rozkładać część farszu. Zwijać po krótszym boku, zaczynając od strony z farszem – ku stronie samego ciasta. Powstały nadziany rulon – kroić ostrożnie ostrym nożem na kawałki ok. 5 cm długości. Paszteciki układać na blasze wyłożonej papierem do pieczenia. Czynność powtarzać, aż do wyczerpania całego ciasta. Pozostawić na blasze do ponownego wyrośnięcia (ok. 30 min.). Przed wstawieniem do pieca smarować delikatnie kwaśną śmietaną, posypać makiem lub sezamem. Piec w piekarniku nagrzanym do temp. 180st. C. aż ciasto się zezłoci. Studzić na kratce. /wydrukuj przepis/ 