Tydzień temu odwiedzili nas nasi przyjaciele.  Nie miałam żadnych pomysłów na coś słodkiego dla dzieci.  Kiedy poprosiłam Was o pomoc, padło kilka podpowiedzi.  Najpierw miałam zrobić śmietanowiec z biszkoptami i galaretkami﻿. Nie miałam jednak ani kremówki, ani galaretek.  Pomyślałam więc, że ptysie to będzie to.  W końcu kremówkę mogłam kupić następnego dnia, a ubicie jej zajmuje dosłownie chwilę.  Dzieciom i nie tylko im, ptysie smakowały.  Przepis ze strony BBC.    Składniki:  250 ml wody 100 g masła 125 g mąki pszennej szczypta soli szczypta drobnego cukru 4 średnie jajka     400 ml śmietany kremówki 2 łyżki cukru pudru     Wykonanie: Zagotowujemy wodę w rondelku.  Dodajemy masło i podgrzewamy, aż się rozpuści.  Mąkę przesiewamy z solą i cukrem.  Wsypujemy energicznym ruchem do wrzącej wody z masłem. Mieszamy energicznie drewnianą łyżką do momentu aż ciasto zgęstnieje i będzie odchodzić od brzegów garnka.  Przekładamy ciasto do miski i odstawiamy do ostygnięcia. Jajka rozbijamy i mieszamy.  Stopniowo dodajemy je do ostudzonego ciasta, za każdym razem dokładnie mieszając całość.  Gotowe ciasto przekładamy do rękawa.  Blachę wykładamy papierem do pieczenia. Wyciskamy okręgi o średnicy około 5 cm w odstępach 2 - 3 cm. Piekarnik skrapiamy wodą.  Pieczemy w 200 stopniach przez około 25 minut.  Ptysie mają się zarumienić i urosnąć.Upieczone wyjmujemy i studzimy na kratce.   Kremówkę ubijamy z cukrem pudrem.  Nadziewamy ptysie.  Możemy użyć do tego szprycy lub przekroić ptysie na pół o włożyć do środka ubitą śmietanę. 