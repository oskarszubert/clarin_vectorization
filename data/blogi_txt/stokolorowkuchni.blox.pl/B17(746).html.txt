Dzisiaj propozycja niekoniecznie tradycyjna.  Pasztet, który może zawitać na świątecznym i codziennym stole.  Pasztet z dyni i soczewicy, który jakiś czas temu poleciła mi Edytka. Początkowo nie byłam przekonana czy mi smakuje, ale już po chwili zakochałam się w nim całkowicie.  Jeżeli tylko lubicie dynię, polecam małą odmianę na świątecznym stole.      Składniki (na około 8 mniejszych foremek lub jedną keksówkę):  1,5 szklanki czerwonej soczewicy 500 g dyni (waga po obraniu) 2 liście laurowe 1 łyżeczka suszonego tymianku 4 ziarna ziela angielskiego 6 łyżek oleju 1 cebula 2 ząbki czosnku 1 łyżeczka curry szczypta tartej gałki muszkatołowej 1/2 szklanki kaszy kukurydzianej 3/4 szklanki otrąb owsianych 2 jajka sól, pieprz pestki dyni do posypania       Wykonanie: Soczewicę opłukać i ugotować w 2 szklankach wody razem z zielem i liściem laurowym, tymiankiem i łyżeczką soli.  Gotować mieszając co jakiś czas, przez około 15 - 20 minut, aż soczewica się rozgotuje. Wyjąć ziele i liście i dodać kaszę kukurydzianą.  Wymieszać i odstawić. Posiekaną cebulę i czosnek podsmażyć na oleju z curry i gałką.  Dodać startą dynię.  Smażyć, aż dynia będzie miękka. Dosypać otręby i wymieszać.  Do dużej miski przełożyć obie masy i dodać jajka.  Wymieszać całość (można mikserem) i doprawić do smaku. Formę do keksówki (u mnie 30 cm) wysmarować tłuszczem, wysypać otrębami.  Przełożyć masę, wyrównać  i posypać pestkami dyni.  Piec w 200 stopniach przez około godzinę (w małych foremkach około 45 minut).   ﻿ 