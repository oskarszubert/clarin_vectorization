Krem cytrynowy stał w lodówce, a do domu przyniosłam ostatnią Kuchnię ze zdjęciami Małgosi (to nowość) i Pauliny (to już nie nowość).  Kiedy przeglądałam przepisy, nie mogłam nie zauważyć tych tartaletek.  Szybko zabrałam się do pracy.  Zbyt szybko. Zaczęłam odważać migdały i doszłam do wniosku, że jednak nie mam aż 600 g.  Trudno, zrobię z połowy porcji.  Odmierzyłam pozostałe składniki i zaczęłam się zastanawiać jak tak mała ilość masła ma scalić tyle migdałów, bo przecież mąki to prawie nie widać.  Jeszcze jedno zerknięcie do Kuchni i wszystko jasne. Nie 600, a 60.  Niewielka różnica, prawda?  Zaczęłam ratować spód, ale jak zaczęłam źle, tak też skończyłam.  Zamiast zaliczyć tę mieszankę jako same migdały, policzyłam ją jako migdały i mąkę.  To był błąd, bo przecież migdały zachowują się jednak inaczej niż mąka.  Koniec końców wyszło, nawet dobre, ale wyjść z foremek nie chciały za bardzo. No nic, następnym razem zrobię już tak jak trzeba. Co do zdjęć to pobawiłam się trochę stylizacją Pauliny.  Nie z tak udanym skutkiem, ale zabawa przednia.  Składniki:  60 g całych migdałów 100 g mąki pszennej typ 500 1/4 szklanki drobnego cukru szczypta soli 50 g zimnego masła 1 - 2 żółtka 3 -4 łyżki oliwy     krem cytrynowy Wykonanie: Migdały wykładamy na blasze i pieczemy w 180 stopniach przez kilka minut.  Wyjmujemy i studzimy.  Następnie mielimy w blenderze.  Dodajemy mąkę, cukier i sól i ponownie miksujemy.  Dodajemy masło w kostkach i wyrabiamy kruszonkę. Na koniec dodajemy żółtka i oliwę i zagniatamy ciasto. Wylepiamy nim dno i boki foremek do tartaletek (6 sztuk).  Każdą foremkę przykrywamy pergaminem i wkładamy do lodówki na minimum godzinę.  Na ochłodzone foremki wsypujemy groch do pieczenia (na papier) i pieczemy w 220 stopniach przez 10 minut.  Następnie zdejmujemy groch i papier i pieczemy na złoty kolor przez kilka minut.  Na upieczone spody wykładamy krem cytrynowy.  Podajemy z bitą śmietaną lub plasterkami cytryny.  Można też posypać cukrem pudrem. 