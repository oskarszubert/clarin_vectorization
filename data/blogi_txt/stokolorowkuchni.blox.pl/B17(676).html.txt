Do zrobienia tego chleba przymierzałam się od początku trwania akcji Z widelcem po Azji  .  Udało mi się to dopiero teraz. Przy okazji pierwszy raz korzystałam z opcji grill w moim nowym piekarniku. Niestety ze średnim skutkiem, bo chlebki trochę się przypaliły.  Mimo wszystko smakowały bardzo. Przepis pochodzi z "Encyklopedii Chleba" Ch. Ingram.      Składniki:  225 g mąki pszennej 1/2 łyżeczki soli 15 g świeżych drożdży 60 ml letniego mleka 1 łyżka oleju 2 łyżki jogurtu naturalnego 1 jajko 2 - 3 łyżki roztopionego ghee lub zwykłego masła, do posmarowania Wykonanie:   Mąkę i sól przesiać do miski.  W małej misce wymieszać drożdże z mlekiem.  Odstawić na 15 minut.  Do przesianej mąki dodać bomblujące drożdże, olej, jogurt i jajko. Wyrobić, aż ciasto będzie miękkie.  Przełożyć na omączoną powierzchnię i wyrabiać przez kolejne 10 minut (ja wyrabiałam cały czas w robocie).  Ciasto ma być gładkie i elastyczne. Wyrobione ciasto włożyć do miski posmarowanej odrobiną oleju, przykryć i odstawić do wyrośnięcia na około 45 minut.  Ciasto ma podwoić swoją objętość.  Nagrzać piekarnik do 230 stopni. Wstawić blachę do piekarnika, tak aby się nagrzała.  Wyrośnięte ciasto wyłożyć na stolnicę i odgazować (wbijamy rękę w ciasto, tak aby uszło z niego powietrze).  Podzielić na 3 równe kule. Każdą rozwałkować w kształt owalny o długości około 25 cm i szerokości 13 cm.  Chlebki piec przez około 3 - 4 minuty, aż się napuszą.  Następnie włożyć chlebki pod rozgrzany grill na kilka sekund, aż góra chlebka zbrązowieje.  Posmarować roztopionym ghee i podawać na ciepło.   /wydrukuj przepis/ 