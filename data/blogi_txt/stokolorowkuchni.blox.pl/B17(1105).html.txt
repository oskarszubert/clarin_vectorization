Oto tort upieczony na 40 rocznicę ślubu moich teściów.  Przepis na biszkopty podejrzałam u Joli (Jolu dziękuję za wszystkie cenne uwagi i te mailowe i telefoniczne).  Nie użyłam całych biszkoptów*, a tylko 1 blat z biszkoptu 6-jajkowego oraz 2 blaty z 10-jajkowego.  Została mi też odrobina kremu, ale nic się nie zmarnowało, zobaczycie.  Masę zrobiłam na podstawie mojego ulubionego przepisu od Asi.       *Dlaczego nie użyłam całego biszkoptu?  6-jajkowy przekładałam tak niezdarnie, że zrobiłam w nim dziurę.  10-jajkowy lekko opadł mi w środku i nie chciałam zrobić tortu z dołkiem.     Składniki na biszkopt I:  15 dag orzechów włoskich zmielonych 6 jaj 20 dag cukru 2 łyżki tartej bułki odrobina proszku do pieczenia    Wykonanie: Oddzielić białka od żółtek. Żółtka utrzeć z cukrem do białości, dodać orzechy zmieszane z tartą bułką i proszkiem do pieczenia. Wymieszać. Na końcu delikatnie wmieszać pianę ubitą z białek. Przełożyć do tortownicy (o średnicy 28 cm) wyłożonej papierem. Piec w temperaturze 175 - 180 stopni przez ok. 20-30 minut (w zależności od piekarnika). Po ostudzeniu przekroić na 2 krążki (użyłam tylko 1).      Składniki na biszkopt II:  10 jaj 30 dag mielonych orzechów włoskich ½ szklanki tartej bułki sok z ½ cytryny (dałam z 1 limonki) 25 dag pudru 2 łyżeczki proszku do pieczenia    Wykonanie:   Utrzeć żółtka z cukrem w misce wstawionej do naczynia z gorącą wodą (ja ubijam mikserem, aż do podwojenia objętości). Przestudzić, od czasu do czasu miksując. Dodać sok z cytryny (limonki), orzechy, bułkę tartą i proszek do pieczenia. Wymieszać. Delikatnie wmieszać pianę z białek. Ciasto piec ok. 50 min w 170-180°C. Kiedy środek ciasta zesztywnieje wyjąć je z tortownicy (średnica 28 cm) i przykryć ściereczką. Po ostygnięciu przekroić na 2 krążki (przekroiłam na 3, ale użyłam 2).      Składniki na masę:  1 kg sera mascarpone, schłodzonego 5 łyżek cukru pudru    400 g śmietanki kremowej 30%, bardzo zimnej 100 g gorzkiej czekolady    Wykonanie: Czekoladę roztapiamy w kąpieli wodnej.  Studzimy.  Ser mascarpone ubijamy z cukrem.  W osobnej misce ubijamy na sztywno kremówkę i mieszamy z serem.  Odkładamy około 1/4 masy mascarpone. Mieszamy ją z ostudzoną czekoladą.     Łączenie tortu: Pierwszy blat smarujemy masą mascarpone, kładziemy drugi blat.  Smarujemy go masą czekoladową i przykrywamy ostatnim blatem.  Tort dekorujemy pozostałą masą mascarpone z wierzchu i po bokach. Ozdabiamy. ﻿  ﻿/wydrukuj przepis/ 