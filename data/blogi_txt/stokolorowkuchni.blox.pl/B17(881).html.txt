Rabarbar pojawił się i u mnie na targu, więc natychmiast zabrałam się do roboty.  Na pierwszy ogień poszedł przepis od Ainsley'a, który pojawił się w dwóch książkach w prawie niezmienionej wersji i niestety z zupełnie identycznym zdjęciem (mogli się bardziej postarać, tym bardziej, że zrobili podobnie z kilkoma przepisami).  W książkach przepis pojawia się w sekcji deserowej, ja jednak pochłonęłam go na śniadanie.   Składniki: 250 g rabarbaru pokrojonego w 2,5 cm kawałki 1 łyżka soku z pomarańczy lub wody 4 łyżki drobnego cukru duża szczypta mieszanki przypraw (dałam kardamon i mielone goździki) 100 g truskawek, pokrojonych  3 jajka 1 łyżeczka skórki z pomarańczy kawałek masła cukier puder, do posypania creme fraiche do podawania (w wersji low-fat, ma być oddłuszczone)     Wykonanie: Rabarbar i sok z pomarańczy (wodę), 3 łyżki cukru i przyprawy włożyć do garnka (wbrew moim obawom 1 łyżka płynu jest wystarczająca) i zagotować.  Dusić przez 4 minuty aż rabarbar zmięknie a sos lekko zgęstnieje. Wmieszać truskawki i odstawić. Żółtka ubić z pozostałym cukrem pudrem aż żółtka lekko "zbledną", następnie wmieszać skórkę z pomarańczy.  W oddzielnej misce ubić białka aż będą sztywne.  Delikatnie wmieszać żółtka do białek. Rozgrzać grill w piekarniku.  Na 23 cm patelni rozpuścić masło i wylać masę jajeczną.  Smażyć na średnim ogniu przez kilka minut, aż spód się zezłoci i masa zacznie się ścinać.  Następnie grillować przez 1 minutę aż omlecik będzie złoty i puszysty (jeśli nie mamy grilla można delikatnie przewrócić omlet na drugą stronę i króciutko podsmażyć). Suflecik zsunąć na talerz i wyłożyć sos owocowy na jedną połowę. Omlecik zgiąć na pół i poprószyć cukrem pudrem.  Pokroić na 4 trójkąciki i podawać z odrobiną creme fraiche (ja oczywiście zjadłam sama całość, a co).            /wudrukuj przepis/ 