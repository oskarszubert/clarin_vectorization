No cóż nie mam specjalnego naczynia, ale to nie zanczy, że nie mogę zrobić tagine abo przynajmniej jakiejś próbki tego dania. A danie polecane przez Ainsley'a jest cudowne.  Polecam mięso przygotować wieczorem, a po powrocie z pracy już tylko kuskus i w 10 minut wspaniały obiad podany.  Taka marokańska wersja naszego gulaszu.  My zjedliśmy późnym popołudniem, po powrocie z wypadu nad jezioro.      Składniki na 4-6 porcji: 1 łyżka słodkiej papryki w proszku po 1 łyżeczce mielonych: kolendry, kurkumy, cynamonu i kuminu 750 g jagnięciny, pokrojonej na małe kawałeczki (oczywiście nie miałam i dałam wieprzowinę) 6 łyżek oliwy extra-virgin 1 duża cebula, posiekana z grubsza 2 ząbki czosnku 2,5 cm kawałek obranego imbiru, posiekany 1,2 litra bulionu z kurczaka 400 g pomidorów w puszce (pokrojonych) 1 łyżka płynnego miodu 175 g kaszy kuskus sok z 1 cytryny 2 łyżki posiekanych liści mięty i natki pietruszki sól, pieprz jogurt grecki ew. liście kolendry do przybrania  Wykonanie: Podgrzać garnek z grubym dnem (idealnie naczynie do tagine).  Wymieszać przyprawy i 1 łyżeczkę papryki.  Pokrojone na drobne kawałki mięso obtoczyć dokładnie w przyprawach.  Do podgrzanego garnka wlać 1 łyżkę oliwy i szybko podsmażyć mięso (najlepiej w 2 partiach) na złoty kolor.  W międzyczasie włożyć cebulę, czosnek i imbir do blendera i dokładnie zmiksować.  A garnka wyjąć mięso, dodać kolejną łyżkę oliwy i wrzucić na silnie rozgrzany tłuszcz mieszankę cebulową.  Podsmażać przez 3-4 minuty aż zmięknie i nabierze koloru z przypraw.  Ponownie wrzucić mięso do garnka. Wlać połowę bulionu, pomidory i miód i dobrze wymieszać.  Zagotować, dosolić do smaku a następnie zmniejszyć ogień i dusić przez około 30 minut aż mięso będzie miękkie a sos zgęstnieje.  Doprawić do smaku. Gdy mięso jest już prawie gotowe przygotować kuskus.  Wsypać kaszę do miski, dodać 2 łyżki oliwy i sok z cytryny.  Wymieszać tak aby całą kasza dokładnie pokryła się sokiem i oliwą.  Podgrzać pozostały bulion i dobrze go doprawić.  Zalać bulionem kuskus, przykryć i odstawić na 5-10 minut aż cały płyn zostanie wchłonięty.  Następnie dodać pozostałą łyżkę oliwy, dodać posiekane zioła i wymieszać. Podawać kuskus z mięsem na podgrzanych talerzach z kleksem jogurtu greckiego i ewentualnie liśćmi kolendry / pietruszki. /wydrukuj przepis/ 