Tuż po naszym spotkaniu w kwietniu z Wiosenką, postanowiłyśmy znowu coś razem opublikować.  Tym razem jednak na nieco innych zasadach.  Miało być ciasto truskawkowe.  Ponieważ u nas zawsze na początek sezonu truskawkowego jest ucieraniec, postanowiłam, że teraz też tak będzie.  Poszukałam jakiegoś ciekawego przepisu i zrobiłam.  Jak tylko wyjęłam z piekarnika to się załamałam. Pierwsza myśl była taka, że to się nie nadaje na blog, ani tym bardziej do wspólnego pieczenia.  Kiedy jednak ukroiłam pierwszy, dość płaski kawałek, a potem szybko musiałam kroić następne, zmieniłam zdanie.  Ciasto nie urosło (moim zdaniem tortownica powinna być mniejsza, maksymalnie 20 cm), było lekko zakalcowate, ale zniknęło w 2 godziny.   Potem jeszcze przez kilka dni dzieci wspominały jakie było dobre.       Składniki: 1 jajko 110 g cukru (dałam trzcinowy) 170 g mąki pszennej 200 g jogurtu naturalnego 60 ml oleju 1 łyżeczka ekstraktu waniliowego 1/2 łyżeczki proszku do pieczenia 1/2 łyżeczki sody szczypta soli szklanka truskawek       Wykonanie: Nagrzać piekarnik do 200 stopni.  Tortownicę (18 - 20 cm) wyłożyć papierem do pieczenia.  Do misy robota włożyć wszystkie składniki poza truskawkami.  Wymieszać mieszadłem przez około 2 minuty.  Dodać pokrojone truskawki i wymieszać.  Przełożyć do przygotowanej formy. Piec przez 30 minut, zmniejszyć temperaturę do 190 i piec przez kolejnych 20-25 minut, do suchego patyczka. 