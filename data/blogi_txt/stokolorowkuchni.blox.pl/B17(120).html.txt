Weekend z Szalo.  Wspólne gotowanie, wspólne jedzenie i pogaduchy.  Bardzo lubię.  Chlebki też.  Zresztą nie tylko mi smakowały.  Idealne do domowego hummusu czy curry.  Posmakowały też pewnej 7-latce, która prosiła, aby zrobić jej takie chlebki do domu (bo załapała się już na ostatni).  Przepis z Encyklopedii Chleba Ch. Ingram.      Składniki:  175 g mąki atta (lub pszennej pełnoziarnistej) 1/2 łyżeczki soli 120 ml wody 1 łyżeczka oleju masło ghee lub zwykłe do posmarowania (opcjonalnie)    Wykonanie:   Przesiać mąkę i sól do miski. Dodać wodę i wymieszać, aż powstanie miękkie ciasto.  Dodać olej, wyrobić, a następnie wyłożyć na posypaną mąką powierzchnię.  Wyrabiać przez 5 -6 minut. (ja wyrabiałam w robocie)  Włożyć do miski wysmarowanej olejem, przykryć i odstawić na 30 minut.  Wyłożyć na posypaną mąką powierzchnię﻿ i podzielić na 6 równych części.  Każdą część uformować w kulę. Każdą kulę rozpłaszczyć i rozwałkować na okrąg o średnicy ok. 13 cm.  Rozgrzać patelnię o grubym dnie.  Z każdego placka obsypać nadmiar mąki i smażyć na suchej, gorącej patelni 30 - 60 sekund, aż placek lekko zbrązowieje i zaczną pojawiać się białe plamki. Przełożyć na drugą stronę i smażyć kolejne 30 sekund.  Powtórzyć czynność z każdym plackiem.  Usmażone chlebki trzymać w ściereczce, aby były ciepłe.  Można posmarować je roztopionym masłem ghee lub zwykłym.  Podawać na ciepło. 