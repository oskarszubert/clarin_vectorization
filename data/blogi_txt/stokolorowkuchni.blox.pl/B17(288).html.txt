Skończyły mi się słoiczki i miejsce na półkach.  Trudno jakoś będę sobie radzić.  A miało prawie nie być przetworów w tym roku.  Ten dżemik to takie natchnienie.  Stała dynia, obok niej skrzynka antonówek.  Pomyślałam : Da się z tego zrobić dżem? Będzie pasować?   Zapytałam internet i okazało się, że się da. Nie trzymałam się dokładnie przepisów znalezionych w sieci, zrobiłam z tego co miałam i co lubię.  Efekt?  Jeden z lepszych dżemów jakie jadłam.    Składniki: 1 kg obranej i pokrojonej w kawałki dyni 1 kg obranych, pozbawionych gniazd nasiennych i pokrojonych w kawałki jabłek ok. 1 szklanka cukru (w zależności od słodkości jabłek) 1 łyżka mixed spice ok. 15 goździków Wykonanie: Pokrojoną dynię wrzucamy do garnka i podlewamy szklanką, dwiema wody.  Gotujemy mieszając od czasu do czasu. Kiedy dynia trochę się rozpadnie dorzucamy pokrojone jabłka i goździki i dalej gotujemy.  Należy sprawdzać czy nie trzeba dolać odrobiny wody (ja raz dolewałam).  Mieszamy od czasu do czasu.  Kiedy owoce już się prawie całkowicie rozpadną wyławiamy goździki i dosypujemy cukier i mixed spice, mieszamy i ewentualnie dosładzamy.  Gotujemy jeszcze przez chwilę.  Gorący dżem wkładamy do gorących słoików (ja moje piekę kiedy owoce się gotują, w temperaturze 100 stopni) i zakręcamy wygotowanymi zakrętkami.    /wydrukuj przepis/ 