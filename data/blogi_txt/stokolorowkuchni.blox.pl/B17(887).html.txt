Moje dzieci uwielbiają ciepłe, angielskie bułeczki scones na śniadanie.  Tym razem postanowiłam zamiast tradycyjnego mleka czy śmietany dodać sok pomarańczowy.  Dzięki temu bułeczki zyskały lekko pomarańczowy posmak.  Użyłam w połowie mąki pełnoziarnistej aby śniadanie było zdrowsze.  Do tego szklanka soku, domowy dżem i śniadanie gotowe.  Pierwsza z 5 codziennych porcji warzyw lub owoców zaliczona :) Pysznie i zdrowo. Składniki (na 8 bułeczek):  1/2 łyżeczki soli 2 łyżeczki proszku do pieczenia 110 g mąki pszennej 110 g mąki pszennej razowej 25 g masła 50 g daktyli 150 ml soku pomarańczowego Tymbark 100%  2 łyżki mleka do posmarowania       Wykonanie: Piekarnik rozgrzewamy do 200 stopni.  Blachę wykładamy papierem do pieczenia. Do miski przesiewamy mąki, sól i proszek.  Dodajemy masło i rozcieramy palcami, aż powstaną grudki. Daktyle siekamy i dodajemy do mąki z masłem.  Mieszamy.  Stopniowo zaczynamy dolewać sok.  Mieszamy całość widelcem.  Sok dolewamy tylko do momentu, aż ciasto da się zagnieść.  Prawdopodobnie nie będziemy musieli użyć całych 150 ml (u mnie zostało około 5 ml). Wyjmujemy ciasto z miski i szybko zagniatamy.  Rozwałkowujemy na grubość około 1 cm i ostrym nożem kroimy na 8 trójkątów.  Możemy też wyciąć koła.  Bułeczki przekładamy na blaszkę, smarujemy mlekiem i pieczemy w górnej części piekarnika przez około 10  - 12 minut.  Podajemy ciepłe. ﻿   /wpis sponsorowany/ 