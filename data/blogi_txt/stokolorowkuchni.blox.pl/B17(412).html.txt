Dzisiaj pomysł na zdrowe i sycące śniadanie.  Śniadanie, które dało mi dużo energii na cały, bardzo wyczerpujący dzień. Polecam nie tylko wielbicielom jajek i szpinaku.      Składniki: 3 garście szpinaku 2 jajka sól, pieprz oliwa czosnek parmezan Wykonanie: Piekarnik rozgrzewamy do 180 stopni. 2 kokilki smarujemy oliwą.  Szpinak myjemy, osuszamy i delikatnie siekamy. Na patelni rozgrzewamy odrobinę oliwy i podsmażamy szpinak. Dodajemy czosnek (1/4 - 1/2 ząbka) i całość smażymy tylko przez 1 - 2 minuty.  Podsmażony szpinak przekładamy na dno kokilek, zostawiając na środku wgłębienie.  We wgłębienia wbijamy po 1 jajku.  Na wierzch sypiemy odrobinę soli i pieprzu oraz odrobinę startego parmezanu.  Pieczemy około 10 minut, aż białka się zetną, a żółtka zostaną jeszcze płynne. 