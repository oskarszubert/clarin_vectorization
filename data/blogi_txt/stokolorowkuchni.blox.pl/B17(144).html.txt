Oj dawno już nie piekłam w ramach Weekendowej Piekarni.  Jakoś nie mogę znaleźć czasu.  Ponieważ jednak tym razem w piekarni gospodarzy Jola, pomyślałam, że muszę.  Jola zaproponowała nam aż 3 chleby.  W mormalnych warunkach wybrałabym jakiś na zakwasie, ale nie miałam melasy ani śliwek w domu.  Wybór więc padł na chleb na drożdżach.  I bardzo dobrze.  Chleb jest cudowny w smaku, skórka jest naprawdę chrupiąca.  Do tego jest to chleb, który mogę polecić wszystkim, którzy dopiero zaczynają przygodę z chlebem - jest bezproblemowy, a do tego smaczny.  Nie piekliście jeszcze nigdy chleba?  Zacznijcie od tego. Jeszcze w ten weekend. Jolu bardzo dziękuję za taki cudny przepis Składniki na dwie długie keksówki o długości ok. 35 cm (ja robiłam z połowy porcji):  40 g świeżych drożdży 900 ml ciepłej wody (ale nie gorącej) 900 g mąki pszennej  1 szklanka dowolnych otrąb lub 3/4 szklanki mąki razowej 1 szklanka dowolnych ziaren (słonecznik, dynia, siemię lniane, sezam) 2 łyżki soli 2 łyżki cukru  Wykonanie: Drożdże dokładnie rozpuścić w wodzie. W dużej misce wymieszać wszystkie suche składniki. Zrobić dołek, wlać wodę z drożdżami. Odstawić na 15 minut, po czym wszystko dokładnie wymieszać łyżką. Odstawić na 15 minut do wyrośnięcia w ciepłe miejsce. Ciasto będzie dość luźne, ale takie ma być. Przełożyć do wysmarowanych margaryną i wysypanych mąką (ja wysmarowałam olejem i wyspałam otrębami) keksówek (ciasta nie powinno być więcej niż 2/3 wysokości foremki). Odstawić na 15 minut do wyrośnięcia. Wstawić do piekarnika nagrzanego do 180 stopni i piec ok 1 godz. Dobrze upieczony chleb powinien sam wypadać z foremki. Studzić na kratce.  ﻿/wydrukuj przepis/ 