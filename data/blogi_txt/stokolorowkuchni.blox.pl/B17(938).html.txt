Udało mi się wyhodować dynie butternut z nasionek od Bei.  Są cudowne w smaku, lekko słodkawe, zupełnie inne niż orzechowa hokkaido.    Długo zwlekałam z pierwszym daniem, ale sałatka pokazana przez Beatkę podbiła moje serce.  Tak upieczone warzywa możecie spokojnie zjadać same (tak robiła moja córcia z brokułem), albo sałatkę zabrać na obiad do pracy.   Składniki: 1 średniej wielkości dynia butternut (dałam pół butternut i pół hokkaido) 1 duży brokuł 2-3 ząbki czosnku kilka łyżek oliwy sól, pieprz do smaku ulubione przyprawy (np. ulubiona mieszanka curry) dodatki : ser pleśniowy, orzeszki piniowe lub włoskie, ugotowany bulgur, soczewica, ryż czy np. quinoa (dałam kaszę gryczaną i orzechy włoskie)    Wykonanie: Piekarnik rozgrzać do 200-220°C. Dynię obrać i pokroić na 1-1,5 cm grubości plastry (lub bezpośrednio w kostkę). Brokuła umyć, podzielić na różyczki, dobrze osuszyć i przełożyć do żaroodpornego naczynia. Czosnek przecisnąć przez praskę i połowę wymieszać z 1-2 łyżkami oliwy, a następnie polać różyczki brokuła, posolić, popieprzyć i dobrze wymieszać. Pozostały czosnek wymieszać z 2 łyżkami oliwy i ok. 2 łyżeczkami przypraw i posmarować (pędzelkiem) ułożoną na blasze dynię. Piec warzywa do miękkości (ok. 15-20 minut). Podawać z dodatkiem pleśniowego sera (lub startego pecorino), uprażonych na suchej patelni orzechów i / lub ugotowanego ryżu, kaszy czy soczewicy.﻿      ﻿ /wydrukuj przepis/ 