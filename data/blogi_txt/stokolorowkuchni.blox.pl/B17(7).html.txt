Chyba zaraziłam się pieczeniem własnego pieczywa.  Tym razem pierwszy raz porwałam się na pieczywo razowe.  No i całkiem przez przypadek, a raczej przez moje roztrzepanie, zmodyfikowałam przepis kuchareczki .  Przeczytałam mąka razowa, a nie doczytałam, że pszenna.  W związku z tym zrobiłam chelebek na mące żytniej.  Wyszło przepysznie. Najbardziej smakowały mi piętki:).  Następnym razem wypróbuję też ten chlebek w kształcie proponowanym przez Kuchareczkę, a nie tak jak w oryginale m.in. u lis .         Składniki: 1 ¾ szklanki letniej wody 1 łyżeczka suchych drożdży 1 łyżka cukru 1½ łyżeczki soli 2 szklanki mąki pszennej  2 szklanki mąki pszennej razowej (ja dałam żytnią) ¾ szklanki ziaren słonecznika 4 łyżki oleju słonecznikowego lub innego + 1 roztrzepane jajko i mak (ja dałam ziarna slonecznika i dyni) na wierzch    Wykonanie: Do miski wlać wodę, dodać drożdże, cukier i lekko wymieszać, aż drożdże się rozpuszczą.Wsypać mąkę pszenną i 1 szklankę mąki razowej - chwilę mieszać łyżką.  Następnie przykryć i zostawić na około 30 minut.Następnie dodać słonecznik, olej i sól i wszystko wymieszać. Cały czas mieszając stopniowo dodawać pozostałą szklankę mąki razowej, aż do uzyskania miękkiego ciasta. Następnie ciasto wyłożyć na stolnicę i wyrabiać, aż będzie gładkie i elastyczne (około 8 minut). W razie potrzeby podsypywać mąką razową.(Osobiście podsypywałam dość dużo, byc może ze względu na zmianę mąki) Wyrobione ciasto przełożyć do lekko posmarowanej olejem miski, przykryć szczelnie folią plastikową i zostawić do wyrośnięcia, aż podwoi objętość - około 1½ godziny.Wyrośnięte ciasto lekko nacisnąć (odgazować) i zostawić aby odpoczęło około 10 minut. W tym czasie posmarować masłem okrągłą formę (np. tortownicę) o średnicy 20 cm (moja miała 26 i była jednak troszkę za duża).  Przełożyć ciasto na stolnicę, podzielić na 3 równe części. Z jednej uformować lekko spłaszczoną kulę i umieścić ją w środku formy. Każdą pozostałą część podzielić na 3 równe części (w sumie będzie ich 6) i ułożyć je w równych odstępach dookoła środka.  Przykryć ściereczką i zostawić aż podwoi swoją objętość, około 45 minut. Posmarować lekko rozbitym jajkiem, środek posypać dość obficie makiem (lub ziarnami słonecznika i dyni) Piec w temperaturze 190ºC, aż będzie ładnie zrumieniony - około 40 minut.  Smacznego /wydrukuj przepis/ 