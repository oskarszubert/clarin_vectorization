Ten chleb piekłam jeszcze w sierpniu.  Pojechał ze mną na Piknik Smakoszy.  Na pikniku została zjedzona połowa, resztą zajęliśmy się już w domu.  Przepis jest modyfikacją przepisu Hamelman'a, której dokonała Ewelina.   Składniki na zaczyn zakwasowy:  70g mąki pszennej razowej 70g ciepłej wody 1 pełna łyżka zakwasu żytniego    Wykonanie:  Zakwas mieszamy dokładnie z wodą i dodajemy mąkę.  Ponownie mieszamy, przykrywamy folią i zostawiamy na 12h w chłodnym miejscu (20C).   Składniki na ciasto właściwe:  350g mąki pszennej chlebowej (typ 650) 150g mąki pszennej razowej (typ 2000) 200g ciepłej wody cały zaczyn (140g) 1/2 łyżki soli 1 łyżka gryczanego miodu    Wykonanie: W misce robota mieszamy zaczyn, wodę, sól i miód. Dodajemy mąki i wyrabiamy ciasto przez kilka minut, aż będzie gładkie i sprężyste.  Formujemy kulę i zostawiamy pod przykryciem w naoliwionej misce na około 4 godziny.  Ciasto ma podwoić swoją objętość.  W trakcie wyrastanie ciasto składamy dwa razy. Wyrośnięte ciasto uderzamy pięścią, aby odgazować.  Formujemy bochenek i przekładamy do kosza do wyrastania wyłożonego bawełnianą, omączoną ściereczką.  Przykrywamy ściereczką i folią i odstawiamy do ponownego wyrośnięcia.  Piekarnik (najlepiej z kamieniem) nagrzewamy do 230 stopni. Wkładamy chleb, spryskujemy go wodą i pieczemy około 35 - 40 minut.  Kiedy chleb zacznie się rumienić, uchylamy na chwilę drzwi piekarnika, aby wypuścić parę. 