Praca od środka - czyli ile zarabia kurator?                 Co jakiś czas pojawiają się pytania do mnie, kierowane zarówno bezpośrednio na maila jak i za pomocą FB, co należy zrobić, aby zostać kuratorem sądowym zawodowym, oraz jakie są zarobki w tym zawodzie.     Art. 5 ustawy o kuratorach sadowych mówi, że:  1. Kuratorem zawodowym może być mianowany ten, kto:   1) posiada obywatelstwo polskie i korzysta z pełni praw cywilnych i obywatelskich,   2) jest nieskazitelnego charakteru,   3) jest zdolny ze względu na stan zdrowia do pełnienia obowiązków kuratora   zawodowego,   4)  ukończył  wyższe  studia magisterskie  z  zakresu  nauk  pedagogiczno-  psychologicznych, socjologicznych lub prawnych albo  inne  wyższe studia magisterskie  i  studia  podyplomowe  z  zakresu  nauk pedagogiczno-  psychologicznych, socjologicznych lub prawnych, 5) odbył aplikację kuratorską,    6) zdał egzamin kuratorski Odbycie aplikacji kuratorskiej trwa jeden rok. Rozpoczyna się pracę wtedy w Sądzie Rejonowym i przyznanego się ma patrona spośród kuratorów zawodowych, który wdraża do pracy w tym zawodzie, czyli razem bierze się udział we wszystkich czynnościach, jak kurator zawodowy. Z reguły pół roku przy kuratorze dla dorosłych, a drugie pół roku przy rodzinnym. W okresie rocznej aplikacji dostaje się wynagrodzenie w wysokości, uwaga: około 1300 złotych na rękę. Po odbyciu rocznej aplikacji, gdzie zapoznawany jesteś także z przepisami prawnymi i musisz znać kodeks karny, prawo rodzinne, ustawę o postępowaniu w sprawach nieletnich, itp. Przystępujesz do egzaminu. W komisji egzaminacyjnej są przedstawiciele sądu okręgowego (prezes lub wiceprezes) i inne osoby – kuratorzy okręgowi, sędziowie. Egzamin zawiera w sobie analizę akt dozoru i nadzoru oraz pytania „na twarz”. Po pozytywnym zaliczeniu i zdaniu, otrzymujesz akt mianowania na kuratora zawodowego. Na aplikacje z reguły przyjmowanych jest tyle osób, ile wolnych wakatów jest w danym okręgu sądowym. Zdarzają się przypadki że osoba po odbyciu aplikacji nie zdaje egzaminu i nie jest zatrudniana. Dokumenty na aplikacje kuratorska składa się w Sądzie Okręgowym, ponieważ to on prowadzi nabór. Pod uwagę brane jest doświadczenie jako kurator społeczny, dlatego warto starać się o ta formę „funkcji społecznej” jeżeli przyszłościowo ktoś chciałby zostać kuratorem zawodowym. Aby zostać kuratorem społecznym, należy złożyć podanie do Sądu Rejonowego. Rozpoczynając pracę jako kurator zawodowy, dostajemy swój „rejon”. W przypadku dużych miast może to być jedno osiedle, lub kilka ulic. W przypadku gdy mamy powiat a dużą ilością małych gmin, będą to wioski i miasteczka. W moim przypadku od miejsca pracy (sądu) do najdalszej wioski mam prawie 40 km, ponadto część miasta powiatowego, wieś liczącą 6 tysięcy mieszkańców i wiele małych, rozrzuconych wiosek.  Wynagrodzenie kuratora zawodowego który zaczyna swoją przygodę z tym zawodem, to obecnie około 3100 złotych netto (na rękę). W tym zawarty jest dodatek terenowy około 800 złotych, który ma wystarczyć na dojazdy i ubranie (paliwo, naprawa samochodu, czyli cała amortyzacja). Łatwo policzyć, że goła pensja to 2300 złotych miesięcznie na rękę.Po minimum 3 latach może starać się o "starszego kuratora zawodowego" - wynagrodzenie rośnie mu około 500 złotych, a po następnych 3 latach może zostać "specjalistą" i otrzymywać wraz z dodatkiem terenowym około 4 tys. złotych miesięcznie netto.  Czas pracy mam zadaniowy, czyli sad zleca mi czynności do przeprowadzenia. Nie jest istotne czy rodzinę odwiedzę w niedzielę czy wtorek rano. Sam decyduję kiedy to zrobię. Oprócz tego mam także dwa dni dyżurów w Sądzie.  Liczba nadzorów które posiadam i których ja wykonuję osobiście część, a część zlecam podległym mi kuratorom społecznym, to około 100 spraw. Każda sprawa to albo rodzina z ograniczona władzą rodzicielską albo nieletni i osoba zobowiązana do podjęcia leczenia przeciwalkoholowego w trybie niestacjonarnym (terapia). Oprócz tego wykonuje około 15-25 wywiadów środowiskowych miesięcznie, na zlecenie sądu. Uśredniając, razem z nadzorami prowadzonymi osobiście, w ciągu miesiąca odwiedzam około 40 - 60 środowisk, a także w razie potrzeb kontroluje nadzory wykonywane przez kuratorów społecznych.  Praca kuratora to nie tylko teren. To także notatki, uzupełnianie akt, czytanie sprawozdań kuratorów społecznych, pisanie sprawozdań, sporządzanie komputerowo wywiadów środowiskowych, pisanie wniosków dla sędziego co dalej z dana rodzina lub nieletnim, kontakty ze szkołami, OPS-ami, Domem Samotnej Matki, kontakty z Policją, Centrami Pomocy Rodzinie, Gminną Komisja Rozwiązywania problemów Alkoholowych, udzielanie porad na dyżurach, udział w wysłuchaniu nieletnich, udział w wysłuchaniu w Błękitnym Pokoju, udział w wokandach itp., itd.  Niestety, nasze społeczeństwo biednieje, a wraz z biedą spraw o zaniedbania w rodzinie jest coraz więcej. Porównując z latami ubiegłymi, w roku 2012 już we wrześniu, osiągnięto stan spraw podobny jak w całym roku 2010.      Autor: Na Marginesie Życia     o  12:24            Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest    Etykiety: na luzie, Nadesłane 