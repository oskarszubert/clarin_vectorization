Świat rozbiera się z coraz mniejszym skrę­powaniem, Polacy nie rozbierają się nawet tam, gdzie nagość jest całkowicie natural­na: na plaży naturystów, w saunie. W bada­niach TNS OBOP na pytanie: „Czy chodzisz nago z obcymi ludźmi na plaży naturystów": 93 proc. respondentów od­powiedziało - nigdy. Raczkujący w latach 80. w nadmorskich Chałupach czy podwarszawskim Świdrze naturyzm obecnie w Polsce praktycznie zamarł. Nudyści rozjeżdżają się latem po zagranicznych plażach. -Ale nawet w Chor­wacji - Marta, studentka muzykologii z War­szawy, opowiada o doświadczeniu z wakacji -jeśli obok plaży naturystów przechodzi pol­ska grupa, od razu słychać śmiechy, gwizdy, krzyki. Polacy w grupie reagują na nagość źle, często wulgarnie. Stylistka Sylwia Erol, która uczestniczyła w ciągu ostatnich 4 lat w kilkudziesięciu sesjach dla „Playboya", wspomina, jak wybrana kiedyś wieczorem do zdjęć budka na górskim stoku we Wło­szech rano okazała się głównym punktem narciarskiej przesiadki. - Byliśmy przera­żeni, ale już nic nie dało się zrobić. Model­ka się rozebrała, zaczęli pracę. Natychmiast uformował się krąg narciarzy i snowboardzistów. O dziwo, zaczęli bić brawo, weso­ło pogwizdywać, krzyczeć: „Super! Bella!". - / tylko gdzieś z tyłu dało się usłyszeć trzy cienkie polskie głosiki: „Goła dupa!". Kompleks odnowy biologicznej w War­szawie. Za barem muskularna obsługa o wyrzeźbionych brąz torsach. Wokół prze­lewają się ciała, krążące od łaźni parowej do sauny suchej, od cytrynowej do fiołkowej, od biczy wodnych do komnaty lodowej. Tylko część ciał, głównie męskich, jest całkowi­cie rozebrana. Toni Hyyrylainen, kierownik w towarzystwie ubezpieczeniowym, z Finlandii: - Tak jak Polacy chodzą do kościoła, tak Finowie do sauny. Całymi rodzinami, z dziećmi, ze znajomymi, a podczas wyjaz­dów integracyjnych albo po pracy - z kolega­mi zza biurka, z szefami, z partnerami bizne­sowymi. Nie ma granicy wstydu. Wedle Toniego, sauna odzwierciedla sedno pożycia w fińskim społeczeństwie: czystość, prostotę, funkcjonalność i brak próżności. Dlaczego Finowie nie mają obaw, że choćby idąc do sauny nago z podwładnymi z pracy podkopują swój autorytet? - W Polsce połowa ludzi w firmie to kierownicy, a druga połowa - specjaliści. Tutaj wszyscy oceniają siebie nawzajem przede wszystkim po stanowisku. W Finlandii, powiada Toni, nie ma takiego rajdu tytułów. Człowiek jest oceniany bar­dziej merytorycznie i może budzić respekt niezależnie od literek na wizytówce. 