Jeszcze jeden tekst z bloga Moniki. Temat podobny. Fotografie niedokładnie w temacie.  Rolki. Uwielbiam na nich jeździć. Przed siebie. Z dala od tłoku, gwaru, samochodów, ludzi..W sobotę obudziło mnie słoneczko zaglądające radośnie przez okno. Jakoś tak dodawało mi chęci do życia. Prysznic, kawa, jajko na miękko.. Zapakowałam rolki do plecaka i wyruszyłam przed siebie. Wkrótce znalazłam się w pobliskim skateparku. Nie widziałam tam nikogo znajomego. Grupka rozkrzyczanych młodych ludzi popisywała się przed sobą swoimi wyczynami. Nie odpowiadał mi ten klimat. Postanowiłam wyruszyć gdzieś za miasto.  Po kilkudziesięciu minutach wysiadłam z autobusu, założyłam rolki i poturlałam się asfaltową drogą prowadzącą do lasu. Pordzewiałe tabliczki ostrzegały mnie co chwila o opuszczonym poligonie. Było wspaniale. Po kilkuset metrach postanowiłam skręcić w jedną z tych bocznych dróg, na której jeszcze nigdy nie byłam, a dostępu do której bronił zardzewiały szlaban i głęboki rów wykopany w poprzek asfaltu. Jechałam przed siebie przez las, chłonąc jego cudowny zapach. Mijając ruiny jakichś wojskowych baraków, okopów, i innych konstrukcji o nieznanym mi przeznaczeniu, rozkoszowałam się cudownym, pełnym słońca dniem. Wkrótce znalazłam się na skraju lasu. Widok, jaki się przede mną rozpościerał, zatykał dech w piersiach. Byłam niemalże na szczycie wielkiego, górującego nad okolicą wzgórza. Przede mną rozpościerała się skąpana w słońcu, pokryta lasami i dzikimi łąkami, dolina.  Droga rozwidlała się - jedna biegła prosto w dół, by zniknąc w gęstym świerkowym młodniku, druga zaś serpentynami wiła się zalanym słońcem zboczem wzgórza. Pomyślałam sobie, że cudownie byłoby pojeździć nago w pełnym słońcu. Wahałam się przez moment - a jak mnie ktoś zobaczy? Jednakże pragnienie poczucia nieskrępowanej wolności było silniejsze. Ubrania znalazły się w plecaku, który ukryłam w pobliskich zaroślach. Z butelką wody mineralnej w ręce, poturlałam się drogą wijącą się po stoku. To było cudowne uczucie. Tylko słońce, ja, i otaczająca mnie przyroda. 