To już jesień... Siedziałam dziś w pracy, nie mogąc się skupić. Przez okno wpadały cieplutkie promienie słońca, przywołując wspomnienia cudownych chwil spędzonych parę tygodni temu na plaży w Piaskach. Cudownych, mimo, że pojechałam sama.  Poczułam się bardzo niefajnie, gdy uświadomiłam sobie, że poza Ewunią, moją od lat bratnią duszą na dobre i na złe, nie mam z kim jechać nad morze... Zdecydowana większość moich znajomych to ludzie, którym chyba nie potrafię zaproponować wyjazdu na plażę naturystyczną.  Ewunia, która już od dawna, bardzo chciała jechać ze mną, w ostatniej chwili zrezygnowała, biorąc dodatkowe nadgodziny w weekend - na jej miejscu, mając kilka zaległych rat kredytu na mieszkanie, zrobiłabym dokładnie to samo. Cóż.. Pojechałam sama... I wcale nie żałuję.  Było wspaniale. Skończyła się właśnie fala upałów, plaże opustoszały. I choć słońce często skrywało się za chmurami, i czasami padał deszcz, prawie każdą chwilę spędzałam nad morzem.   Leżałam nago na piasku pozwalając delikatnym promieniom słońca pieścić moje ciało, albo szłam w deszczu, przed siebie pustą plażą, zupełnie naga. To były niezapomniane chwile... Gdy tak sobie szłam przed siebie, zupełnie bez celu, zupełnie donikąd...  Gdy moje ciało ogrzewały promienie słońca, smagały podmuchy wiatru, moczyły krople deszczu... Ja szłam przed siebie. Tylko ja. Nawet moje myśli zostały gdzieś po drodze. Byłam sama, jedna, poza mną nie istniało nic wokół..  Cudowne uczucie... I czas przestał istnieć... Ocknęłam się chyba w okolicy Krynicy Morskiej, albo jakiegoś dużego ośrodka wczasowego - nie lada sensacją, dla zgromadzonych pod barowymi parasolami wczasowiczów, stała się samotna naga kobieta spacerująca brzegiem morza w dżdżysty dzień...  Zawróciłam, idąc znowu w swoją stronę. Deszcz powoli ustępował, niebo się przejaśniało, i wkrótce plażę zalało słoneczne ciepło. A ja szłam... Bez celu... Donikąd... 