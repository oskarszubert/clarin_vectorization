Odpowiadając na Wasze e-maile, omówię dzisiaj uznanie osoby zaginionej za zmarłą, w świetle obowiązujących przepisów prawa. Sytuację tę reguluje Rozdział III Kodeksu Cywilnego z dnia 23.04.1964 r. w artykułach od 29 do 32. Zgodnie z tymi przepisami, zaginiony może być uznany za zmarłego, jeśli upłynęło 10 lat od końca roku kalendarzowego, w którym według posiadanych informacji zaginiony jeszcze żył. W przypadku osób, które w chwili uznania za zmarłego ukończyłyby 70 lat, wystarczy lat 5. Warto również dodać, że uznanie za zmarłego nie może nastąpić przed końcem roku kalendarzowego, w którym zaginiony ukończyłby 23 lata. Są to przepisy ogólne, które nie dotyczą osób, które zaginęły w czasie podróży powietrznej lub morskiej, w związku z katastrofą lub innym szczególnym zdarzeniem (tekst ujednolicony kodeksu cywilnego możecie przeczytać tu KLIK). Uznanie osoby zaginionej za zmarłą wymaga stosownego orzeczenia sądu. Celem takiego postępowania sądowego jest stwierdzenie, czy okoliczności, w których dana osoba zaginęła są na tyle uzasadnione i prawdopodobne, aby na ich podstawie uznać, że ta osoba nie żyje. Gdyby w toku takiego postępowania okazało, że śmierć tej osoby nie budzi wątpliwości, wtedy sąd prowadzi dalsze postępowanie jako postępowanie o stwierdzenie zgonu. Warto dodać, że sądem właściwym do przeprowadzania takiego postępowania o uznanie zaginionego za zmarłego jest Sąd Rejonowy w miejscowości, będącej ostatnim miejscem zamieszkania zaginionego (bliższe informacje odnośnie wniosku do sądu możecie przeczytać tu KLIK). 