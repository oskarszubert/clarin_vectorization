Był czas, że spędzałyśmy ze sobą całe dnie. A i tak nie mogłyśmy się sobą nacieszyć. Razem wychowywałyśmy nasze pierwsze dzieci. Kiedy nasi mężowie ciężko pracowali na rachunki, my równie ciężko inwestowałyśmy w rozwój emocjonalny i intelektualny naszych dzieci.   To był bajkowy czas. Miałam bratnią duszę na wyciągnięcie ręki. Sama w nieznanej Warszawie (jestem z Poznania), z małym dzieckiem, bez babci na wyciągnięcie ręki, bez prawa jazdy, bez niani. Stawiałam pierwsze kroki w macierzyństwie. Razem z Babette jechałyśmy na tym samym wózku. Staśka wychowywałam intuicyjnie, trochę posiłkowałam się internetem. To były początki, miałam ukochane forum, na którym mogłam znaleźć odpowiedź na każde pytanie. Wskazówki przychodziły często w kilka minut. Czytałam, a potem intuicyjne wybierałam drogę, bo jak zawsze w życiu były co najmniej dwa skrajne rozwiązania.   Szczepienia: tak czy nie?   Migdały: wycinać, nie wycinać?   Usypianie dzieci: w towarzystwie rodziców, czy pozostawione samodzielnie z dramatycznym wrzaskiem?   Infekcja: antybiotyk, czy czekanie z 40-to stopniową gorączką? Jak długo?   Spacer w deszczu: hartowanie czy brak wyobraźni?   Karmienie piersią: do 6-ciu miesięcy czy przez 3 lata?   Kąpiel codzienna: tak czy nie?   Pytań nie ubywało. Odpowiedzi z każdym dniem przybywało. Były dni, że nie miałam siły myśleć, czy zrobiłam dobrze czy źle. Razem z Babette rozkładałyśmy problemy na czynniki pierwsze, a potem każda robiła to co podpowiadała jej intuicja. Razem z Babette dzielnie poznawałyśmy uroki i trudy macierzyństwa. Nasi chłopcy "bawili się ze sobą" na kocu (czyli najczęściej leżeli z grzechotkami obok siebie), a my snułyśmy wspólne marzenia.   Razem zaplanowałyśmy nasze drugie dzieci, tak dobrze szło nam wychowanie pierwszych. Babette zatrzymała się na dwójce, a ja pazerna na życie zaszalałam podwójnie. I tak uziemiłam się na kilkanaście lat z małą przerwą między jedną dwójką a drugą. Nigdy nie żałowałam poczwórnego macierzyństwa. Moja teściowa śmieje się, że chwalę się tym osiągnięciem na lewo i prawo (zamiast siedzieć cicho!) :-)   Ale był czas, że nie istniałam dla nikogo, oprócz moich dzieci i Maćka. Potrafiłam nie oddzwonić przez wiele dni, tygodni, miesięcy. Nie miałam jak. Dzisiaj mój najmłodszy (Maciuś) skończył 6 lat!   Obiecałam sobie, że teraz nadszedł mój czas.   Robię to dla nich i dla siebie. Czas odciąć pępowinę, pozwolić im dorosnąć, czas na więcej obowiązków.   Przed nami nauka sprzątania, gotowania, prasowania i czyszczenia łazienek. Lekcja odpowiedzialności za zobowiązania, nauka samodzielnego wracania ze szkoły i wspierania się nawzajem.   Chłopcy są do tego świetnie przygotowani. Czas na dokończenie zadania. Jestem dumna z nich. Jestem dumna z siebie, że przez te 13 lat przeżyliśmy tyle niezwykłych chwil. Jesteśmy jedną wielką drużyną - jeden za wszystkich, wszyscy za jednego! :-)   p.s. Dzisiaj widziałam się z Babette. Niektóre uczucia są nieśmiertelne! :-) 