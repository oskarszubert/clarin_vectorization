Babciu, zjadłem! - krzyczał podekscytowany Maciuś. Przebierał nogami przy szafie w pokoju gościnnym. Babcia rozejrzała się konspiracyjnie, czy nie ma mnie w pobliżu. Zakazane nagrody za zjedzone obiady smakują najlepiej!  - Co robicie?! - zaskoczyłam sprawców słodkiej tajemnicy. - Nic! - przyłapani mówili jednym głosem.   Czekoladowe wąsy Maciusia zdradzały cel potajemnego spotkania przy magicznej szafie. - Przecież mówiłam mamie... - zaczęłam ale babcia Ala była szybsza: - Nic się nie stanie od jednego jajka  Kiedyś walczyłabym o niepodległość! Dzisiaj staram się zachować umiar. Dziadki mieszkają daleko. Tajne zebrania przy szafie zdarzają się coraz rzadziej. Pamiętam moją ukochaną babcię Marię jak dawała mi w tajemnicy przed mamą batonik z różową laleczką. Pamiętam też straszną kłótnię mojej mamy z dziadkiem, o to, że dał mi potajemnie czekoladę przed obiadem.  Miałam wtedy 5 lat. Pamiętam, jakby to było wczoraj. Dziadek tłumaczył mamie, że skoro jestem niejadkiem to dobrze, że chociaż jem czekoladę!   A mama wrzeszczała, że teraz to dopiero nie tknę obiadu! Siedziałam skulona pod ławą w pokoju. Widziałam tylko ich tupiące nogi. Byłam ukochanym Kukusiem babci i dziadka. Walczyli o mnie jak lwy! Teraz walczę z babciami i ich czekoladowymi tajemnicami. A właściwie walczę coraz mniej. Odrobina słodyczy jeszcze nikomu nie zaszkodziła. Chyba. Babcie są od rozpieszczania i kochania! Babcie nigdzie się nie spieszą! Mają czas na to, na co jako rodzice nie mieli!!! Słodkiego dnia życzę wszystkim Drogim Babciom! :-) 