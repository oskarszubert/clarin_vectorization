Dziś wreszcie doczekał się 14-tego! Podekscytowany wyskoczył z łóżka jak z procy. Bicie jego serca słychać było we wszystkich pokojach!   - Pamiętałaś o kwiatku dla niej? I czekoladkach? - zapytał.  - Oczywiście! - byłam prawie tak podekscytowana jak on. Na moment cofnęłam się w czasie.   Znów czułam się jak uczennica, która z wypiekami na twarzy biegnie do kogoś z ważną niespodzianką.   - O nie! Miała być czerwona róża! - podłamał się Antek.  Patrzył rozczarowany na doniczkę z hiacyntami.   - Doniczka jest czerwona, a hiacynty będą długo kwitły i pachniały. Róża zimą mogłaby zwiędnąć przez noc i nie byłoby kwiatka! Nie chciałam ryzykować! - pocieszałam.   Ach, te stereotypy!  - Nie możemy się spóźnić! - Antek skupił się na czasie.   Maciek (5) kompletnie nie rozumiał o co tyle zamieszania.   - Dla kogo te kwiaty? - zapytał.   - W szkole mieliśmy zrobić walentynkę i wrzucić ją do wielkiej skrzyni. Zrobiłem dwie: dla Klary i Alka. Ale kwiatek jest dla niej - zdradził swój sekret.   - Dla Alka walentynkę?! - zdziwił się Jasiek (11)   - Tak, to mój najbliższy przyjaciel! - wyjaśnił Antek.   - To jest wielkie święto miłości! Można okazywać uczucia wszystkim ważnym osobom, które się kocha! - przyszłam z odsieczą.   Wręczyłam im po czekoladowym serduszku:   - Dla moich największych miłości na świecie! - powiedziałam.   Maciuś (5) natychmiast połknął serce, umazał się przy tym słodko. Antek nie miał czasu na jedzenie:   - Skąd znasz rodziców Klary? - zapytał.   - Ze szkoły - powiedziałam.   - Długo ich znasz?   - Ponad rok. Są super! - powiedziałam.   Maciek niecierpliwił się coraz bardziej. Stał ugotowany w czapce i rękawiczkach.   - Mój kolega mówi, że to święty Walnięty!   :-) 