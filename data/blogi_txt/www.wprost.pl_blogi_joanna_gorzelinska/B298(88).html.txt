Dzisiaj! Zaraz! Szybko, buty! - biegałam jak poparzona. Było chwilę po 17.  Korki. Potem problem z parkowaniem. Czas!  - Hurra!!! - cieszył się Antek.  - A ja?! - zapytał Maciuś (5)  - Ty na szczęście masz zdrowe zęby! - dałam mu szybkiego buziaka. - Szkoda - zasępił się.  - Nie martw się! Za pół roku kontrola! - rzuciłam na odchodne.  Ruszyliśmy z Antkiem na drugi koniec Warszawy.   Czy to nie paradoks, że mieszkańcy Wesołej jeżdżą w okolice Arkadii, a mieszkańcy Żoliborza przyjeżdżają do Wesołej?! :-) Jeździmy tam od 13-tu lat. Nie zmieniamy przyzwyczajeń, bo chłopcy znają doktora od urodzenia. Dzięki moim niewinnym sztuczkom nawet za nim tęsknią! Niemożliwe?! Banalne! Pod warunkiem, że znajdzie się fachowca z pięknym uśmiechem i dobrym podejściem. Plus dorzuci się kilka wymarzonych nagród. Banaliza! Sprawa załatwiona na lata!   10 lat temu hitem był matchbox, potem bańki mydlane, a ostatnio karty z piłkarzami. Nagrody przekazywałam dyskretnie w rejestracji. Potem wędrowały do szuflady dentysty. Przy pierwszej wizycie były dmuchane rękawiczki z silikonu z namalowanymi oczami i wielkim uśmiechem, plus kubek eksperymentalny dla małego dentysty. I koniecznie maska jednorazowa! A po badaniu nagroda specjalna - prezent z szuflady.   Drobne czary-mary i cała czwórka od małego pokochała wizyty u dentysty. Kolejna rewolucja obyczajowa. My tak słodko nie mieliśmy!   - Dwie dziury i jedna pod znakiem zapytania - brzmiała diagnoza.  - To nie fair. Antek myje zęby najdokładniej z całej czwórki i zawsze ma najwięcej niespodzianek! - powiedziałam.  - Tak bywa. Ma najsłabsze szkliwo. Zaczniemy od stałego - powiedział lekarz.  - A możemy zrobić dzisiaj dwa zęby? - zapytałam.  - Antek? Dasz radę? - zapytał dentysta.  - Jasne, że dam! Nawet bez znieczulenia! - odpowiedział wyluzowany 7-latek.  - Tego nie rób! - poprosiłam.  - Dam radę! Ostatnio dałem! Z tatą!  Skoro z tatą dałeś, to z mamą też dasz!  - Dziura jest płytka możemy spróbować - zaproponował lekarz. Spróbowaliśmy. Ząb z plamką niespodzianką. Dziura wcale nie była płytka! Moje koszmary z dzieciństwa wróciły. Antek trzymał się dzielnie. Cierpiał mniej niż ja. Razem z lekarzem byliśmy w szoku.  - Drugą zrobimy następnym razem, ok? - zaproponował dentysta.  - A jest gorsza od pierwszej?  - Nie. Ale możemy ją zrobić ze znieczuleniem?  - Wytrzymam. Tamta wcale mocno nie bolała. Tylko trochę.  Po 10 minutach druga dziura była zrobiona. Antek szczęśliwy uśmiechnął się na do widzenia.  - Za tydzień robimy trzecią? - chciałam sprawdzić jak naprawdę było. - Jasne! Kiedy mogę jeść? - zapytał Antek.  - Za godzinę. Ruszyliśmy do domu. Znamy tę trasę na pamięć. Mennica, Zamek, fontanny, Centrum Kopernika. - Chciałbym mieć te wszystkie eksponaty w domu - rozmarzył się Antek, spoglądając na wielkie koło na piętrze Kopernika. - Ciekawe, czy ktoś kiedyś wymyśli maszynę do teleportacji? - dodał.  - Fajnie by było! - odpowiedziałam.  - Ja kiedyś wymyślę chromoparadoks - zapowiedział Antek.  - A co to jest?  - Jeszcze nie wiem, ale tak się będzie nazywało!  :-) 