Poranne słońce wygoniło mnie wcześniej z łóżka. Czułam, że ogród budzi się do życia.  Wiosna! Ptaki ćwierkały jak szalone. Z wiekiem człowiek docenia tę porę roku.  Kiedy byłam w szkole zawsze miałam dylemat, którą porę roku wpisać koleżance w pamiętniku: lato czy zimę?  Wiosna i jesień nigdy nie miały szans. Do tego się dorasta! Dzisiaj wiosna jest zawsze początkiem, eksplozją, tęsknotą za kolorami i zapachami!  Od konwalii i bzu zawsze kręci mi się w głowie. Wiem, jeszcze nie teraz!  Do maja jeszcze trochę czasu! Ale za chwilę będą przebiśniegi, krokusy, forsycje!  Pierwsze kolory po długiej białej zimie! - Zobaczcie! Przyłapałam przebiśniegi jak pędzą do słońca!  Idziemy do ogrodu szukać wiosny! - wbiegłam do pokoju maluchów. - Mamo, byłem pierwszy. Odkryłem je z babcią dwa dni temu! - uśmiechnął się Maciuś (5) spoglądając na moje zdjęcia. - Są pod brzozą, tam gdzie hamak - dodał szybko. Nie zawsze można być pierwszą! :-) 