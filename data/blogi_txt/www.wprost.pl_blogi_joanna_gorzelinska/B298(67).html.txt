Najpierw byłam zaskoczona, potem zasmucona, na koniec rozczarowana.  - Nie lubi szkoły! - pomyślałam  Jakie trzeba mieć myśli, żeby na sprawdzianie kwartalnym (!) na pytanie: "O czym marzysz?" odpowiedzieć: o ciężkiej chorobie?!?  - Antosiu dlaczego?! - zapytałam zasmucona.  Był bardzo podekscytowany:  - Pamiętasz jak Stasiek miał szkarlatynę?! - zaczął historię. Oczywiście, że pamiętam! Ciężko zapomnieć cień własnego dziecka! Ledwo stał na nogach, miał koszmarną temperaturę, dreszcze, potworny ból gardła i głowy. Nie mógł jeść, pić ani spać. Miał majaki, złe sny, krzyczał w nocy! Pierwszy raz od roku jego gitara nudziła się pod ścianą! Nawet na nią nie spojrzał!  - Chciałbym zobaczyć te zwidy i zjawy! Chciałbym je opisać! - mówił podekscytowany Antek.  Zaciekawił mnie. I trochę mi zaimponował!  Zostałam wezwana do szkoły. Wychowawczyni Antka chciała omówić ważny sprawdzian. Byłam ciekawa, co powie?  - Zaskoczył mnie swoim marzeniem - zaczęła pani Ania.  - Mnie też - odpowiedziałam skromnie (jak na mnie :-).  Obiecałam sobie, że najpierw posłucham.  - Na początku było mi przykro, że skoro chce być chory to znaczy, że marzy, żeby nie chodzić do szkoły - tłumaczyła wychowawczyni. Tok myślenia miałyśmy identyczny. Kiwałam głową, nie komentowałam (wiem, brzmi nierealnie! :-) Przypomniałam sobie moje opowiadania z podstawówki.  Były za długie, zbyt abstrakcyjne i niecodzienne. Mama często słuchała, że nie mogła ich napisać mała dziewczynka. Oceny były dla mnie krzywdzące, bo opowiadania nie mieściły się w średniej klasowej. A tu proszę: szkarlatyna! Wielkie marzenie siedmiolatka. Dość nietypowe!  - Jestem pod wielkim wrażeniem Antka marzeń! Wytłumaczył mi dlaczego chce być chory! - mówiła pani Ania. Zawahałam się.  - Zaimponował mi - uśmiechnęła się na koniec. Tego dnia zaimponowały mi aż dwie osoby! 