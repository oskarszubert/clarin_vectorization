- Nie wiem. Policzmy - dałam się wciągnąć w gierkę. Wiedziałam, co sądzi o gotowaniu dwunastu potraw, za którymi nie przepadają dzieci! Na jedną wigilijną kolację! - Nie możemy w tym roku zrobić tylko dwóch dań? Albo zamówić coś gotowego, żebyś pograła z nami w gry zamiast stać przy garach? - co roku Maciek prosi o to samo. I co roku odpowiedz jest taka sama:  - W tym roku zrobię tylko dwa dania: makiełki i pierogi, tylko to za czym tęsknią dzieci. Koniec ze śledziami, kapustami i zupami, których cała czwórka nie tknie! Ok, może będzie jeszcze karp, za którym prawie nikt nie przepada ale raz w roku musi być! - deklaruję na tydzień przed świętami. - Nareszcie! - cieszy się Maciek. - Najczęściej wspomina jeszcze coś o ucieczce w święta (najlepiej do ciepłych krajów!) ale to póki co zbyt abstrakcyjna propozycja! - Pomożesz mi wnieść zakupy? - proszę Maćka na dzień przed wigilią. Kiedy stoimy przy bagażniku mojej ciężarówki mój najlepszy na świecie mąż przestaje się uśmiechać, a ja robię znaną od kilkunastu lat minę: - Przecież to jedyna taka kolacja w roku! Uwielbiam gotować! Dla mnie to pestka! Dam radę! Sama! - Maciek wzdycha i ostrzega, żebym nie marudziła wieczorem, kiedy kręgosłup mi wysiądzie. - Ok, karp może nie jest najbardziej szałową rybą ale przypomina mi mojego tatę.  - To on, kiedy żył, zawsze przyrządzał wigilijne karpie i robił to świetnie!  - Co roku, kiedy przekładam ryby cytryną i cebulą widzę nas razem w kuchni. Taka pocztówka z dzieciństwa... - Najlepszy barszcz jest z kartonu (nie podam nazwy firmy, bo nie chcę reklamy!). Wystarczy dodać trochę świeżego czosnku i jedna potrawa gotowa - radzi moja przyjaciółka Dorotka. Wiem, że ma rację, jadłam go nie raz - doskonały! A jednak pakuję się w obieranie własnych buraków i farbowanie dłoni! Może zmyją się do wieczora?! Po dwóch dniach pracy zespołowej w kuchni (z siostrą i mamą) zabieram się za ulubioną część: nakrywanie stołu. Czaruję świecami, sercami, sztućcami, romantycznymi serwetkami. - Kiedy będzie wigilia? - pytają co pięć minut chłopcy. Pamiętam, jak czekałam na ten moment, kiedy byłam w ich wieku. W tym roku obiecałam sobie, że usiądziemy wcześniej, żeby mogli się tym wieczorem nacieszyć! Wybija 17.00. Plan wykonany. Ostatnie potrawy lądują na stole. - To ile jest tych potraw? - pyta Maciek. Zaczynam liczyć. - Nie widzę opłatka? - uśmiecha się żartobliwie nasz święty ateista. - Ja też nie! Sianko jest. Dorotka przyniosła je razem z własnoręcznie upieczonymi pierniczkami. - Pewnie mama ma opłatek?! Zawsze przywozi z Poznania - przypominam sobie, kto w naszej rodzinie odpowiada za ten ważny akcent. Podekscytowani chłopcy siadają przy stole. W drzwiach pojawia się elegancka babcia Ania (moja mama): - Chłopcy powinniście poczekać na dorosłych. Nie wypada, żeby dzieci pierwsze siadały do stołu - uczy manier babcia, kiedy tylko nadarzy się okazja. Jednocześnie szuka wzrokiem talerzyka z opłatkiem - lubi pełnić rolę seniora (seniority?! :-) rodu. - Mamo przywiozłaś opłatek? - pytam. Wszyscy wstrzymują oddech. Wigilia wisi na włosku! Babcia milczy. Jest w szoku. Zapomniała. My też zapomnieliśmy jej przypomnieć! - Nie przywiozłam. Nic mi nie mówiłaś, że mam przywieźć! - odpowiada babcia. - Przecież zawsze przywozisz?! - odpowiadam. Wojna domowa wisi na włosku. - Nie mamy opłatka?! - pytają chórem wszystkie osoby przy stole. - Nie mamy! - odpowiadam ze spokojem. Widzę po twarzach, że maluchy straciły swoje ulubione danie wigilijne! Z pomocą przychodzi Jasiek: - Możemy podzielić się jajkiem?! - proponuje. Zaczynamy się do siebie uśmiechać. Albo chlebem jak podczas wigilii prawosławnej - kończy seniorita. Za chwilę cała rodzina składa sobie chlebem życzenia!  Wesołych Świąt! :-) 