Byłam w królestwie Morfeusza.   - Jeszcze tylko minutkę, proszę - marzyłam.   - Mamo! Kolos umarł! - krzyczał Antek (7). Żegnaj kołderko! Nici z naszego spania. Kolos umarł.   Zerwałam się na nogi!   Przez sekundę zastanawiałam się kim jest Kolos?! Domyśliłam się w mig, musiało chodzić o triopsa.   Pewnie największego. Mamy trzy.   - Biedny Kolos. Wczoraj pływał jak szalony. - wydukałam.   Jak powinnam zareagować na śmierć triopsa? - zastanawiałam się.   Powinnam wyrazić żal:  - Musi być Wam strasznie przykro? - zapytałam.   - Tak. Kolos był fajny - powiedział Maciuś.   - Był najstarszy. Miał dopiero tydzień - tłumaczył Antek.   - Ciekawe dlaczego? - odezwał się nasz wielbiciel doświadczeń - Jasiek (11)   - Temperatura wody jest dobra - zaczął raport Maciuś.   - Jedzenie miał - dodał Antek. - Może zjadł za dużo? - powiedziałam.   - Odpada. Daliśmy karmy tyle ile trzeba - wyjaśnił Maciuś.  - Może nadszedł jego czas? One żyją tak krótko - chciałam zakończyć "śmiertelny" poranek. - Niektóre żyją nawet 60 dni - przerwał Jasiek.   - Myślałam, że maksymalnie 30? - wydukałam i ugryzłam się w język.   Nie chciałam dłużej drążyć tematu. Widziałam, że Maciusiowi jest przykro z powodu Kolosa.  - Chcesz zobaczyć, gdzie go pochowaliśmy? - wyrwał mnie z zamyślenia Antek.   - Jasne - ruszyłam za nimi.   Maciuś wziął pęsetę, zanurzył małą rączkę w triopsowym basenie.   Złapał za większy kamyk. Kolos leżał bezwładnie na dnie.   - Musimy mu znaleźć inne miejsce. Nie może zostać w wodzie! - powiedziałam.   - Bo innym triopsom będzie smutno? - zapytał Antoś.   - Też - powiedziałam.   - Bo się rozłoży i zatruje inne - wyjaśnił Jasiek.   Wziął od Maciusia pęsetę i wprawnym ruchem wyłowił Kolosa. Włożył go do pudełka od zapałek.   Maluchy nie spuszczały Jaśka z oczu. Były smutne. Nagle w drzwiach pojawił się Stasiek (13). Wiedział co się święci.   - Antoś, Maciuś! Patrzcie! - pokazał palcem akwarium. - Trzymaj lupę! - powiedział Jasiek i podał Maciusiowi szkło powiększające.   - Dwa małe triopsy! Wykluły się! Hurrrra! - krzyczały maluchy. 