Nie wiem - odpowiedziałam. - Mam sprawdzian z matematyki! - Kiedy? - Jutro Było pięć po 17.00. - Jakie masz oceny? - Tylko dwóję z kartkówki - wymamrotał Stasiek. Telefon do Maćka (mąż): - Jedziesz do domu? - Nie. O 18.00 mam ostatnie spotkanie. - Pomożesz Staśkowi z matmy? - Jak będę potrafił - rozłączył się. Czyli nie wiadomo!  - Stasiek, przynieś ćwiczenia z matmy, może razem coś wymyślimy - powiedziałam.  To był desperacki ruch ale: kto nie próbuje ten nie pije szampana! Po minucie wiedziałam, że to droga donikąd. Nic nie pamiętałam. Zadania były koszmarne!  - Pomocy! Potrzebuję korepetycji z matematyki! Najlepiej za godzinę! - lamentowałam Dorocie do słuchawki. - Nie znam żadnego nauczyciela. Dzwoń do Joli, ona ma dobrego. Przyjeżdża na motorze! Szybko! - powiedziała Dorota Telefon do Joli. Cisza. Nie odbiera. Piszę rozpaczliwego SMS-a. Po chwili czytam: "Nici. Chłopak jest już totalnie obłożony. Spytaj Dorotkę o nauczycieli ze szkoły z Anina. Podobno jeżdżą. Jola". Kółko się zamknęło. 17.35. Szanse maleją ale nie poddaję się zbyt łatwo! - Dzień dobry pani Marzeno. Mam podbramkową sytuację, nie zna pani przypadkiem... - zaczynam rozmowę z zaprzyjaźnioną anglistką z pobliskiego gimnazjum. - Przepraszam na sekundkę, właśnie wrócił Maciek, tylko się przywitam - usłyszałam. Maciek! Starszy syn pani Marzeny! Utalentowany matematycznie, licealista warszawskiego Staszica! Jestem uratowana! - Tak pani Joanno? - słyszę panią Marzenę. Ryzykuję. Mówię wprost o jutrzejszym sprawdzianie Staśka, o naszej niemocy twórczej. W końcu pytam, czy Maciek nie mógłby udzielić Staśkowi korepetycji. Jeszcze dziś. - Pani Joanno, on jest zmęczony po całym dniu. Dopiero wrócił i pewnie ma dużo lekcji na jutro - słyszę. - A może zna Pani jakiegoś matematyka z okolicy. Elastycznego, którego można zapytać o lekcję jeszcze dziś? - nie rezygnuję. - Sama nie wiem. Teraz? Zaraz?! Za panią mieszka pani Iwona. Zaraz poszukam do niej numer i wyślę smsem - pani Marzena daje nadzieję. Czuję, że się uda! Zawsze się udaje! :-) Dzwonię do pani Iwony: - Pani Iwono, teraz wszystko zależy od pani! - lamentuję na wesoło. Wykładam karty na stół. Mówię jak jest: Batory. Pierwsza klasa. Dwója z matmy z kartkówki. Jutro sprawdzian. Jestem kiepska w liczeniu... - Zdążycie na 18.00?! Macie szczęście właśnie mój uczeń odwołał lekcję. Zachorował - słyszę. Już ją lubię! Jesteśmy uratowani! - Stasiek zakładaj buty! - ?? - Za chwile masz korepetycję z matmy! :-) Mały domek. Kot i pies. Pani Iwona zaprasza do małej kuchenki. Wszędzie świeżo zrobione przetwory. Na monitorze komputera widzę (kątem oka) rozłożonego pasjansa. Jestem w domu! Moja matematyczka kochała karty! W wolnych chwilach grałam z nią w kanastę! :-) - Zadzwonię do pani za godzinę - mówi pani Iwona. - Jasne. Dziękuję za pomoc. Wychodzę. W samochodzie przypominam sobie, że o 18.30 miałam być z Jaśkiem na drugim końcu miasta na konsultacji u ortopedy (kolejnego, na wszelki wypadek). Dzwonię, powiedzieć, że nie przyjedziemy. W radiu słyszę o korkach w Warszawie. Jest jakiś mecz: - Najmocniej przepraszam ale nie uda nam się dotrzeć na dzisiejszą wizytę. Utknęliśmy w strasznym korku. Chyba jest jakiś mecz, bo ulice są pozamykane - trochę kłamię. W rzeczywistości nie mam siły myśleć o kolejnej wizycie u lekarza! - Oczywiście. Pan doktor przyjmuje tylko raz w tygodniu. Umówić Jasia za tydzień - pyta rejestratorka. - Poproszę - odpowiadam choć sama już nie wiem, co będzie za tydzień. Stasiek liczy z panią Iwoną prawie dwie godziny. Wraca zadowolony: - Teraz wszystko jest o wiele prostsze! Dziękuję! - mówi.  Uśmiecham się do siebie. Jestem w formie, od tylu lat! Zawsze byłam dobra w "gaszeniu pożarów"! Logistyka! Strategia! Matematyka - nie! - Zapamiętaj coś bardzo ważnego! Nikt nie potrafi wszystkiego! Sztuką jest umieć znaleźć kogoś, kto pomoże nam w tym czego nie umiemy! - bawię się w nauczyciela (życia). Wraca tata: - Koszmarne korki! - Wiemy, przez nie nie zdążyliśmy do lekarza! :-) Przed snem przypominam sobie pierwsze wypracowanie Staśka. Był w pierwszej klasie. Miał napisać kilka zdań o mamie. Zapamiętałam ostatnie: "Moja mama może wszystko!". 