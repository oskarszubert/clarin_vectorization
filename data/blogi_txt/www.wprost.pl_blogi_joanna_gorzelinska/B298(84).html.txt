Od trzech dni maluchy są spakowane i podekscytowane zaplanowaną przygodą. Majówka nad morzem. Brzmi słodko. Tylko dlaczego kolejny raz pogoda płata nam figle?! W Warszawie sezon grillowo- rowerowy, ognisko i pieczone kiełbaski, lody z pobliskiego kiosku, podlewanie kwiatów i trampolina.  Teraz morze: deszcz od rana, wiatr urywający głowę i 9 stopni.  W jednym kraju takie dysproporcje pogodowe. Wschód i Zachód.  - Jedziemy już? - męczy co 15 minut Maciek (6). - Pojedziemy w nocy, tak fajnie nam przy ognisku? - odpowiadam skołowana.  Jechać? Nie jechać? Dzisiaj czy jutro? 600 kilometrów w sześć osób w samochodzie to spore wyzwanie! I nie myślę wcale o fizycznym ścisku i chorobach lokomocyjnych dzieci. To czas na 6-godzinną rozmowę. Różnie bywa :-)  Waham się.  - Życie to ciągłe wybory - mówi psycholog Andrzej Wiśniewski, z którym miałam przyjemność zrobić ostatnio ważny wywiad. Niby nic odkrywczego, a jednak dobrze czasem usłyszeć głośno, że na tym polega życie i może najwyższy czas to zaakceptować, a nie czekać na moment, kiedy skończą się wybory! Nigdy się nie skończą!   Waham się. Omijam walizkę szerokim łukiem. Sprzątam w szafie i wynajduję całą masę zaległości z roku, żeby dzisiaj nie jechać. Ale to nie znaczy, że za 5 godzin nie zmienię zdania. Nie wrzucę walizki do bagażniki i nie ruszę na plażę. W deszczu można zrobić piękne portrety :-) 