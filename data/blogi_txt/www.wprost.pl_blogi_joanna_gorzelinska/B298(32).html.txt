Był piątek. Spadł śnieg. Maluchy nie poszły do przedszkola i szkoły - od rana dawały popalić. Teściowie przyjechali z odsieczą, pomóc w chorobach: w końcówce zapalenia płuc Antka (7), krtani Maćka (5) i zoperowanej nodze Jaśka (11). Planowałam małą ucieczkę od domowego kieratu. Marzyłam, żeby zaszyć się w jakiejś klubokawiarni z moją piszącą się książką. Miałam dość dwutygodniowego szpitala w domu. Potrzebowałam się zresetować. Myślami byłam prawie w samochodzie, z butami na nogach, kiedy padło zdanie o insulinie.   - Żegnaj książko! - wróciłam na ziemię.  - Musisz iść do najbliższej przychodni poprosić o receptę - powiedziała babcia Ala (teściowa) do dziadka Stasia.  Czułam, że sprawa nie będzie prosta, że insuliną będziemy żyć przez cały dzień!   Nie znałam lekarzy z przychodni. Nie wiedziałam jak potraktują starszego człowieka z innego miasta, województwa. Bez założonej kartoteki!   Mogłam się tylko domyślać!  Dziadek Staś wrócił do domu po dwóch godzinach. Zdenerwowany i bez recepty. Panie w rejestracji nie mogły pomóc, poradziły usiąść pod gabinetem lekarza i czekać między pacjentami aż nadarzy się okazja, żeby ZAPYTAĆ panią doktor, czy wypisze insulinę (która dla cukrzyka stanowi o być albo nie być!) W poczekalni był tłum. Nikt nie pozwolił teściowi wejść i zapytać.  - Każdy mówi, że wchodzi na chwilę - tłumaczył facet po czterdziestce.  - Spieszę się do pracy - mówiła pani w kożuchu.  Była 13.00. Lekarz przyjmował do 18.00. Niestety w poczekalni pojawiało się coraz więcej pacjentów, którzy przychodzili na umówione wizyty.   Dziadek Staś miesiąc temu cudem przeżył. Nie wiadomo dlaczego jego serce nagle zatrzymało się. Skuteczna reanimacja w karetce pozwoliła mu dalej żyć. Dwugodzinne czekanie pod gabinetem pozbawiło go nadziei. Źle się poczuł. Postanowił wrócić do domu.  - Nie udało się - powiedział smutno.  Dawno już nic mnie tak nie wyprowadziło z równowagi. W trzy sekundy byłam przy samochodzie. Odśnieżyłam go w mig i ruszyłam w podróż po insulinę. Panie z rejestracji odesłały mnie pod te same drzwi. Próbowałam zachować spokój. Miałam szczęście, w korytarzu czekał tylko jeden mężczyzna. Uśmiechał się.  - Jasne, proszę wejść ze mną - odpowiedział, kiedy poprosiłam go, czy pozwoli mi zadać lekarzowi tylko jedno krótkie pytanie. Miałam pecha. W środku gabinetu była pacjentka, która nie spieszyła się do domu:  - Moja ciotka opowiadała, że jej matka... - dobiegało zza drzwi.  - Mój syn powiedział, że nie powinnam...  - Dwadzieścia lat temu...  Tak minął cenny kwadrans. W korytarzu pojawiło się nowych pięć osób.  - Na którą ma pani wizytę? - zapytał mnie otyły młody facet.  Zawahałam się.  - Na 13.15 - skłamał za mnie mój sprzymierzeniec. - Jest opóźnienie - dodał.  Przez kolejne dziesięć minut słuchaliśmy o ciotkach, kuzynkach i starych dziejach niespieszącej się do domu pacjentki. Wstałam. Powiedziałam: do widzenia. I ruszyłam do wyjścia szukać prywatnej wizyty.   - Proszę spróbować z inną panią doktor. Stoi teraz na schodach. Zaraz zaczyna dyżur - podpowiedziała rejestratorka.  Podbiegłam do lekarki. Przeprosiłam, że łapię ją na korytarzu. Powiedziałam, że mam sytuację podbramkową, że teść nie ma insuliny, zaraz weekend, śnieg i stres.  - Mogę wypisać ale tylko na 100 procent! - powiedziała bardzo nieprzyjemnym tonem.  - Bardzo pani dziękuję - powiedziałam.  Lekarka zignorowała mnie, ruszyła na górę.  - Proszę wejść między pacjentami. Nie mam wolnych miejsc - rzuciła zniechęcająco.  Korytarz był pełen ludzi. Wszyscy spoglądali na zegarki.  - Czy nie mogłaby pani teraz... - podjęłam próbę.  - Nie! - odpowiedziała okrutnie.  Krew pulsowała mi w skroniach. Czułam, że moje ręce się trzęsą.   - Przepraszam, jak pani się nazywa? - zapytałam.  Milczała.   Powtórzyłam pytanie. Milczała. Była wściekła. Na jej miejscu byłabym raczej zawstydzona.  - A pani? - przerzuciła pytanie.  - Joanna Gorzelińska. - Dr Ko... - odwróciła się na pięcie.   - Zamierzam złożyć skargę - rzuciłam na do widzenia.  Nie zareagowała. Zbiegłam do rejestracji. Mój duch walki był w formie. - Chciałam złożyć skargę na lekarza.  - Proszę iść do dyrektora administracyjnego na drugie piętro - usłyszałam.  Dyrektor zrobił na mnie dobre wrażenie. Próbowałam się uspokoić, moja złość sięgała zenitu. Tylko spokojnie!  - Słucham panią. Opowiedziałam w trzech zdaniach o niezbędnej insulinie, o czekającym teściu i bezwzględnej lekarce.  - Ma pani jakiś wypis ze szpitala potwierdzający cukrzycę chorego? Nie chcę, żeby płaciła pani sto procent. Jest różnica między 3,20 a 130 złotych - powiedział dyrektor.  - Mam w domu. Blisko mieszkam, mogę zaraz dowieźć - odpowiedziałam.  - Proszę jechać. W tym czasie wypiszę receptę.  Cała operacja zajęła mi pięć minut.  Kiedy wróciłam recepta ze znaczkiem „R” (ryczałt) czekała na mnie. Dyrektor wziął wypis ze szpitala do skserowania.  - Dziękuję za pomoc - powiedziałam.  Chciałam go wyściskać.  - Lekarz powinien być przede wszystkim człowiekiem - usłyszałam. 