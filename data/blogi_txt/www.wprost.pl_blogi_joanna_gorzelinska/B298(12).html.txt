Myślałam, że wystarczy w domu jeden! (ja :-) - Inaczej kawki będę częściej wpadać w odwiedziny - dodał. - W takim razie poproszę strażaka! - powiedziałam. - Właściwie potrzebuje pani dwóch. Są dwie rury kominowe - doprecyzował kominiarz. - Dobra, poproszę dwóch strażaków! - Trzeba wybrać model? Jest duży wybór. Najlepszy z kwasówki. Na łożyskach ślizgowych, tocznych lub na tulei z brązu.  Może być z ozdobnym zakończeniem albo z miedzi? - rozkręcał się kominiarz. - Błagam, niech pan nie wymienia wszystkich opcji! Chcę najlepszego za rozsądną cenę! - poprosiłam. - Musi być porządny, inaczej zacznie skrzypieć za kilka miesięcy - wyjaśnił fachowiec. - Wystarczy mi jeden chrapiący mąż! Mój strażak musi być idealny! - westchnęłam z rozbawieniem. Tu kominiarz odpłynął w świat łożysk, tulei i ślizgów. Opowiadał o różnicach, zależnościach, pisku w kominie i przydymieniu, gdyby rolki źle chodziły. - Dość! - pomyślałam. Chciałam poprosić, żeby zadecydował za mnie skoro wszystko wie ale zadzwonił domofon: - Przywiozłem zakupy. Proszę otworzyć bramę - poprosił kurier. Cholerka. Jeszcze nie skończyłam ze strażakiem!  Zaraz zaczną się następne pytania z cyklu: gdzie postawić 300 kilogramów zakupów?!  - Nie chcę strażaka z miedzi, poproszę najbardziej odpornego i najmniej widocznego - sprecyzowałam moje potrzeby. - Ozdobny czy zwykły? - drążył kominiarz. Cholerka! Myślami byłam już przy pięćdziesięciu litrach mleka! - Ozdobny? Strażak? - Nie chce pani z kogutem?! - dziwił się kominiarz. Uwielbiam koguty w Kazimierzu Dolnym. Zwłaszcza te jadalne :-) - Wystarczą mi koguty sąsiadów, które budzą mnie każdego ranka! - podziękowałam grzecznie. Kominiarz obiecał, że podeśle mi wieczorem wzory sms-em, żebym mogła wybrać model. Błagam tylko nie to! Mam dość codziennych wyborów! Nie znam się na strażakach! W drzwiach pojawił się Maciek. Bardzo wcześnie, jak na niego! - Boli mnie gardło? Idę się położyć - wymamrotał pod nosem. Gdybym ja się kładła przy każdym bólu gardła miałabym sporo czasu na książki! - Nie idziesz do lekarza?! - zapytałam. - Nie. Masz jakiś antybiotyk? - Nie mam. Antek (7) i Maciuś (5) wciąż chorzy. Jasiek (11) w niedzielę idzie do szpitala na operację nogi. Kiedy skończy się ten chory listopad!  Maciek był jedną nogą na łóżku, kiedy zapytałam: - Strażak na dachu lepszy z kogutem czy bez?  - Sama zdecyduj. Nie znam się na strażakach - powiedział. A kto się zna?!  :-) 