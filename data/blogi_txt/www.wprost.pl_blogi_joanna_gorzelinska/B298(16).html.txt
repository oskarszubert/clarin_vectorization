Jaka ciężka! - zdziwił się Antek (7). Próbował podnieść moją cenną statuetkę.  - Podobno waży sześć kilo! Uważaj Antosiu jest bardzo ostra, wczoraj sporo przeżyła! - próbowałam zapobiec skaleczeniu. - Co jej się stało? - dopytywał Antek. - Próbowała uciec z torby! Prawie ją złapałam. Jest trochę poturbowana ale ciągle piękna! Tylko jeden brzeg ma bardzo ostry dlatego trzeba uważać! - wyjaśniłam. Niestety, torba była równie zmęczona jak ja. Poddała się tuż pod drzwiami mojego domu. Refleks po północy zawiódł.  - Niesamowita! - wzdychał Antek. Wpatrywał się w nią jak zaczarowany. Ja też nie mogę od wczoraj oderwać od niej oczu. Jutro ją Wam pokażę. Sfotografuję ją w prawie wiosennym słońcu! Jest cała z kryształu z pięknym trójwymiarowym logo Bloga Roku 2012 w środku!  Wczorajszy wieczór był niezwykły! Nie tylko z powodu wygranej. Wpadłam na blogerkę, która wiele lat temu zmieniła moje życie. To długa i niezwykła historia. Opowiem ją innym razem, bo zaraz pędzę na imprezę.  To będzie mały powrót do przeszłości. Do ludzi z czasów ukochanej pracy w "Przekroju". Kiedy to było?! Prawie 10 lat temu!!! To był niezwykły czas, wyjątkowy tygodnik z bardzo niesztampowym naczelnym. Szkoda, że wydawca postanowił zmienić kurs z lifestylowego na nie wiadomo jaki. Ale to już niestety historia... Dzisiaj zamierzam wrócić na chwilę do tamtej bajki! :-)  Blog Roku 2012 