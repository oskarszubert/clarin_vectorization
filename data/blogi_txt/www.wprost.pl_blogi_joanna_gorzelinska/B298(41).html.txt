Kiedy to mówi, widzę go z ukochanym czworonogiem jak biegnie na spacer albo śpi w jednym łóżku.   Jego największe marzenie. Nie zabawka! Wiem, że to byłby najszczęśliwszy pies na świecie! Schodzę na ziemię:  - Antosiu nie możemy mieć psa. Stasiek (13) jest uczulony na sierść kotów i psów. Ma astmę.  Nie możemy ryzykować - odmawiam z bolącym sercem.  - Mieszkałby w moim pokoju - Antek próbuje zaczarować rzeczywistość.  Gdyby to było takie proste...   Rozumiem go doskonale. Pamiętam jak bardzo marzyłam o psie, kiedy byłam w jego wieku.  Mieszkaliśmy w bloku. Rodzice nie chcieli nawet o nim słyszeć.  Chomik był namiastką, w końcu też czworonóg.  Nie znam dziecka, które nie chciałoby mieć zwierzaka.  To naturalne marzenie. Opiekować się żywą istotą.  Tak rozwija się instynkt. Tak uczymy się odpowiedzialności i obowiązków. Teraz dzieci mają zwierzątka najczęściej w swoich telefonach.  Zamiast na prawdziwy spacer po szkole, siedzą jak zombie w swoich pokojach i klikają. Cholerne alergie! - Antosiu, nawet nie wiesz, jak bardzo chciałabym ci kupić psa! Ale zdrowie jest najważniejsze.  Sierść byłaby w całym domu, a płuca Stasia są bardzo wrażliwe - tłumaczę. - Wiem. Szkoda. Ostatnio w szkole przyszła na lekcję pani z psem i uczyła nas jak trzeba się nim opiekować. Czesaliśmy go, wyprowadzaliśmy na spacer, a na końcu sprzątaliśmy po nim - mówił Antek. - Widzisz, pies to cała masa obowiązków, nie tylko zabawa - powiedziałam. - Treserka miała sztuczną kupę. Wyrzucaliśmy ją do kosza, bo po psie trzeba sprzątać - wyjaśnił Antek. 