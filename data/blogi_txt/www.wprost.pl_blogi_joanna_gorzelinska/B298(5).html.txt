Leżeliśmy beztrosko w sypialni.   Nasze poranki wyglądają zawsze tak samo: Antoś tuż po przebudzeniu przybiega i wskakuje do naszego wielkiego łóżka na kotłowanki, wyściskanki i przytulanki.   Uwielbiam te chwile!   Maćka (seniora) ominęły nasze łóżkowe figle, musiał wstać, jak co rano na swój przymusowy spacer (fajka!) :-(   Zdążyliśmy z Antosiem trochę pomarzyć, czytaliśmy kolejny rozdział „Władcy pierścieni”. Kiedy w powietrzu zaczęły się unosić hobbickie imiona: Frodo i Bilbo Baggins, kolejno do naszego łóżka wskakiwali: Maciuś (5) i Jasiek (11).   Tylko Stasiek spał jeszcze w najlepsze (skoro do nas nie przybiegł!) :-)   Była sobota, kilka minut po 10.00. Kolejny rozdział dobiegał końca.  - Chyba pora na śniadanie! - powiedziałam odkładając książkę.   - Jeszcze chwilę! - prosił Antek.   - Nie jesteśmy głodni! - dodał Jasiek.   Pokotłowaliśmy się jeszcze w czwórkę.   Słońce zaglądało zachęcająco przez okno.  - Już czas się przewietrzyć! Wyruszymy gdzieś dzisiaj! - powiedziałam.   Duży Maciek stanął w drzwiach dokładnie w chwili, kiedy mówiłam o Łazienkach.   - Antosiu dlaczego jesteś smutny? - zapytał.   Milczał przez chwilę jak zaklęty:   - Bo nie wiem co to są TE Łazienki? - odpowiedział mało entuzjastycznym głosem nasz 7-latek.  - Kto lubi szorować włosy?! - pomyśleliśmy z Maćkiem o tym samym, śmiejąc się pod nosem.   - Łazienki to ogrody królewskie - wytłumaczył Maciek. Antoś zamyślił się jeszcze bardziej. W końcu zmarszczył brwi: - A dlaczego nazywają się łazienki?!   Uwielbiam tę dziecięcą ciekawość!   - Ponieważ centralny budynek w ogrodzie, w którym mieściła się później letnia rezydencja króla był początkowo wielką barokową łaźnią - odpowiedziałam.   Antek odetchnął i znów oczy mu się śmiały!   Słowa, słowa, słowa... :-) 