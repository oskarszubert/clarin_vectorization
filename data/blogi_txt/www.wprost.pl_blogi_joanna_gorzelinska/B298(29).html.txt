Zaskoczył mnie. Wracaliśmy ze szkoły. Zapytałam, czy cokolwiek zjadł na obiad (jest koszmarnym niejadkiem! :-)  A on myślami był zupełnie gdzie indziej.  Dobrze wiedziałam, o czym może marzyć 11-letni chłopiec chory na raka mózgu.  Żeby wyzdrowieć, żeby zawroty głowy się skończyły, żeby włosy odrosły, żeby mógł tak jak dawniej bawić się na podwórku z kolegami, żeby mógł wrócić do swojego domu po prawie dwunastu miesiącach leczenia (mieszkania) w Centrum Zdrowia Dziecka.  - Kuba marzy, żeby spędzić jeden dzień w normalnej szkole - wyznał Antek. - Ma raka. W szpitalu jest teraz jego szkoła. Jest zmęczony ciągłym leżeniem.  Potrzebuje nowych kolegów, żeby na chwilę zapomnieć o zastrzykach - tłumaczył mój siedmiolatek.  Nie bał się mówić o chorobie, nie bał się słowa: rak. - Kuba jest teraz bardzo blady od silnych leków. Wcale nie miał włosów ale już mu odrastają. Nie może za długo stać, bo kręci mu się w głowie. Ma wenflon w ręce i dostaje dużo lekarstw - opowiadał.  Byłam wzruszona i zaskoczona, że tyle zapamiętał z lekcji. I że nie mógł się doczekać Kuby w szkole.  Kilka dni temu pani psycholog z Centrum Zdrowia Dziecka przyszła do naszej szkoły (na zaproszenie rodziców),  żeby opowiedzieć nauczycielom: jak rozmawiać o chorobie. I jak nie bać się kontaktu z chorymi. Następnego dnia nauczyciele przygotowali swoich uczniów.  Pokazali im zdjęcia chorego Kuby, którego zaprosiliśmy do naszej szkoły.  Przez ostatnie tygodnie, leżąc na oddziale szył niezwykłe filcowe zabawki na choinkę.  Między chemioterapią a radioterapią wyszywał misie, Mikołaje i aniołki. Dla swoich chorych przyjaciół z oddziału,  żeby mogli mieszkając w szpitalu poczuć się choć odrobinę jak w normalnym życiu.   Za pieniądze z aukcji chore dzieci będą mogły wybrać się na wycieczki do kina czy do teatru. W tym roku zamiast zwykłego spotkania wigilijnego w naszej szkole rodzice zorganizowali „Wieczór Cudów! Razem dla Kuby”. Jestem dumna jak paw! :-)  Dzieci z kółka plastycznego namalowały przepiękne obrazy na aukcję. Nauczyciele razem z uczniami przygotowali niezwykłe ozdoby i zabawki na świąteczny kiermasz oraz specjalny koncert.  Rodzice wspólnie z dziećmi zaczarowali lampkami i przysmakami ten niezwykły wieczór.  A na koniec była wielka niespodzianka dla Kuby... Święty Mikołaj spełnił wielkie marzenie Kuby. W wiklinowym koszyku, pod kocykiem leżał mały piesek.  Po imprezie Kuba wsiadając do samochodu cały się trząsł. - Zimno Ci? - zapytała go Marta (psycholog). - Nie, jestem szczęśliwy! :-) 