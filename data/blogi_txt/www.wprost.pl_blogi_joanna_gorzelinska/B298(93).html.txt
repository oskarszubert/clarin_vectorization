Boże, co za język! :-)  - Mamo, co czytasz?! Archera?! - zapytał Stasiek (13)  Nie zauważyłam jak stanął w drzwiach mojej sypialni.  - Tak! Właściwie już przeczytałam! - powiedziałam bez zająknięcia i dyskretnie przykryłam kocem "Pięćdziesiąt twarzy Greya" (trochę go poddusiłam :-)  Dlaczego skłamałam?! Przecież cały świat mówi bez pruderii o Greyu!:  - Czytałam całą noc. Już czekam na drugą część! - chwaliła się ostatnio moja fryzjerka. - A ja kupiłam teściowej na imieniny. Była zachwycona! - żwawo zareagowała na słowa sąsiadka z farbą na głowie.  Próbowałam wyobrazić sobie "Greya" dla teściowej pod choinkę. Nie potrafiłam!  Po co babci pieprzny harlequin o rycerzu na czarnym koniu?!   - Mamo, wszyscy zaczytują się w jakimś "Greyu" - usłyszała Anka (koleżanka) od swojej trzynastoletniej córki. Przeczytała.  Na pytanie córki:   - Fajna?  Długo milczała. W końcu jej córka powiedziała:  - A, zboczona - i zamknęła temat. Małgosia (nasza najlepsza gosposio-niania) zapytała mnie kilka dni temu:  - Czytałaś Greya?  Nawet ona już czytała!  - Przyniosę ci, moja córka (19) już kończy - dodała jak gdyby nigdy nic.  - A Twój syn (22) już czytał? - zapytałam.  - Tak, to on przyniósł książkę do domu.  No proszę! Całe rodziny, (ba!) pokolenia czytają Greya! :-)  - Co czytasz? - zapytał Maciek. Drugi raz zostałam przyłapana.  - Muszę zobaczyć o co chodzi z tym Greyem?! - głupio się tłumaczyłam.  Był zawiedziony moim gustem.   - Nie szkoda Ci czasu?!  "O, święty Barnabo!" - chciałam zadrwić z "Greya" ale Maciuś (5) krzyknął z łazienki: - Już zroooobiłeeeem! :-) 