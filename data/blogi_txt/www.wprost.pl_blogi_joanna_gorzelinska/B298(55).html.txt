Podał mi torbę z bryłą zamrożonego mięsa. Myślami byłam już przy marynacie.   Nie mam doświadczenia z dziczyzną. Generalnie nie przepadam za polowaniami. Żałuję, że nasz prezydent tak relaksuje się w wolnych chwilach! Dobrze, że chociaż zgolił wąsa!  - Co to jest? - zapytał Antek (7) - Mięso z sarny - odpowiedziałam odruchowo.  W dwie sekundy zniknął z kuchni z krzykiem:  - Maciek mamy sarnę w domu! - Pokaż sarnę! - podekscytowany Maciuś (5) prawie mnie przewrócił - Nie ma co oglądać. Smutny widok - powiedziałam. - Ale pokaż! - prosił. Dziecięca ciekawość jest słodka.   - Bleee! Ohyda! Nie będę tego jadł! - oznajmił na widok bryły czerwonego mięsa.  Właściwie też mi się odechciało. Biedna sarenka! - Co my z nią zrobimy?! - mówiłam do siebie.  Dzieciaki miały już inną atrakcję. Budowały bunkier z poduch i koców.  - Mamo, poszukaj Maćka! - prosił Antek.  Salon przypominał pobojowisko. Kilkanaście poduszek z całego domu, krzesła, wypatroszone kanapy... Na środku wyrósł imponujący dom!  - Chcesz u nas odpocząć? - zapraszał Maciuś. Wskoczyłam bez zastanowienia. Po kilkuminutowych wygłupach przypomniałam sobie o mięsie!  - Muszę zająć się sarną! - pobiegłam do kuchni. - Nie chcemy sarny - krzyczały maluchy. Mięso było twarde jak skała. Odstawiłam do miski, żeby się rozmroziło. Planowałam wymyślić jakąś boską marynatę z czerwonego wina i świeżego rozmarynu... Dziczyzna jest chuda. Może mieści się w ramach mojej diety strukturalnej?!  Następnego dnia rano jak zwykle zaspaliśmy. Poniedziałki są trudne!  Do szkoły i przedszkola zdążyliśmy na styk! Potem szybki prysznic i rehabilitacja na końcu miasta! Ale dzięki niej kręgosłup jest grzeczny!  Pół godziny później biegłam po schodach do mojej nowej pracy.   Sarna. Wiedziałam, że o czymś zapomniałam! Zebranie już trwało! Później zadzwonię do Małgosi (najlepszej na świecie gosposio-niani).  - Na obiad: rosół z perliczki i razowy makaron z sosem pomidorowym plus kopytka dla maluchów - wysłałam spod stołu szybkiego sms-a do Małgosi. - Rosół ugotowałam. Makaron się gotuje. Zrobiłam też hamburgery - odpowiedź przyszła natychmiast. - Hamburgery? - dopytałam. - Znalazłam piękny kawałek wołowiny. Zmieliłam i usmażyłam - wyjaśniła Małgosia. - Moja sarna! - prawie krzyknęłam na głos. - Joanna zrobi wywiad o apetycie - usłyszałam mojego naczelnego. - Właściwie, straciłam apetyt - pomyślałam. - Jasne! Idealny temat, zawsze jestem głodna! - powiedziałam.  Hamburgery z sarny były niezłe, choć suche.  Maluchy intuicyjnie wybrały makaron. Gdybym nie powiedziała (przy deserze), nikt by się nawet nie zorientował! :-) 