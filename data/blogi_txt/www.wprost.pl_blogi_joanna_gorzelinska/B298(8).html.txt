Jak to, co teraz?! - pomyślałam. - Aspiryna i do łóżka! Kuruj się. Zaraz coś wymyślę! - powiedziałam.  Poczułam atak paniki. Jutro o 7.00 rano powinnam wyruszyć z Wesołej na Woronicza, a Maciuś (6) już drugi tydzień na chorobowych wagarach. Pierwszy tydzień walczyliśmy z koszmarną temperaturą łudząc się, że kiedyś się skończy.   Po sześciu dniach było gorzej więc lekarz wypisał antybiotyk. Do końca tygodnia nie chodzimy do przedszkola.   - Kto zostanie jutro rano z Maciusiem?! - pytałam samą siebie! Z nerwów poczułam ból gardła i dziwne pulsowanie w głowie.  - Czuję się jakby diabeł tańczył mi na czole? - przerwał mój atak paniki Stasiek (13). Litości!  - Gdzie jest tata?! - zapytałam. - Robi kolację maluchom.  Złapałam za termometr. Nacisnęłam magiczny guzik, niebieska wiązka światła dotknęła Staśka czoła. 40 stopni! - Dlaczego?! - wydusiłam - Zaraz dam ci tabletkę! - dodałam - Nie trzeba - powiedział Stasiek. I uciekł. Czyli wkręcał mnie. Zabawiał się moim kosztem.   Skoczyłam do pokoju niczym pantera. Kominek. Ogień. Chichot Jaśka (11). - Tak się ze mną bawicie?! - powiedziałam. Normalnie śmiałabym się do rozpuku, że nabrałam się na sztuczki "Koszmarnego Karolka".  Nie tym razem!  - Nie jestem w sosie. Boli mnie gardło. Maciuś jest chory. Małgosia jest chora. Zostaniecie jutro w roli nianiek? - rzuciłam. Chłopcy spojrzeli na siebie: - Jasne! - powiedzieli.  Kocham to niezawodne stereo. Zawsze można na nich liczyć ale to nie był dobry pomysł!  W drzwiach stanął Maciek senior. Przysłuchiwał się moim pomysłom: - Ja zostanę z Maćkiem.  Nie wierzyłam.  - A praca?! - zapytałam. - Fatalnie się czuję. Boli mnie gardło - powiedział. Ufff. Już myślałam, że ktoś podmienił mi męża.  Pożar ugaszony. Wizerunek uratowany. Nie nawalę. Nigdy tego nie robię. Nawet jak mnie boli gardło! :-) 