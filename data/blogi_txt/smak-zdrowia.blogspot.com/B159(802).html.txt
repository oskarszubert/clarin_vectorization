Pierwszy raz robiłam tofu i jak się okazało jest to o wiele łatwiejsze niż wyjście do sklepu ze zdrową żywnością. Wiem, że tofu to nie nabiał, ale nie wiedziałam gdzie by to tu dorzucić, a że świetnie zastępuje biały ser, to niech już będzie w nabiale. A przepis znalazłam na wegańskim blogu Vegan Monkey. Składniki:  ziarno sojowe (200g)  ½ łyżeczki soli ½ łyżeczki kwasku cytrynowego lub sok z cytryny Przygotowanie:  Suche ziarno sojowe zalewamy wodą i odstawiamy na 24 godziny. Następnie wrzucamy soję do miksera, dolewamy 2 szklanki wody i miksujemy. Przy użyciu ściereczki (a najlepiej pieluchy tetrowej) ze zmielonej masy wyciskamy do garnka mleko sojowe. To, co nam zostało w ściereczce powtórnie wrzucamy do miksera, dolewamy szklankę wody i drugi raz miksujemy, po czym znowu wyciskamy płyn do garnka. Powstałe mleko zagotowujemy (uwaga, kipi jak zwykłe mleko, więc trzeba tego pilnować). Po zagotowaniu dodajemy sól i kwasek cytrynowy – dzięki kwaskowi wytrąci się z mleka nasze tofu. Zostawiamy do przestygnięcia, po czym przy użyciu ściereczki wyciskamy nadmiar wody i to, co nam zostanie w ściereczce to nasze tofu. Najlepiej wycisnąć na początku ile się da, zostawić w ściereczce i co jakiś czas jeszcze powyciskać, wtedy pewność, że będzie twarde i nie będzie nam podchodzić wodą. Jak dla mnie smak zdecydowanie lepszy niż tofu, które czasem kupuję w sklepie. Tym bardziej, że ja w ramach eksperymentu przed wyciśnięciem właściwego tofu doprawiłam mocniej, dzięki temu przeszło przyprawami i nie smakuje jak „tekturka”, a jak dobry pikantny serek.Z podanych proporcji wychodzi 150g tofu.           A resztki z soi, którą dwukrotnie wyciskaliśmy można wykorzystać do zupy. Nie wiem też ile wartości odżywczych pozostaje w tej soi, z której wycisnęliśmy mleko, ale coś tam pewnie jest i jako naturalny zagęszczacz do zupy jest rewelacyjna, coś między kaszą manną, a zmielonymi orzeszkami. A zupa najłatwiejsza z możliwych - marchew, seler, pietruszka i "resztki sojowe" ugotowane w bulionie, zmiksowane na zupę krem, mocno przyprawiona. Ja podawałam w dwóch wersjach, z jogurtem naturalnym lub z grzankami.    Niestety nie wiem ile to ma kalorii, ale tofu ze sklepu zwykle ma 112kcal/100g, więc niech będzie, że moje ma tyle samo.               Wartość energetyczna 100g TOFU - 265kcal 