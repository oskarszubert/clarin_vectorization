Jest to mój eksperyment zakończony sukcesem. Chciałam osiągnąć serniczek lekki jak pianka i udało się! Polecam, bo to najdelikatniejsze wydanie dietetycznego sernika jaki kiedykolwiek zrobiłam.          Składniki: twarożek President 0% (350g) 2 jajka (120g) cukier waniliowy (15g) cukier (50g) woda (75ml+100ml) żelatyna (5g+15g) truskawki (300g) 1 galaretka truskawkowa (500ml)              Przygotowanie: Galaretkę przygotowujemy zgodnie z przepisem na opakowaniu i zostawiamy do przestygnięcia. W tym czasie żółtka oddzielamy od białek i ubijamy je z cukrem waniliowym (15g) na puszystą żółtą masę. Do kubeczka wlewamy 75ml gorącej wody i wsypujemy 5g żelatyny, dokładnie mieszamy, aż do rozpuszczenia. Po przestygnięciu wodę z żelatyną wlewamy do ubitych żółtek, cały czas miksując blenderem. Masę z żółtek wlewamy na dno tortownicy o średnicy 24cm i wstawiamy do zamrażarki na 5 minut, żeby stężała. Do miski wrzucamy twarożek, cukier i dokładnie miksujemy blenderem na puszystą masę serową. Miksowanie blenderem powoduje, że twarożek się napowietrza i sprawia wrażenie lżejszego niż przy miksowaniu łopatkami. Do kubeczka wlewamy 100ml gorącej wody i wsypujemy 15g żelatyny, dokładnie mieszamy, aż do rozpuszczenia. Po przestygnięciu wodę z żelatyną powoli wlewamy do twarożku, cały czas miksując blenderem. W osobnym naczyniu ubijamy dwa białka na sztywną pianę, po czym dodajemy je do twarożku i delikatnie mieszamy łyżką, aż do uzyskania jednolitej delikatnej masy (nie miksujemy już blenderem, bo stracimy całą puszystość). Tak przygotowany puszysty serek delikatnie przekładamy do tortownicy na żółtą masę. Następnie układamy truskawki, lekko wciskając je w serową masę, ale tak, żeby owoce dekoracyjnie wystawały ponad poziom serka. Wstawiamy sernik na kilka minut do zamrażarki i jak dobrze stężeje, to zalewamy całość galaretką. Ważne, żeby po pierwsze masa serowa była dobrze zastygnięta, a galaretka nie była ciepła, bo wtedy rozpuści nam ser, zrobi się mętna i mało estetyczna.  Gotowy serniczek wstawiamy do lodówki na kilka godzin.       Wartość energetyczna całego sernika z truskawkami – 1070kcal Wartość energetyczna 1 porcji (1/12 sernika) – 90kcal 