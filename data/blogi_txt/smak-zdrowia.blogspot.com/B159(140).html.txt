Moim zdaniem odkrycie dyniowe tego sezonu, po prostu niebiańsko delikatny dyniowy serniczek na zimno. Moja młodsza córka jeszcze niewiele mówi, ale jedząc go powiedziała: MAMA NIAM NIAM TOOOO! Składniki:  3 serki waniliowe, np. Danio (450g)  dynia (1kg) cukier (50g)  cukier waniliowy (30g)  żelatyna (30g+10g)  woda (100ml+50ml)  sok z ½ cytryny                 Przygotowanie: Dynię obieramy, kroimy w kostkę, wrzucamy do garnka, podlewamy 1-2 łyżkami wody i na małym ogniu pod przykryciem gotujemy do miękkości. Po ostudzeniu miksujemy z cukrem blenderem na mus dyniowy. 250g musu odkładamy do innego naczynia i wciskamy do niego sok z cytryny, do smaku. Oba musy zostawiamy do ostygnięcia.   Następnie do naczynia z większą ilością musu (750g) dodajemy serki waniliowe i mieszamy łyżką do uzyskania jednolitej konsystencji. W 100ml wrzątku rozpuszczamy dokładnie 30g żelatyny, po czym wlewamy ją powoli do naszej masy serowo- dyniowej ciągle miksując blenderem. Dzięki temu, że użyjemy blendera, a nie łopatek nie powinno być grudek żelatyny. Miksujemy około 5 minut, żeby żelatyna dobrze połączyła się z masą serowo-dyniową. Następnie wylewamy do tortownicy (24cm). Wstawiamy do zamrażarki na kilka minut, żeby stężało.   W tym czasie przygotowujemy drugą część dyniową. W 50ml wrzątku rozpuszczamy 10g żelatyny, po czym wlewamy ją powoli do naszego kwaskowego musu dyniowego ciągle miksując. Mus wylewamy na zastygniętą masę serową.   Serniczek chłodzimy kilka godzin w lodówce. Z podanych proporcji wychodzi 12 porcji. Opcjonalnie ja przyozdobiłam serniczek dynią zrobioną z przepisu dynia jak ananas. Jeśli jej nie macie, to można pominąć dekorację, bez tego też jest super. Dla wyznawców słodziku jest jeszcze bardziej dietetyczny, ja akurat zrobiłam z cukrem, ale policzyłam jakby to było ze słodzikiem. Można też na pewno mniej kaloryczne serki znaleźć, ale ja już się w to nie bawiłam, bo i tak wynik jest zadowalający kalorycznie. Cały patent tej niskiej kaloryczności polega na tym, że niskokaloryczną dynią zamieniamy część sera z tradycyjnego serniczka na zimno. Policzyłam z ciekawości pierwszy lepszy sernik na zimno jaki znalazłam:   1kg sera mielonego sernikowego lub mascarpone, ostatnio taki kupiłam na sernik - 257kcal/100g 300ml śmietany 30% - 290kcal/100g 200g cukru – 400kcal/100g 30g żelatyny – 340kcal/100g 1 galaretka owocowa – 250kcal cała   W przybliżeniu serniczek na zdjęciu z tego przepisu wyglądał wysokością na taki sam jak mój, ale wynik kaloryczny ma imponujący, 4360kcal na tortownicę 24cm (porównawczo dyniowy z cukrem 1200kcal na taką samą tortownicę). Taki wpadł mi pierwszy w ręce, pewnie są mniej lub bardziej kaloryczne, ale mniejsza o to, myślę, że dietetycznie dyniowy bije resztę na głowę. A smak nie do opisania. Bardzo polecam, bo to jest fenomen tego sezonu dyniowego!                         Wartość energetyczna całego serniczka dyniowego z dekoracją – 1200kcal Wartość energetyczna 1 porcji (1/12 sernika) – 100kcal Wartość energetyczna całego serniczka ze słodzikiem (zamiast cukru) – 900kcal Wartość energetyczna 1 porcji ze słodzikiem (1/12 sernika) – 75kcal Wartość energetyczna tradycyjnego sernika na zimno – 4360kcal Wartość energetyczna 1 porcji (1/12 sernika) – 365kcal 