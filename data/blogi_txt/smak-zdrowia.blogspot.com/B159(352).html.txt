Składniki: rabarbar (250g) cukier (50g) jogurt naturalny gęsty (150g) 1 białko (40g)               Przygotowanie: Rabarbar obieramy i kroimy w kostkę. Wrzucamy do garnka razem z cukrem, podlewamy odrobiną wody i gotujemy pod przykryciem, aż się rozpadnie. Po przestygnięciu miksujemy blenderem na mus, dodajemy gęsty jogurt naturalny i miksujemy chwilę, aż lekko się spieni. Jogurtowy mus rabarbarowy wstawiamy do zamrażarki, co godzinę wyciągamy i miksujemy dokładnie blenderem, dzięki czemu lody będą kremowe, napowietrzone i bez kryształów wody. Po kilku zmiksowaniach, kiedy lody będą miały dość gęstą konsystencję dodajemy białko. Białko wcześniej miksujemy, aż będzie pieniste, ale nadal lejące. Całość delikatnie mieszamy łyżką (już nie miksujemy) i mrozimy. Gotowe lody przed nałożeniem wystarczy zostawić na około 10 minut w temperaturze pokojowej, wtedy łatwiej ukształtować z nich gałki.    Wartość energetyczna całych lodów jogurtowo-rabarbarowych – 290kcal Wartość energetyczna na 100g lodów – 60kcal/100g      Ciekawostka dietetyczna Pomysł na lody rabarbarowe wpadł mi całkiem przypadkiem, po tym jak w warzywniaku stwierdziłam, że nie ma już żadnych owoców pod nowe lody (na bloga) i jedynie leżał rabarbar. Szybko poszukałam w necie przepisu na takie lody, bo się zastanawiałam, czy ktoś już cos podobnego robił. Przepis pierwszy z brzegu, który znalazłam był w proporcjach 250g rabarbaru, 100g cukru i 200ml śmietany 30%. Zrobiłam eksperymentalnie mini porcję takich lodów i powiem szczerze, że były smaczne, trochę mniej rabarbarowe, dużo słodsze. Ale czy smaczniejsze? Jedne i drugie dobre, a przy takich proporcjach jak podałam kaloryczność lodów śmietankowych „imponująca”. Wartość energetyczna całych śmietankowych lodów rabarbarowych – 1015kcal Wartość energetyczna na 100g lodów – 184kcal/100g 