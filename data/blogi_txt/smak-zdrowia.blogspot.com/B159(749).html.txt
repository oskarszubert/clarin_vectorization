Soki owocowe w kartonach w większości mają jedną wadę – zawierają cukier i to spore ilości. Są często z koncentratów owocowych, z dodatkami chemicznymi i oprócz pięknego zdrowo wyglądającego opakowania, ze zdjęciem świeżych soczystych owoców mają niewiele wspólnego z sokiem. W zasadzie bardziej by można to nazwać napojem owocowym.  Od kilku miesięcy jestem posiadaczką sokowirówki i właściwie od kartonowych soków już odeszliśmy. Kiedyś wydawało mi się, że to drogo wychodzi. Ale teraz stwierdzam, że technika poszła do przodu i moja sokowirówka jest wydajna i dokładna, dlatego z chęcią ją używam. Przykładowo z 1,5kg jabłek uzyskuję ok. 1,1l soku., a z 1kg marchwi 0,5l soku. W przeliczeniu finansowym pewnie taki sok wyjdzie drożej lub porównywalnie cenowo z sokami renomowanych firm. Z tym, że domowe są zdrowe, nie mają chemii ani innych dodatków. Smak o niebo lepszy od soków kartonowych, więc naprawdę warto. Jedynie przy takiej masowej produkcji soków najlepiej znaleźć sobie jakąś pobliską hurtownię warzywno- owocową, w której są znacznie niższe ceny, wtedy naprawdę cenowo to wychodzi całkiem przyzwoicie.          Soki owocowe można uzyskać właściwie z każdego owocu, choć wiadomo nie każdy owoc jest wydajny i ekonomiczny. W Polsce prawie cały rok są dostępne jabłka, więc wykorzystujmy nasze krajowe dobra. W sezonie wybór jest znacznie większy, szczególnie polecam soki z dodatkiem jeżyn, porzeczek i śliwek lub czyste soki winogronowe. Bardzo dobre też są soki z dodatkiem bananów, są bardzo sycące. Wtedy wystarczy wycisnąć sok przykładowo z jabłek, po czym przelać go do kielicha na koktajle, wrzucić banany i zmiksować. Soki warzywne też są dobre, można je pić w formie czysto naturalnej lub przyprawić na ostro. My często do soków na bazie pomidorów dodajemy tabasco i świeże lub suszone zioła. Przetestowałam soki pomidorowe z dodatkami – z selerem, marchwią i burakami. Bardzo dobrze też smakują koktajle warzywne. Najczęściej robię to tak, że wyciskam sok ze świeżych, tych twardszych warzyw, a później w kielichu miksuję dodatkowo z całymi pomidorami (bez skórki), ze świeżym porem, liśćmi selera, natką pietruszki. Wtedy sok jest bardziej gęsty i aromatyczny. Dla smaku i aromatu polecam też dodawać do takich koktajli świeży szpinak i szczaw, których w sezonie mamy pod dostatkiem. Szczególnie kwaśny szczaw dodaje sokom właściwości orzeźwiających.        Soki pomidorowe w kartonach, to też jest ciekawostka. Te droższe i znanych firm najczęściej mają napis 100% pomidorowy i mają ok. 17kcal/100ml. I to ma sens, skoro skład to zagęszczony sok pomidorowy i woda, bez dodatku cukru. Ale widziałam też takie, które w składzie mają cukier i 35-45kcal/100ml. A pomidory w czystej postaci mają 15kcal/100g, więc od razu widać po kaloryczności, że sok jest dosładzany. Przyznaję, że pomidorowe w kartonach używam, ale tylko te dobre i sprawdzone, bo niektóre tańsze smakują jak rozcieńczony wodą koncentrat pomidorowy i nie da się tego pić.   Oczywiście najbardziej uniwersalnym warzywem jest marchew, którą można dodawać zarówno do soków owocowych jak i warzywnych. Co do marchwi, ma ona szczególnie dobry wpływ na układ odpornościowy i na naszą skórę. Od spożywania marchwi często nasza skóra zmienia kolor. Do niedawna myślałam, że to tylko i wyłącznie wpływ karotenu, ale czytałam ostatnio inną teorię. Prof. Michał Tombak uważa, że żółto-pomarańczowy kolor skóry jest spowodowany tym, że organizm oczyszcza się z toksyn, które mają właśnie takie kolory. Toksyny te wydalane są z organizmu przez pory skóry, stąd zmiana jej koloru. Nie wiem ile w tym prawdy, bo wypowiedzi tego profesora często są sprzeczne z tym, co jest uznawane w medycynie. Podaję jako ciekawostkę, którą należy traktować z przymrużeniem oka. Jedno jest pewne, że przy regularnych spożywaniu marchwi i jej przetworów kolor skóry się zmienia. Niedawno też wyczytałam, że dobre są soki z dyni, które wzmacniają wątrobę i pomagają zapanować nad nerwami i emocjami. Sam sok z dyni może jednym smakować, drugim mniej, ale już w połączeniu ze słodkimi jabłkami lub marchwią – jest idealny i aromatyczny. Zresztą dynia też jest dość uniwersalna i pikantny sok z dyni lub dyniowo-warzywny na pewno będzie smaczny. Oczyszczająco na organizm działa też sok z kapusty. Szczerze nie próbowałam, ale zamierzam to zrobić, bo jak wiecie kapusta jest na diecie wskazana, więc chętnie wypróbuję czy sok będzie dobry. Podejrzewam, że sam w sobie może być dość dziwny, ale już odpowiednio przyprawiony może być smaczny. 