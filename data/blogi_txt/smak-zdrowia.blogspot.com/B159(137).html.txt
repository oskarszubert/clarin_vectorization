Zacznę od tego, że nigdy nie byłam dobra kucharką, kiepsko mi to wychodziło od kiedy pamiętam, ale z czasem trochę się nauczyłam i jakoś idę z postępem ucząc się codziennie coś nowego. Ale nauka podstaw była długa…   Dostaję od Was mnóstwo pytań pod postami, w mailach, czasem by się wydawało podstawowych pytań, dlatego myślę, że zebranie w całość moich i Waszych porad, to może być dobra skarbnica wiedzy dla wszystkich. Poniżej przedstawiam moje doświadczenia, komentujcie, piszcie co wiecie więcej, będę to dodawać do posta i razem stworzymy kompendium wiedzy dla nas wszystkich gotujących dietetycznie (i nie tylko). W końcu niektórzy z Was poznają moją definicję słowa SMAŻYĆ - bo to najczęściej zadawane pytanie: ale jak to bez tłuszczu? Proszek do pieczenia czy soda?   Najczęściej pojawiające się pytanie czym to się różni. Zasadniczo różni się składem, bo soda to soda, która jest sama w sobie spulchniaczem, a proszek do pieczenia to mieszanka różnych środków spulchniających. Przelicznik, który stosuję to 1 łyżeczka proszku do pieczenia lub ½ łyżeczki sody. Osobiście wolę proszek do pieczenia, moim zdaniem mniej go czuć.     Smarowanie foremki przed pieczeniem Kiedyś foremkę smarowałam olejem, masłem lub margaryną, wysypywałam bułką tartą lub manną. I też żyłam. Ale aktualnie przestawiłam się na papier do pieczenia, idealnie od niego odchodzi i bułkę tartą odstawiłam na bok. Jeśli już potrzebuję coś upiec, a papier się do tego nie nadaje, to oleju leję minimalnie, dosłownie kilka kropli, rozprowadzam go pędzelkiem, a foremkę wysypuję kaszą manną.     Smażenie bez tłuszczu Pytanie zadane przez Was kilkadziesiąt razy: jak to się smaży bez tłuszczu. Pisałam o tym, ale w różnych miejscach, więc zbieram to w całość.     Mięso – rozgrzewam teflonową patelnię, zmniejszam gaz na minimum i wrzucam surowe mięso. Jak chcę mieć obsmażone i przyrumienione, to smażę bez przykrycia. Jak chcę mieć białe mięciutkie i jakby ugotowane, to z przykryciem, wtedy mięso puszcza soki i się w tym dusi. Czasem jak wyparują soki podlewam łyżką wody.      Kotlety mielone i placki jarskie – smażę albo jak mięso powyżej, albo na patelnię daję 2 krople oliwy, rozsmarowuję je pędzelkiem, podgrzewam i na rozgrzaną kładę placki/kotlety. Wtedy od razu ścina się białko, robi się skorupka i mniejsze zagrożenie, że podczas przewracania się coś rozleci.      Cebula – można ją smażyć bez tłuszczu na dwa sposoby. Pokrojoną cebulę wrzucamy na rozgrzaną patelnię, przyprawiamy i przykrywamy pokrywką, wtedy puszcza soki, mięknie w kilka minut – tym sposobem jest miękka i soczysta. Drugi sposób, to bez przykrycia, wymaga pilnowania, żeby nie przywarła, mieszamy ją dość często, ewentualnie minimalnie podlewamy łyżką wody – tym sposobem jest bardziej sucha i przyrumieniona. Wszystko bez użycia tłuszczu!     Panierki Dawniej oczywiście bułka tarta. Aktualnie najczęściej smażę mięsa i kotleciki bez panierki. Natomiast jak chcę coś panierowanego, to zamiast bułki daję sezam, otręby, płatki owsiane, pokruszone płatki kukurydziane, siemię lniane (najlepsza esencja dla zdrowia znajduje się w środku siemienia, więc powinno być roztarte w moździerzu), kaszę mannę, kaszę kukurydzianą. Czasem oprószam kotlety mąką żytnią lub pełnoziarnistą, odrobiną bułki tartej, ale z zaznaczeniem na słowo oprószam, a nie obtaczam ile wlezie.     Przyprawy Polecam post o "Przyprawy, jak ich używać" - opisałam wszystkie, których używam, co do czego i jakie mają właściwości smakowe i zdrowotne. A w skrócie polecam dodawać dużo ziół i kminku do potraw, bo przy takiej niskokalorycznej, warzywnej i wzdymającej kuchni, to lek na całe zło i brak dolegliwości trawiennych. 