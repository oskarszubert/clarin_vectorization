Tak poskręcane bułeczki pamiętam ze sklepu Społem z dawnych lat, ale nigdy nie wiedziałam jak je zrobić w domu, próbowałam warkocze, kłoski, nigdy mi nie wyszły. I przypadkowo trafiłam na instrukcję jak je zrobić. Przepis co prawda tam przedstawiony dotyczył bułek mocno maślanych, więc wymyśliłam swój dietetyczny.              Składniki: drożdże (20g) ciepła woda (50ml) mleko (100ml) 1 łyżeczka cukru (10g) mąka pszenna (350g) masło (20g) 1 łyżeczka soli            Przygotowanie: Przygotowujemy zaczyn. Do miski wlewamy mleko i ciepłą wodę, dodajemy cukier, drożdże i dokładnie mieszamy. Zostawiamy pod ściereczką do wyrośnięcia na ok. 15 minut. Do wyrośniętego zaczynu dodajemy mąkę, sól i wyrabiamy ciasto ręcznie. Pod koniec wyrabiania dodajemy roztopione masło i jeszcze chwilę wyrabiamy. Zostawiamy ciasto pod ściereczką na ok. 1 godzinę do wyrośnięcia. Po tym czasie wyciągamy ciasto na blat, lekko rozciągamy i dzielimy na 10 równych części. W razie potrzeby lekko podsypujemy mąką        Sposób zawijania okazał się tak banalny, że chyba każdy sobie z tym poradzi. 1. Z wydzielonej części ciasta robimy wałek.2. Wałek wiążemy w niezbyt ciasny supeł, jak na zdjęciu.3. Prawą końcówkę wałka, tą która na zdjęciu wychodzi spod supła wkładamy w środek supła, lekko upychając, żeby podczas pieczenia bułka się nie rozwiązała.4. Lewą końcówkę wałka, tą która na zdjęciu wychodzi ze środka supła zawijamy pod spód bułki.  Tak przygotowane bułeczki układamy na blaszce, na papierze do pieczenia w sporych odległościach, bo pięknie rosną. Zostawiamy pod ściereczką do wyrośnięcia na ok. 45 minut. Przed pieczeniem można posmarować jajkiem i posypać makiem, sezamem lub dowolnymi przyprawami. Pieczemy w temperaturze 200st. ok. 20 minut, aż będą rumiane. Z podanych proporcji wychodzi 10szt.      Wartość energetyczna całego ciasta na bułeczki skręcane – 1550kcal Wartość energetyczna 1 bułeczki skręcanej – 155kcal 