Składniki: mąka pszenna (300g) mleko (150ml) 1 jajko (60g) drożdże (20g) masło (20g) cukier waniliowy (30g) mała puszka brzoskwiń (200g) skórka z cytryny ½ łyżeczki soli Przygotowanie:  Przygotowujemy rozczyn drożdżowy: podgrzewamy lekko mleko, wrzucamy drożdże, łyżkę mąki i cukier waniliowy. Mieszamy aż do rozpuszczenia i zostawiamy pod przykryciem do wyrośnięcia. W tym czasie do miski wsypujemy mąkę, wbijamy jajko, dodajemy startą skórkę z cytryny, sól, lekko mieszamy. Dodajemy wyrośnięty rozczyn, mieszamy, żeby wszystkie składniki się związały, po czym wyrabiamy ciasto ręcznie. Jak już będzie w miarę jednolite, to polewamy je roztopionym masłem i jeszcze chwilę wyrabiamy. Dzięki tłuszczowi będzie nam ładnie odchodzić od dłoni. Ciasto zostawiamy pod ściereczką do wyrośnięcia na około 30 minut. Następnie wyciągamy, lekko oprószamy mąką, dzielimy na dwie części i wałkujemy każdą na 1cm, mniej więcej prostokąt dość długi, ale wąski, ok. 10-15cm. Na rozwałkowane ciasto rozrzucamy pokrojone na małe kawałki brzoskwinie i zawijamy całość w roladę. Kroimy ślimaczki o grubości 3cm i układamy na blaszce lekko posmarowanej tłuszczem lub na papierze. Te proporcje są na małą blaszkę o wymiarach 15x30cm. Ślimaczki układamy jeden obok drugiego, nie muszą być bardzo ciasno, ale powinny się stykać każdy z każdym. Ciasto ładnie nam jeszcze urośnie, wtedy wypełni dziury i stworzy całość. Zostawiamy na ok. 45 minut do wyrośnięcia. Pieczemy w temperaturze 180st. ok. 25 minut, aż nasza drożdżówka się przyrumieni. Ciasto nie jest nadzwyczaj słodkie, ale jak dla mnie wystarczająco, dodatkowo słodycz jest z brzoskwiń, także polecam taką ilość cukru dla dbających o linię. Z podanych proporcji wychodzi 12 kwadratowych porcji, lub 20 „plastrów” o grubości ok. 1,5cm.   Zrobiłam też drugą wersję dodatkowo z cynamonem. Ogólnie bardzo mi się spodobał pomysł takiego poukładania ciasta. Zwykły drożdżowy placek wyglądałby tak zwyczajnie, a tu ten artystyczny nieład na wierzchu bardzo robi na mnie wrażenie. Wartość energetyczna całej drożdżówki – 1640kcal Wartość energetyczna 1 kwadratowej porcji (1/12 drożdżówki) – 135kcal Wartość energetyczna 1 plastra (1/20 drożdżówki) – 80kcal 