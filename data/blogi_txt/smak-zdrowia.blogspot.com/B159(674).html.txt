Nie jest to taka typowa sałatka Cezara, ale ma z nią trochę wspólnego, dlatego nazwę zachowałam. Po prostu mamy tu lżejszą i zdrowszą wersję znanej i popularnej sałatki. Składniki:  ciemne pieczywo (100g)  1 pierś z kurczaka (250g) mieszanka sałat (150g)  żółty ser (20g)  jogurt naturalny (100g) 1-2 łyżeczki musztardy (20g)  1-2 ząbki czosnku  przyprawy (sól, pieprz)               Przygotowanie:  Pieczywo (dowolne – chleb, bułka, byle pełnoziarniste) kroimy na małe prostokąty około 1cmx1cm. Wrzucamy na rozgrzaną suchą patelnię i na małym ogniu smażymy, cały czas mieszając. Mają być rumiane i chrupiące. Przesypujemy do innego naczynia i zostawiamy do przestygnięcia. Piersi z kurczaka kroimy na wąskie paseczki, obsypujemy przyprawami i podsmażamy z każdej strony. Prawidłowo powinna to być pierś grillowania, ale z racji tego, że dla jednej piersi nie opłaca się uruchamiać piekarnika można zrobić na patelni. Przygotowujemy dressing. W osobnym naczyniu mieszamy jogurt naturalny, musztardę (np. sarepską), przeciśnięty przez praskę czosnek i przyprawy.   Do miski wrzucamy mieszankę dowolnych sałat lub zwykłą sałatę. Wlewamy połowę dressingu i dokładnie mieszamy, ale delikatnie, żeby nie „zmęczyć” tym mieszaniem sałaty, bo wtedy nie będzie wyglądać zbyt apetycznie. Dorzucamy grzanki i kurczaka, jeszcze raz całość delikatnie mieszamy. Gotową sałatkę polewamy pozostałym dressingiem i posypujemy tartym żółtym serem. Sałatka jest najsmaczniejsza zaraz po przyrządzeniu, wtedy grzanki i sałata są chrupiące. Z podanych proporcji wychodzą trzy porcje. Jeśli chcecie zjeść tylko połowę, to pomieszajcie tylko połowę składników, a pozostałe pomieszajcie później, tuż przed zjedzeniem. Sałatkę Cesar bardziej traktujemy jako danie główne niż przekąskę, bo jest bardzo sycąca.        Wartość energetyczna całej sałatki Cezar – 640kcal Wartość energetyczna 1 porcji (1/3 sałatki) – 215kcal 