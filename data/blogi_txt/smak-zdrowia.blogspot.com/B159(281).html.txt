Najbardziej lekka szarlotka, choć nie na spodzie kruchym. Ale miał być substytut tradycyjnej wersji – spód, góra, a po środku jabłka, więc jest. Wersja bardzo lekka, przyjemna, dla urozmaicenia z przyprawą korzenną piernikową. Jej dietetyczność w stosunku do wersji tradycyjnej, to biszkoptowy spód i wierzch, bez grama masła, z minimalną ilości cukru i znikomą ilością mąki. Myślę, że kalorycznie zadowalająca, choć smakowo inna, ale grunt, że jabłka są! Jest to przepis na małą blaszkę, 15cmx30cm, na 12 kawałków. Na dużą blaszkę podwajamy składniki. Składniki na biszkopt korzenny: 3 jajka (180g) cukier (30g) mąka (25g) 1-2 łyżeczki przyprawy korzennej 1 łyżeczka proszku do pieczenia Masa jabłkowa: obrane jabłka (750g) żelatyna (15g) gorąca woda (50ml) 1 łyżeczka cynamonu cukier puder do posypania (10g)         Przygotowanie: Białka oddzielamy od żółtek i ubijamy na sztywną pianę, dodajemy cukier i żółtka ciągle miksując. Do ubitych jajek dodajemy mąkę z proszkiem, przyprawę korzenną i lekko mieszamy, żeby nie stracić puszystości jajek. Masę wylewamy na blaszkę z papierem do pieczenia. Pieczemy w temperaturze 180st. ok. 15 minut. Następnie wyciągamy biszkopt i studzimy. Po przestudzeniu kroimy na dwa placki (wzdłuż, jak biszkopt na tort). Jabłka obieramy, kroimy na cząstki, wrzucamy do garnka i dolewamy 2-3 łyżki wody. Gotujemy na małym ogniu, aż do momentu, gdy jabłka zaczną się lekko rozpadać. Zdejmujemy z gazu i lekko studzimy, żeby nie były wrzące, można dodać cynamon. Następnie w małej ilości gorącej wody rozpuszczamy dokładnie żelatynę, dodajemy ją do jabłek i dokładnie mieszamy. Zostawiamy do ostygnięcia. Jabłka najlepiej użyć słodkie, wtedy nie trzeba ich dodatkowo słodzić. Jeden placek biszkoptowy układamy na dnie blaszki, na niego nakładamy lekko tężejące jabłka, nakrywamy to drugim plackiem biszkoptowym, lekko przygniatamy i zostawiamy w lodówce do zastygnięcia. Na koniec posypujemy cukrem pudrem. Z podanych proporcji wychodzi 12 porcji, z dużej blachy (podwójna ilość składników) 24 porcje. Wartość energetyczna całej korzennej szarlotki biszkoptowej – 840kcal Wartość energetyczna 1 porcji (1/12 szarlotki) – 70kcal Wskazówki dietetyczne: Porównawczo przedstawiam trzy moje szarlotki od lewej najbardziej kaloryczna, po prawej najmniej, a po środku wersja pośrednia.        Szarlotki    185kcal 90kcal 70kcal        Szarlotka tradycyjna Dietetyczna szarlotka  z pianką Korzenna szarlotka biszkoptowa 