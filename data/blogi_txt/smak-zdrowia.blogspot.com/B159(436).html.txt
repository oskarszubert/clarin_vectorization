Według dietetyków orzechy, to bardzo ważny element codziennej diety i zaleca się ich regularne spożywanie. Orzechy są bogate w zdrowe tłuszcze, witaminy i mikroelementy. Już niewielka ilość orzechów, spożywana regularnie, obniża ryzyko chorób serca, tworzenia się kamieni w woreczku żółciowym czy też cukrzycy typu 2 (tzw. insulinoniezależnej). Mają także właściwości antyrakowe, gdyż są bardzo dobrym źródłem przeciwutleniaczy. Niestety wszystkie orzechy są wysokokaloryczne i oczywiście, dietetycy namawiają, żeby jeść je codziennie, ale z umiarem. A umiar jaki zalecają, to kilka sztuk dziennie. Także jedzmy, skoro zdrowe i starajmy się zachować przy tym zdrowy rozsądek. Orzechy włoskie    Uważa się, że to orzechy najbogatsze w przeciwutleniacze, mają ich nawet do dwóch razy więcej niż każde inne orzechy. Orzechy włoskie są bogate w białko, które właściwościami jest zbliżone do białka zwierzęcego, dlatego zalecane są w diecie wegetariańskiej.  Orzechy te są polecane dla osób mających problemy ze snem, ponieważ zawierają melatoninę, hormon biorący udział w regulacji snu. Zapewniają także lepsze samopoczucie dzięki temu, że zawierają kwasy tłuszczowe omega-3. Dzięki regularnemu dostarczaniu tych nienasyconych kwasów tłuszczowych człowiek staje się spokojniejszy, bardziej opanowany, ma mniejsze ryzyko zachorowania na depresję. Kwasy omega-3 odpowiadają też za prawidłowe funkcjonowanie komórek mózgowych, więc jest to kolejny argument przemawiający za tym, żeby orzechy włoskie były obecne w naszej codziennej diecie.    Orzechy laskowe   Orzechy laskowe to bogactwo minerałów takich jak sole mineralne, fosfor, wapń, potas, magnez, żelazo. Szczególnie polecane dla osób, które mają niedobory magnezu, które cierpią na chroniczne zmęczenie i ogólne osłabienie, ponieważ zawierają witaminy z grupy B. Zaleca się także spożycie orzechów laskowych w ramach profilaktyki chorób serca czy miażdżycy. Orzechy laskowe korzystnie wpływają na skórę i są nazywane eliksirem młodości, bo wszelkie cenne dobra, które zawierają zapobiegają starzeniu się skóry, a za sprawą polepszania samopoczucia sprzyjają poczuciu wiecznej młodości, dodają wigoru i witalności. Orzechy ziemne Znane również pod nazwą fistaszki, orzechy arachidowe czy też mniej znanej jako orzacha podziemna. Jak każde orzechy zawierają spore ilości białka, są bogate w nienasycone kwasy tłuszczowe, w tym kwasy oleinowe obniżające cholesterol. Orzechy arachidowe, to bogactwo witamin z grupy B, witaminy E i witaminy PP oraz potasu, wapnia , fosforu, magnezu i żelaza. Nieprzetworzone orzechy arachidowe to samo zdrowie, działają korzystnie na układ nerwowy, krwionośny, na nasze mięśnie, skórę. Chronią przed chorobami serca i miażdżycą. W kuchni, w postaci przetworzonej najczęściej występują jako masło orzechowe, kaloryczne słodkie chałwy oraz w postaci solonych prażonych orzeszków-przekąsek, których lepiej unikać. Orzechy te mają jedną zasadniczą wadę, mogą wywoływać alergię.    Migdały Migdały są bogactwem dobrze przyswajalnego wapnia (głównego budulca zębów i kości) oraz białka. Zawierają bardzo dużo witaminy E, która chroni przed chorobami układ krwionośny oraz witaminy B2, która z kolei działa pozytywnie na układ nerwowy. Oczywiście migdały, to bogactwo nienasyconych kwasów tłuszczowych, które korzystnie działają na cały organizm. W postaci przetworzonej, czyli po wszelkich obróbkach termicznych migdały nie są już takie dobroczynne. Zawierają wtedy tłuszcze, które są bogate w wolne rodniki powodujące tycie i podwyższanie złego cholesterolu we krwi. Jednak w postaci nieprzetworzonej jak najbardziej polecane są w trakcie diety odchudzającej, bo podobno zmniejszają uczucie głodu.     Pistacje Pistacje, to zielone orzechy, które im bardziej zielone tym bardziej wartościowe. Jako ciekawostka – w klasyfikacji botanicznej wcale nie są w grupie orzechów, tylko w grupie pestkowców (ta sama grupa co śliwki, brzoskwinie, morele itp.). Pistacje są bogate w bardzo wartościowe białko, które zapewnia odpowiednią ilość aminokwasów. Zawierają duże ilości błonnika, witaminy A, E, B-1, B-6, tiaminy, fosforu i potasu. Kolor zielony tych orzeszków związany jest z występowaniem w nich luteiny, która ma istotny wpływ na nasze oczy.       Orzechy nerkowca W smaku są lekko słodkie, mają charakterystyczny kształt oraz kremowy kolor. Orzechy nerkowca zawierają witaminy z grupy B, wysokowartościowe białko i węglowodany. Mają też dość duże zasoby magnezu, który jest wsparciem dla naszych mięśni i działa antystresowo. Nerkowce wykorzystywane są w profilaktyce przeciwko cukrzycy typu 2, czyli insulinoniezależnej. Najlepsze są w postaci nieprzetworzonej, natomiast te po obróbce termicznej (smażone, prażone) są pozbawione większości składników odżywczych. Dlatego najlepiej kupować je w postaci surowej, bez jakichkolwiek dodatków i ulepszaczy smaku.    Orzeszki piniowe Orzeszki piniowe, to nasiona niektórych gatunków sosny. Najpopularniejsze u nas są orzeszki z szyszek włoskiej sosny pinii. Są bardzo dobrym dodatkiem do gotowania, do mięsa, ryb, sosów i dressingów, w tym najpopularniejszego – pesto. Korzyści dla zdrowia płynące z orzeszków piniowych są ogromne. Są bogate w nienasycone kwasy tłuszczowe, zawierają spore ilości witaminy D, która wzmacnia nasze zęby i kości, witaminy A, wzmacniającej wzrok  i witaminy C, która zapewnia nam wyższą odporność organizmu. Orzeszki piniowe są uważane również za afrodyzjak sprzyjający płodności. Orzechy pekan Orzechy pekan są wizualnie podobne do orzechów włoskich, tylko są smuklejsze i dłuższe. Są to bardzo smaczne i zdrowe orzechy, które skutecznie obniżają poziom cholesterolu. Orzechy pekan to bogactwo witaminy E chroniącej przed nowotworami, witaminy A korzystnie wpływającej na skórę oraz cynku pomagającego utrzymać odporność i chronić przed łapaniem infekcji.     Orzechy macadamia Orzechy o największej zawartości tłuszczu dochodzącej do 75%. Są przez to bardzo chrupkie, po zmieleniu mają lekko maślany smak. Ich cechą charakterystyczną są bardzo twarde łupiny, dlatego najczęściej kupuje się je już wyłuskane lub w łupinach częściowo naciętych. Są bardzo skuteczne w walce z rakiem ze względu na zawartość selenu i kwasu solnego. Jedyny ich minus to krótki okres zachowania świeżości. Wysoka zawartość tłuszczu powoduje, ze szybko jełczeją.    Orzechy brazylijskie Ciekawe w tych orzechach jest to, że rosną na palmach i przypominają kokosy. Po rozłupaniu w środku znajdują się nasiona, czyli pojedyncze orzechy brazylijskie. Orzechy brazylijskie słyną z tego, że stanowią bardzo dobre źródło selenu, już garść orzechów zaspakaja nasze zapotrzebowanie na selen na 5 dni. Selen jest bardzo silnym antyoksydantem, który chroni nasz organizm przed wolnymi rodnikami i chorobami nowotworowymi. Selen poprawia nam nastrój, sprawność myślenia, dodaje energii i chęci do życia. Działa też korzystnie na nasz układ odpornościowy i kondycję skóry, włosów i paznokci.    Orzechy cedrowe Orzechy cedrowe pozyskiwane są z nasion syberyjskiej sosny i są bardzo cennym produktem, choć mało popularnym w naszym kraju. Są bogate w zdrowe tłuszcze, których zawierają prawie 65% oraz w wysokowartościowe białko w ilości około 15-20%. Białko tych orzechów zawiera bardzo dużo aminokwasów egzogennych, czyli tych, których nasz organizm sam nie potrafi syntezować, więc muszą być dostarczane w pożywieniu. Za spożywaniem tych orzechów przemawiają także zawarte w nich witaminy A, C, B1 oraz minerały – magnez, żelazo, mangan, fosfor. 