Prosiliście o wersje odchudzone na tłusty czwartek, to drogą eksperymentów są faworki dietetyczne. W tradycyjnym przepisie jest gęsta śmietana, masło i oczywiście smażone w głębokim oleju. Ja zrobiłam na jogurcie naturalnym, a masło i olej zostawiłam w sklepie! Da się? Oczywiście i w smaku pycha, kruchutkie, delikatne i zdecydowanie smak bardzo zbliżony do faworka tradycyjnego.               Składniki:    2 żółtka (40g) mąka tortowa (200g)   jogurt naturalny (100g)   1 łyżeczka cukru waniliowego (10g)   ½ łyżeczki soli  kilka kropli aromatu waniliowego  1 łyżeczka cukru pudru do posypania (10g) Przygotowanie:  Do miski wbijamy żółtka, dodajemy jogurt naturalny, cukier, sól i kilka kropli aromatu. Miksujemy wszystko, aż masa będzie puszysta. Dodajemy mąkę i wyrabiamy ciasto ręcznie. Powinno nam odchodzić od dłoni i mieć kształt kuli. Jeśli by się kleiło, podsypujemy odrobiną mąki. Gotową kulą uderzamy o stół raz za razem przez ok. 5 minut. Dzięki temu ciasto będzie bardziej elastyczne, zwarte, mniej klejące. Sami zobaczycie po tym czasie, że miało to sens i jest konieczne dla lepszej konsystencji ciasta. Gotowe ciasto odkładamy na 10 minut, po czym wałkujemy na grubość ok. 2-3mm, kroimy na 1,5cm paski o długości ok. 10cm. Nacinamy w środku, przewlekamy jeden koniec przez dziurkę i układamy gotowe faworki na blaszce na papierze do pieczenia. Pieczemy w temperaturze 180st. na termoobiegu przez 10 minut. Zobaczycie jak już po kilku minutach tworzą się charakterystyczne dla faworków pęcherzyki powietrza. Gotowe faworki posypujemy cukrem pudrem.   Z podanych proporcji wychodzi 60 małych faworków (z pasków 1,5x10cm paseczków) lub 30 dużych (z pasków 2x20cm paseczków).   Wartość energetyczną tradycyjnego znalazłam w internecie, na zdjęciu, zrobiłam na próbę takiego mojego dla porównania, na tej podstawie pokazuję Wam porównanie kalorii. Może się nieco różnić, bo tych tłuściutkich nie robiłam teraz i nie wiem ile to tłuszczu wchłania, więc przyjmijmy do wiadomości tylko tyle – dużo tłuszczu i kalorii !         Wartość energetyczna całego ciasta – 960kcal Wartość energetyczna 1 małego faworka – 16kcal Wartość energetyczna 1 dużego faworka – 32kcal Wartość energetyczna 1 dużego tradycyjnego faworka – 87kcal 