Rewelacje kaloryczne na temat kutii na tyle zszokowały mojego męża, który jest jej miłośnikiem, że odmówił zjedzenia wersji 1 pucharka, którą zrobiłam na potrzeby bloga. Musiałam zatem coś z tym zrobić i pomyślałam, żeby to zastosować jako farsz do drożdżowego ciasta. I tak powstały pełnoziarniste koszyczki z kutią w środku. Pomysł spotkał się z uznaniem i męża i dzieci, które samej kutii też jeść nie chciały. Polecam, zawsze to jakiś pomysł jak przemycić smak kutii na Święta w ilościach rozsądnych.      Składniki na nadzienie (kutia):  mak (50g) pszenica (25g)  1 łyżeczka miodu (15g)  1 łyżka cukru (25g)  1 łyżka migdałów (15g)  1 łyżka orzechów włoskich (15g)  1 łyżka orzechów laskowych (15g)  1 łyżka rodzynek (15g)  1 łyżeczka kandyzowanej skórki pomarańczowej                Składniki na ciasto drożdżowe:  mleko (100ml)  drożdże (20g)  1 łyżeczka cukru (10g)  1 jajko (60g)  mąka pełnoziarnista pszenna (200g) 1 łyżeczka oliwy (5ml)     Przygotowanie nadzienia:  Pszenicę zalewamy wrzątkiem i zostawiamy na noc w wodzie. Mak zalewamy wrzątkiem i również moczymy całą noc. Na drugi dzień przepłukujemy pszenicę, zalewamy wodą i gotujemy do miękkości. Taka specjalna pszenica na kutię gotuje się ok. 30 minut. Mak przepłukujemy, porządnie odsączamy z wody i mielimy w maszynce do mięsa 1-2 razy.   Przemielony mak łączymy z miodem i cukrem, dokładnie mieszamy, dodajemy odsączoną i przestudzoną pszenicę. Bakalie zalewamy wrzątkiem, orzechy i migdały obieramy ze skórek, następnie drobno kroimy. Rodzynki po sparzeniu kroimy na kawałki. Wszystko dodajemy do maku i pszenicy. Na końcu dodajemy kandyzowaną skórkę pomarańczową.      Przygotowanie ciasta drożdżowego:  Przygotowujemy zaczyn, do ciepłego mleka dodajemy drożdże, cukier i łyżkę mąki, mieszamy i zostawiamy pod ściereczką do wyrośnięcia. Następnie do zaczynu dodajemy jajko i mąkę, wyrabiamy ciasto ręcznie. Na sam koniec dolewamy odrobinę oleju, wtedy ciasto będzie nam ładnie odchodzić od dłoni i nie będzie się kleić. Ciasto powinno mieć konsystencję zwartej kuli. Zostawiamy do wyrośnięcia na 1 godzinę. Po tym czasie wykładamy ciasto z miski, wałkujemy na długi prostokąt, ok. 50cm długości i 10-15cm szerokości, na środek nakładamy nadzienie (kutię), zawijamy jak roladę i kroimy na ślimaczki (koszyczki) grubości ok. 2cm. Układamy na blaszce, na papierze do pieczenia. Jeśli nam farsz będzie wypadał podczas przenoszenia na blachę,  to go zbieramy i dosypujemy na górę.  Zostawiamy na 45 minut do wyrośnięcia. Pieczemy w temperaturze 180st. ok. 20 minut, aż się przyrumienią. Z podanych proporcji wychodzi 25szt. Wartość energetyczna całego ciasta na koszyczki razem z kutią – 1865kcal Wartość energetyczna 1 koszyczka pełnoziarnistego z kutią – 75kcal 