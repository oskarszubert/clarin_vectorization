No to zaczynamy ostatni tydzień przed Świętami Wielkanocnymi. Pamiętajcie, że ten weekend jest najlepszy do wysiewu rzeżuchy. Jak posiejecie ją maksymalnie w niedzielę, to na pewno pięknie wyrośnie do soboty. Rzeżucha jest bardzo łatwa w uprawie. Najłatwiejszy sposób – bierzemy dowolny talerzyk, wykładamy watą, moczymy wszystko pod kranem, następnie dokładnie rozkładamy watę po brzegach (po zmoczeniu łatwiej to zrobić) i wysypujemy na nią nasiona rzeżuchy. Stawiamy na parapecie, w słonecznym miejscu i podlewamy co 1-2 dni. Przy dobrym nasłonecznieniu już na drugi dzień powinna zakiełkować. Dla mnie Święta Wielkanocne bez rzeżuchy, to jak Boże Narodzenie bez choinki, dlatego zachęcam do siania, żeby było pięknie i wiosennie. Oczywiście nie tylko względy estetyczne się liczą. Warto się trochę na wiosnę podładować witaminami i rzeżucha doskonale się do tego nadaje. Zawiera duże ilości przyswajalnego jodu, który jest ważny szczególnie dla osób chorych na tarczycę. Dla cukrzyków natomiast rzeżucha jest bogactwem chromu, który wspomaga regulowanie poziomu cukru we krwi. Rzeżucha, to cenne źródło witamin, między innymi zawiera witaminę C wzmacniającej odporność organizmu, witaminę A dbającą o nasze oczy i urodę, witaminy B3-PP, które zapewniają witalność i chęci do życia, a niedobory tych witamin powodują apatię, zmęczenie i depresję oraz witaminę E zwiększającą krzepliwość krwi i przeciwdziałająca miażdżycy. W dobrym nastroju zostawiam Was na weekend z nasionkami, jak nie rzeżucha, to przypominam też, że kiełki również nam zazielenią świąteczny stół. To też dobry moment na wstawienie kiełków, też będą gotowe koło soboty. Więcej o domowych kiełkach tutaj. A ja wracam w poniedziałek z przepisami świątecznymi! 