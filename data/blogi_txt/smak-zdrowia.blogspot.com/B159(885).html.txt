Czym różni się żurek od barszczu białego? Przeglądając przepisy z różnych blogów i stron okazało się, że raz ktoś pisze żurek, raz barszcz biały, a składniki podobne, więc generalnie nic się nie dowiedziałam. Chociaż nie, przepraszam, dowiedziałam się, że barszcz biały w odróżnieniu od czerwonego robi się z białych buraków! Albo złota rada: żurek robi się z butelki, a barszcz biały z torebki...  Dlatego skorzystałam ze starej niezawodnej książki kucharskiej pt. „Kuchnia polska” i dowiedziałam się, że żurek robi się na zakwasie żytnim, a barszcz biały na kwasie z kiszonej kapusty i śmietanie.   Obie zupy wedle upodobań można podać z jajkiem lub jeszcze wcześniej dodać do gotowania pokrojoną białą kiełbasę. Moje wersje z racji tego, że mają być dietetyczne są bez kiełbasy. Wartość kaloryczna białej kiełbasy, w zależności od producenta waha się w przedziale 270-330kcal/100g. 1szt to waga ok. 80g. Biorąc pod uwagę wartość uśrednioną (300kcal/100g) można przyjąć, że jedna mała biała kiełbasa o wadze 80g ma 240kcal.   Czy dodawać kiełbasę czy nie, to już każdego indywidualna sprawa, w końcu święta to święta. Jako strażniczka kalorii, podając przepisy na obie zupy pokażę Wam wyliczenia na wszystkie opcje, a co tam sobie powrzucacie, to już Wasza decyzja.   Podaję też dwie wersje, z ziemniakami i makaronem, bo też znalazłam, że regionalnie wygląda to różnie. U jednych w zupie królują ziemniaki, u innych makaron. Możecie wybrać, jeśli nie 200g ziemniaków, to w to miejsce ugotujcie 30g suchego makaronu pełnoziarnistego, żeby zachować równowagę kaloryczną.   Pamiętajcie tylko, że jeśli wybierzecie żurek na święta, to dzisiaj maksymalnie jutro wstawcie zakwas w słoju. Wstawienie zakwasu zajmuje góra 10 minut, ja robiłam go pierwszy raz w tym roku i zapewniam – warto! 