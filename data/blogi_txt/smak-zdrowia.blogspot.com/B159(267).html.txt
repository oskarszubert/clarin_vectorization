Wersji dietetycznej samych kluch nie znam, ale sosów owszem. I Jak się okazało całkiem pokaźna porcyjka z lekkim sosem może być obiadem o przyzwoitej wartości kalorycznej. Może nie za często, ale jak ktoś lubi, to dlaczego miałby rezygnować? Składniki na kluchy:  ziemniaki (1/2kg)  mąka ziemniaczana (100g)  ½ łyżeczki soli    Składniki na sos szpinakowy:  szpinak rozdrobniony (100g)  1 łyżeczka mąki pełnoziarnistej (10g) mleko (150ml)  przyprawy (sól, pieprz, czosnek) Przygotowanie:  Ziemniaki gotujemy, następnie tłuczemy lub przepuszczamy przez maszynkę. Dodajemy sól i mąkę ziemniaczaną i zagniatamy ciasto. Dla tych, co w temacie klusek śląskich nic nie wiedzą niezawodny sposób mojej prababci na odpowiednią ilość mąki: utłuczone ziemniaki ugniatamy na dnie, żeby tworzyły płaską powierzchnię, kroimy je na 4 części, jedną część wyciągamy, a puste miejsce wypełniamy mąką. Ciasto oczywiście zagniatamy ze wszystkich 4 części ziemniaków i dosypanej mąki. Z powstałej masy ziemniaczanej formujemy małe kulki i robimy w nich dziurkę – na sosik. Kluchy wrzucamy na osolony wrzątek i gotujemy, aż wypłyną na wierzch. Z podanych proporcji wychodzi 25szt.   Sos szpinakowy jest dietetyczny, nie ma tam tłuszczu, jest lekki i smaczny. Do garnka wrzucamy rozdrobniony szpinak, trochę wegety, wsypujemy czubatą łyżeczkę mąki i mieszamy. Następnie wlewamy zimne mleko i mieszając czekamy aż się zagotuje i zgęstnieje.   Na talerzu porcja obiadowa - 12 kluch i połowa sosu szpinakowego.             Wartość energetyczna całej masy ziemniaczanej – 650kcal Wartość energetyczna 1 kluchy śląskiej – 25kcal Wartość energetyczna całego sosu szpinakowego – 120kcal Wartość energetyczna 1 porcji obiadowej (½ klusek i ½ sosu) – 385kcal 