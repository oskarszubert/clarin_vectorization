Składniki na ciasto: mąka pszenna (150g) woda (120ml) ½ łyżeczki soli Składniki na farsz mięsny:  1 pierś z kurczaka (250g) 2 duże marchewki (200g) 2 duże cebule (200g) przyprawy (sól, pieprz, curry)       Przygotowanie ciasta:   Wypróbowany przepis z białej mąki dla odmiany. Poprzedni tu przedstawiany był z pełnoziarnistej i narzekaliście, że się ciężko wałkuje. Ten jest do wałkowania lepszy, ale mniej pierogów wychodzi z tej samej ilości mąki. Do miski wsypujemy mąkę z solą i wlewamy gorącą wodę jednocześnie mieszając mąkę łyżką. Jak już się mąka połączy lekko z wodą, to wyrabiamy ciasto ręką. Ciasto bardzo cienko wałkujemy, na około 1-2mm. Zaletą ciasta z mąki pszennej jest to, że jest bardzo elastyczne, łatwiej się skleja i naciąga. Przygotowanie farszu: Surową pierś z kurczaka kroimy na kawałki, marchewkę trzemy na tarce o dużych oczkach, cebulę kroimy w kosteczkę. Wszystkie składniki wrzucamy na patelnię, przyprawiamy i dusimy pod przykryciem na małym ogniu, aż mięso będzie ugotowane, a warzywa miękkie. Po wystygnięciu wszystko mielimy w maszynce do mięsa lub rozdrabniamy blenderem. Gotowe pierogi wrzucamy na osolony wrzątek i gotujemy tak długo, aż wypłyną na wierzch. Przy tak cienkim rozwałkowaniu i takich proporcjach wychodzi 22szt. Wartość energetyczna całego ciasta na pierogi – 525kcal  Wartość energetyczna 1 ciasta pierogowego – 24kcal Wartość energetyczna całego farszu – 365kcal Wartość energetyczna 1 gotowego pieroga z mięsem – 40kcal        Ciekawostka dietetyczna:    Dietetyczne ujęcie moich pierogów, to po pierwsze chuda pierś z kurczaka, po drugie spora ilość marchewki i cebuli, które są niskokaloryczne. Mąka biała co prawda, ale wiem, że nie każdy lubi szare pełnoziarniste, a poza tym takie już tu przedstawiałam, to dla odmiany wersja z białej mąki. Przepisu na ciasto pełnoziarniste szukajcie w poprzednich przepisach na pierogi ruskie lub w przepisie na pierogi z mięsem i szpinakiem.  Na talerzu obiad o wartości ok. 400kcal – 10 mięsnych pierogów z cebulką. Znalazłam, że pieróg z mięsem wielkości mojego, ale ulepiony z grubszego ciasta i z bardziej mięsnym farszem ma 80kcal. Więc 10 takich ma 800kcal. A biorąc pod uwagę, że przeciętny pierogożerca (nie na diecie) odsmaża je na tłuszczu powiedzmy 1-2 łyżki oliwy, to jego obiad ma blisko 1000kcal. 