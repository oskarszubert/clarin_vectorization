Składniki:  twarożek President 0% (350g)  miód (75g)  jabłka (750g)  1 galaretka cytrynowa  żelatyna (20g)  1 gruszka (150g) biszkopty (150g)               Przygotowanie:  Jabłka obieramy, kroimy na cząstki – po obraniu i wydrążeniu powinno być około 750g. Wrzucamy do garnka, podlewamy odrobiną wody i prażymy do momentu, aż lekko się rozpadną. Następnie studzimy. Można do jabłek dodać cynamon.  Gruszkę obieramy, kroimy na drobne kawałki i obgotowujemy w wodzie, aż zmięknie. Można też zamiast gruszek użyć dowolnych owoców sezonowych lub gruszek czy brzoskwiń z puszki.   Przygotowujemy galaretkę cytrynową (może być też brzoskwiniowa lub pomarańczowa) zgodnie z przepisem na opakowaniu. Połowę galaretki odlewamy do osobnego naczynia, do drugiej połowy dodajemy 10g żelatyny, dokładnie mieszamy, żeby się rozpuściła i wlewamy wszystko do ostudzonych jabłek. Mieszamy i zostawiamy do przestygnięcia.   Do miski wrzucamy twarożek, dodajemy miód i miksujemy. Do szklanki wlewamy 50ml wrzątku i dodajemy 10g żelatyny. Mieszamy dokładnie po czym wlewamy żelatynę do twarożku, cały czas go miksujemy, żeby nie powstały grudki z żelatyny.   Blaszkę o wymiarach 15x30cm wykładamy folią do żywności. Na dno wylewamy połowę masy serowej i układamy na niej połowę biszkoptów. Lekko je przyciskamy do dna i całość wkładamy do zamrażarki na 5 minut, powinno nam w tym czasie stężeć. Następnie na masę serową delikatnie wykładamy jabłka z galaretką, a na nich układamy drugą część biszkoptów, które lekko przyciskamy do jabłek. Wkładamy blaszkę na kolejne 5 minut do zamrażarki. Po tym czasie wyciągamy i jeśli jabłka stężały wylewamy na nie drugą część masy serowej, która przykryje nam biszkopty. Po kolejnych 5 minutach w zamrażarce na masie serowej układamy gruszki i zalewamy je pozostałą galaretką. Ciasto wikłamy do lodówki na kilka godzin. Z podanych proporcji wychodzi 30 porcji.       Wartość energetyczna całego sernika z jabłkami – 1740kcal Wartość energetyczna 1 porcji (1/30 ciasta) – 60kcal 