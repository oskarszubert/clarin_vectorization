Nie będę kutii odchudzać, bo to by była profanacja. Zatem wstawiam przepis oryginalny, taki jaki znam. Z tym, że proporcje tutaj zamieszczam na 1 porcję – standardowej wielkości pucharek na lody. A jak będziecie to robić na Wigilię, to już przemnożycie sobie wedle uznania i liczby osób. Składniki: mak (50g) pszenica (25g) 1 łyżeczka miodu (15g) 1 łyżka cukru (25g) 1 łyżka migdałów (15g) 1 łyżka orzechów włoskich (15g) 1 łyżka orzechów laskowych (15g) 1 łyżka rodzynek (15g) 1 łyżeczka kandyzowanej skórki pomarańczowej Przygotowanie: Pszenicę zalewamy wrzątkiem i zostawiamy na noc w wodzie. Mak zalewamy wrzątkiem i również moczymy całą noc. Na drugi dzień przepłukujemy pszenicę, zalewamy wodą i gotujemy do miękkości. Taka specjalna pszenica na kutię gotuje się ok. 30 minut. Mak przepłukujemy, porządnie odsączamy z wody i mielimy w maszynce do mięsa 1-2 razy.  Przemielony mak łączymy z miodem i cukrem, dokładnie mieszamy, dodajemy odsączoną i przestudzoną pszenicę.   Bakalie zalewamy wrzątkiem, orzechy i migdały obieramy ze skórek, następnie drobno kroimy. Rodzynki po sparzeniu kroimy na kawałki. Wszystko dodajemy do maku i pszenicy. Na końcu dodajemy kandyzowaną skórkę pomarańczową. Kutię podajemy schłodzoną. Przypominam, że powyższe proporcje, to pucharek na lody, dokładnie taki jak na zdjęciu, wszystko co zrobiłam mi się tam zmieściło.      Wartość energetyczna 1 pucharka  na lody – 830kcal 