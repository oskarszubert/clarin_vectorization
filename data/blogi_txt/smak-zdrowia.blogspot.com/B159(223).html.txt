Szukając przepisów na tradycyjne regionalne potrawy znalazłam coś takiego jak JAGŁY. Osobiście nie znałam, nigdy nie były u mnie tradycyjną potrawą, ale już wiem, że będą i to nie tylko na wigilię – to jest pyszne!       Składniki: kasza jaglana sucha (200g) mleko (1000ml) cukier waniliowy (30g) rodzynki (50g) suszone śliwki (50g) suszone morele (50g) suszone jabłka (50g) kilka kropli aromatu waniliowego            Przygotowanie: Kaszę przelewamy zimną wodą, wsypujemy do garnka, zalewamy mlekiem i dodajemy cukier waniliowy z kilkoma kroplami olejku waniliowego. Gotujemy na małym ogniu, cały czas pilnujemy, żeby mleko nie wykipiało i mieszamy, żeby nie przywarło. Jak już będzie dość gęste (wchłonie około 75% płynu) wyłączamy gaz, wsypujemy pokrojone suszone owoce i przykrywamy pokrywką. Zostawiamy na ok. 15 minut, wtedy kasza i owoce wchłoną pozostałe mleko. Jeszcze ciepłe porcjujemy, ugniatamy, żeby dobrze się skleiło i wstawiamy do lodówki do schłodzenia.     Z tych proporcji pierwotnie zrobiłam 6 porcji – było to 6 filiżanek o pojemności 200ml wypełnionych po brzegi. Jednak okazało się, że szczególnie młodsi domownicy nie są w stanie podołać takiej porcji, bo to dość słodki deser. W wersji drugiej użyłam silikonowych foremek na muffinki – wyszło mi 12 porcji takich jak na zdjęciu. Przy świątecznym natłoku różnych innych ciast moim zdaniem jest to porcja wystarczająca. Zrobiłam wersję czekoladową, która jest równie dobra. Zamiast cukru do gotowania można dodać 4 duże kostki czekolady mlecznej, a reszta bez zmian. Tu pasuje jeszcze cynamon.     Uprzedzając pytania dociekliwych - tak, można użyć wszelkie inne suszone owoce, akurat takie miałam, więc tak podaję przepis. Pewnie z dodatkiem orzechów jest jeszcze lepsze, więc kombinujcie.  Polecam, jak nie na święta, to nawet na codzienny szybki deser. U mnie będzie na stałe gościł! Wartość energetyczna całości z podanych proporcji – 1875kcal Wartość energetyczna 1 dużej porcji (w filiżance) – 310kcal Wartość energetyczna 1 małej porcji (wielkość muffinki) – 155kcal 