Składniki: drożdże (20g) mleko (200ml) 1 jajko (60g) cukier (20g) mąka pszenna (400g) masło (10g) pistacje (30g) 1/2 łyżeczki soli  jajko do posmarowania       Przygotowanie: W ciepłym mleku rozpuszczamy drożdże i cukier, dodajemy łyżeczkę mąki. Zostawiamy rozczyn do wyrośnięcia na około 15 minut. Następnie wbijamy jajko i lekko mieszamy trzepaczką. Dodajemy mąkę z solą i wyrabiamy ciasto ręcznie, ma się ciągnąć i kleić. Na końcu dolewamy przestudzone roztopione masło. Jeszcze chwilę wyrabiamy ciasto, aż będzie gładkie, lśniące i będzie odchodzić od dłoni. Przykrywamy ściereczką i odstawiamy na 1-1,5 godziny do wyrośnięcia. Po tym czasie dzielimy ciasto na 15 części, z każdej robimy dwa wałki, grubość według uznania – zależy, czy chcemy paluchy cienkie i dłuższe, czy grubsze i krótsze. Zaplatamy wałki skrętnie dobrze sklejając ze sobą końce. Najlepiej tą czynność wykonywać od razu na blaszce na papierze do pieczenia. Gotowe paluchy odstawiamy na 45 minut do wyrośnięcia. Po tym czasie smarujemy je roztrzepanym jajkiem i posypujemy posiekanymi pistacjami. Pieczemy w temperaturze 220st. ok. 10-15 minut, aż się zrumienią. Z podanych proporcji wychodzi 15szt.     Wartość energetyczna całego ciasta na paluchy – 1920kcal Wartość energetyczna 1 palucha – 125kcal 