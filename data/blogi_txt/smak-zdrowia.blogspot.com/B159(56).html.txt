Zrobiłam mężowi niespodziankę, wstałam skoro świt i upiekłam bułki. Jak je zobaczył stwierdził: o, w końcu prawdziwe bułki. Ale ma racje, wielkość jak te typowe duże buły „półdupki” z piekarni, w smaku podobnie, przypieczone, pachnące, czego chcieć więcej od domowych bułeczek.           Składniki:  1 jajko (60g) mleko (200ml) drożdże (25g)  1 łyżeczka cukru (10g)  masło (20g) mąka pszenna (350+20g)  1 łyżeczka soli Przygotowanie:  Przygotowujemy rozczyn. W ciepłym mleku rozpuszczamy drożdże, dodajemy łyżeczkę cukru i łyżkę mąki (20g), mieszamy i zostawiamy pod ściereczką do wyrośnięcia. Do miski wbijamy jajko, dodajemy wyrośnięty rozczyn, sól i mąkę. Wyrabiamy ciasto ręcznie, aż będzie jednolite. Na koniec dodajemy roztopione, przestudzone masło i jeszcze chwilę wyrabiamy. Zostawiamy pod ściereczką w ciepłym miejscu do wyrośnięcia, na około godzinę, aż ciasto podwoi swoją objętość. Po tym czasie wyciągamy ciasto na blat, dzielimy na 8 części i formujemy bułki. Układamy na blaszce, na papierze do pieczenia, w dużych odstępach między bułkami, bo bardzo rosną. Zostawiamy je jeszcze na 45 minut do wyrośnięcia. Przed pieczeniem można posmarować jajkiem, a tuż przed wstawieniem do piekarnika można zrobić cięcie (bardzo ostrym nożem). Pieczemy w temperaturze 200st. ok. 20 minut, aż będą rumiane. Z podanych proporcji wychodzi 8 dużych bułek.     Wartość energetyczna całego ciasta na bułki – 1755kcal Wartość energetyczna 1 dużej bułki – 220kcal 