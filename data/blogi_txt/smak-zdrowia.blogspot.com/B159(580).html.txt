Składniki:  5 jajek (300g)  cukier (100g)  3 kisiele cytrynowe bez cukru (120g)  mąka pszenna (50g)  2 łyżeczki proszku do pieczenia  skórka z cytryny   Poncz:  sok z 1 dużej cytryny cukier (30g)  woda (150ml)       Przygotowanie:  Białka ubijamy na sztywną pianę, dodajemy powoli cukier. Dodajemy kolejno żółtka, ciągle miksując. W osobnym naczyniu mieszamy mąkę, proszek do pieczenia i suchy kisiel, wszystko delikatnie mieszamy z ubitą masą z jajek. Na końcu dodajemy startą skórkę z cytryny. Foremkę do babki lekko smarujemy tłuszczem i posypujemy bułką tartą, wlewamy ciasto i pieczemy w temperaturze 180st. ok. 40 minut, aż się przyrumieni. Po upieczeniu studzimy i ponczujemy. Poncz robimy z gorącej wody, soku z cytryny i cukru do smaku, orientacyjnie 2-3 łyżeczki cukru, ale to według uznania. W tej babce nie ma lukru, więc na co dzień może być taka „goła”, ale z okazji świąt wizualne braki przysypałam wiórkami kokosowymi, tak dla małej ozdoby jedynie. Z podanych proporcji i mojej foremki wychodzi 16 porcji.   Tak naprawdę jest to ciasto biszkoptowe w kształcie babki, ale żeby nie było suche, to je poczujemy i mamy wtedy fajną wilgotną babę. Robiąc biszkopt zamiast tradycyjnej baby oszczędzamy kalorycznie kostkę masła/margaryny, która jest prawie w każdym przepisie i cukier z lukru. Policzyłam przykładowy przepis z kostką masła, większą ilością mąki i cukru, z lukrem z cukru pudru – cała tradycyjna babka z lukrem cytrynowym ma 5100kcal.           Wartość energetyczna całej babki cytrynowej – 1565kcal Wartość energetyczna 1 porcji (1/16 babki) – 95kcal Wartość energetyczna 1 porcji tradycyjnej babki (1/16 babki) – 425kcal 