Torcik bez pieczenia, od dawna się do niego przymierzałam i w końcu zrobiłam. Czas wykonania 45 minut – idealnie miękkie biszkopty, krem budyniowy, polecam bardzo!     Składniki na biszkopty: 3 jajka (180g) mąka pszenna (60g) cukier (40g) ½ łyżeczki proszku do pieczenia olej (5ml)    Składniki na poncz: woda (200ml) cukier (20g) 1 łyżka soku z cytryny Składniki na masę budyniową: mleko (400ml) 1 budyń waniliowy bez cukru cukier (20g) 1 serek waniliowy (150g) świeże owoce (200g) Przygotowanie: Białka oddzielamy od żółtek i ubijamy na sztywną pianę. Cały czas miksując dodajemy cukier i żółtka. W osobnym naczyniu mieszamy mąkę z proszkiem do pieczenia, po czym dodajemy ją do ubitej masy z jajek i delikatnie mieszamy łyżką, żeby nie stracić puszystości ciasta. Patelnię rozgrzewamy i smarujemy pędzelkiem odrobiną oleju (biszkopt ma tendencję przyklejania się nawet do teflonu, więc lepiej dla ładnego wyglądu placków posmarować olejem). Placki biszkoptowe smażymy na bardzo małym ogniu pod przykryciem, wtedy lekko rosną. Smażymy z dwóch stron, jak naleśniki. Z podanych proporcji wychodzą 4 placki biszkoptowe o średnicy około 20cm.       Budyń gotujemy zgodnie z instrukcją na opakowaniu, ale w mniejszej ilości mleka (400ml) i z mniejszą ilością cukru (20g). Po przestudzeniu dodajemy serek waniliowy typu Danio i miksujemy blenderem na krem. Poncz przygotowujemy z gorącej wody, cukru i soku z cytryny, proporcje do smaku, tu wpisałam orientacyjnie. Na talerzu układamy pierwszy placek biszkoptowy, ponczujemy go i nakładamy część masy budyniowej oraz trochę owoców. Na to kładziemy drugi placek biszkoptowy – ponczujemy, nakładamy krem, aż do ostatniego placka, wierzch dekorujemy owocami. Torcik chłodzimy w lodówce kilka godzin. Z podanych proporcji wychodzi 10 porcji.         Wartość energetyczna całego torcika z patelni – 1420kcal Wartość energetyczna 1 porcji (1/10 torcika) – 140kcal 