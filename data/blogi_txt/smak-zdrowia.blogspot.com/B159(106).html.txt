Składniki: 1 jajko (60g) mleko (50ml) miód (40g) mąka (160g) masło (15g) 1 łyżeczka sody 1 budyń waniliowy bez cukru cukier (40g) mleko (400ml) 1 galaretka cytrynowa woda (100ml) rabarbar (400g) wiórki kokosowe (20g)      Przygotowanie: Rabarbar obieramy i kroimy na drobne plasterki, wrzucamy do garnka, podlewamy 1-2 łyżkami wody i dusimy pod przykryciem kilka minut, żeby się lekko rozpadł, ale nie rozgotował. W osobnym naczyniu w 100ml wrzątku rozpuszczamy galaretkę , następnie dodajemy do niej cały rabarbar i dokładnie mieszamy. Zostawiamy do przestygnięcia. Rabarbaru nie słodzimy, cały cukier to tylko ten z galaretki. Do miski wbijamy jajko, dodajemy mleko, miękkie masło, miód i sodę. Całość miksujemy na jednolitą masę. Powoli dodajemy mąkę, cały czas miksując. Ciasto ma mieć dość gęstą konsystencję, taką, że ciężko już będzie miksować. Przekładamy je na blaszkę, na papier do pieczenia i łyżką rozprowadzamy równomiernie. Z takiej proporcji ciasta wychodzi prostokąt o wymiarach 20x25cm, o grubości około 0,5cm. Spód pieczemy w temperaturze 180st. około 10-12 minut. W ostatnich minutach trzeba pilnować, żeby się za bardzo ciasto nie spiekło, powinno mieć lekko złoty kolor i wtedy należy je wyciągnąć z piekarnika. Budyń gotujemy zgodnie z instrukcją na opakowaniu, z ta różnicą, że dodajemy mniej cukru (zwykle w przepisie jest 60g, tu dodajemy 40g) i budyń gotujemy w 400ml mleka, żeby miał bardziej zwartą konsystencję niż normalnie. Gorący budyń od razu przekładamy na nasz upieczony spód i odstawiamy do przestygnięcia. Na końcu na budyń nakładamy lekko tężejącą galaretkę z rabarbarem i posypujemy całość wiórkami kokosowymi. Ciasto wstawiamy do lodówki na 2-3 godziny, żeby galaretka stężała. Z podanych proporcji wychodzi 16 porcji.       Wartość energetyczna całego ciasta  rabarbarowego – 1800kcal Wartość 1 porcji (1/16 ciasta) – 110kcal 