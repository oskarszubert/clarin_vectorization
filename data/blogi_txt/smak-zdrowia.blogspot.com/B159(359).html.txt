Przepis znalazłam dawno temu na zaprzyjaźnionym blogu Niki, ale zawsze mi to smakowało jak serek z jajkiem i nie dałam się przekonać, że jest inaczej. Ale tym razem mój mąż zrobił go samodzielnie i udało mu się uzyskać smak majonezu. Uwierzcie na słowo, że to smakuje jak lekki majonez i z pewnością zagości u mnie na święta do jajeczek. To jest fenomen jak dla mnie! Składniki:  1 duży serek wiejski (500g)  2 jajka (120g) sok z 1 małej cytryny (opcjonalnie) przyprawy (sól, pieprz biały, zioła prowansalskie, czosnek)                   Przygotowanie:  Serek wiejski odsączamy (ale śmietanki nie wylewamy) i miksujemy go blenderem z dwoma ugotowanymi gorącymi jajkami, sokiem z cytryny i z przyprawami na gładką masę. Miksujemy dość długo (10-15 minut), aż nie będzie ani jednej grudki, a nasz majonez osiągnie konsystencję taką, jak prawdziwy - kremiastą i gładką. Na końcu dolewamy śmietankę i jeszcze chwilę miksujemy. Główną przyprawą jest sól, wtedy osiągniemy smak zbliżony do majonezu ze sklepu. Wersja na zdjęciu jest majonezem z czosnkiem (2 ząbki) i z ziołami (suszone zioła prowansalskie). Żeby nie było grudek czosnek miksujemy na samym początku, dopiero później dajemy serek i jajka. Z podanych proporcji wychodzi całe opakowanie po serku wiejskim, ok. 670g majonezu.             Wartość energetyczna 100g majonezu z serka wiejskiego – 110kcal Wartość energetyczna 100g prawdziwego majonezu – 665kcal 