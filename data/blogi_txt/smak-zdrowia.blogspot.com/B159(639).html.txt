Składniki:  2 piersi z kurczaka (500g)  1 jajko (60g)  1 cebula (50g)  szpinak rozdrobniony (100g)  2 ząbki czosnku  przyprawy (sól, pieprz, czosnek, przyprawa do kurczaka) Przygotowanie:  Surowe piersi z kurczaka mielimy, dodajemy podsmażoną cebulę, surowe jajko i przyprawiamy. Dzielimy mięso na dwie części, do jednej dodajemy rozmrożony szpinak z przeciśniętym przez praskę czosnkiem. Rozkładamy przeźroczystą folię spożywczą, skrapiamy ją lekko zimną wodą, żeby nam później mięso ładnie odchodziło i rozkładamy na niej białą część mięsną na grubość ok. 0,5cm, staramy się uformować prostokąt. Następnie na to kładziemy zieloną część, również na grubość 0,5cm. Zwijamy mięso w roladę i ciasno owijamy folią spożywczą. Wkładamy na ok. godzinę do schłodzenia, ja dałam do zamrażarki, żeby była bardziej zbita, wtedy nie rozwali się podczas przekładania do garnka. Moja rolada miała długość ok. 20cm., więc podzieliłam ją na 2 części do gotowania. Roladę gotujemy ok. 20 minut w osolonej wodzie, wrzucamy ją na wrzątek, wtedy białko się zetnie i zachowa ona idealnie swój kształt. Możemy ją podawać na gorąco i na zimno, zarówno w formie większych kawałków obiadowych jak i plasterków do chleba. Z podanych proporcji wychodzi 6 porcji obiadowych ok. 3cm grubości lub 20 plasterków na grubość 1cm. Wartość energetyczna całej rolady szpinakowej – 620kcal Wartość energetyczna 1 porcji obiadowej (1/6 rolady) – 105kcal Wartość energetyczna 1 plasterka (1/20 rolady) – 30kcal 