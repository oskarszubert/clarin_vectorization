Składniki na ciasto:  mleko (100ml)   drożdże (20g)   1 jajko (60g)   mąka (230g+20g)   cukier (10g)  ½ łyżeczki soli  olej rzepakowy (30ml)   Składniki na farsz:  cieciorka sucha (100g) koncentrat pomidorowy (50g)  jogurt naturalny (75ml)  natka pietruszki  1-2 ząbki czosnku  przyprawy (sól, pieprz, chili) Przygotowanie:  Cieciorkę moczymy kilka godzin, następnie gotujemy do miękkości (około 30 minut). Po odsączeniu wrzucamy do miski, dodajemy jogurt naturalny, koncentrat pomidorowy, przeciśnięte przez praskę ząbki czosnku i całość miksujemy blenderem na pastę. Pasta ma być zmielona dość drobno, ale nie musi być idealnie gładka, może zawierać cząstki cieciorki. Na końcu dodajemy natkę pietruszki, przyprawy do smaku i dokładnie mieszamy. Pasta ma mieć konsystencję zwartą, gęsta i plastyczną. Najlepiej na początek dodać część jogurtu i w miarę potrzeby dodawać więcej, bo każdy jogurt jest inny i nie zawsze będzie nam potrzebne 75ml, a czasem może się okazać, że to mało i trzeba dodać więcej.    Robimy rozczyn. Do garnka wlewamy mleko, podgrzewamy je chwilę, żeby było ciepłe, wyłączamy gaz, dodajemy drożdże, odrobinę cukru i 20g mąki. Całość mieszamy, aż do rozpuszczenia drożdży i zostawiamy pod ściereczką na około 15-20 minut, aż rozczyn lekko urośnie. Do miski wbijamy jajko, dodajemy wyrośnięty rozczyn, mąkę i sól (opcjonalnie inne przyprawy). Wyrabiamy ciasto, aż będzie gładkie, pod koniec wlewamy odrobinę oleju (około 5ml), wtedy ciasto łatwo będzie odchodziło od dłoni. Zostawiamy pod ściereczką do wyrośnięcia na około godzinę.   Po tym czasie wykładamy je na blat i wałkujemy na duży prostokąt. Za pomocą pędzelka smarujemy placek olejem i składamy ciasto tak, żeby uzyskać 3 warstwy. Następnie kolejny raz wałkujemy na prostokąt i znowu smarujemy olejem i składamy na 3 warstwy (mamy już 9 warstw). I tak powtarzamy czynności dopóki nam starczy oleju.          Po ostatnim złożeniu wałkujemy ciasto na dość długi i wąski prostokąt. Następnie kroimy ciasto na trójkąty, na każdy nakładany farsz. Szerszą część ciasta zawijamy na farsz, nacinamy przez środek (jak na zdjęciu) i zwijamy paszteciki. Układamy na blaszce, na papierze do pieczenia tak, żeby się nie rozwinęły i zostawiamy na około 30 minut do wyrośnięcia. Paszteciki posypujemy przyprawami i pieczemy w temperaturze 160 stopni około 15-20 minut, aż lekko się przyrumienią. Z podanych proporcji wychodzi 20szt. Wartość energetyczna całego ciasta i farszu na paszteciki – 1840kcal Wartość energetyczna 1 pasztecika – 90kcal 