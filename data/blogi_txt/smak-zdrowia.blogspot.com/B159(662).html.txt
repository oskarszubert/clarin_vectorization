Ryż czarny - suche ziarna mają kolor czarny, po ugotowaniu robią się ciemnoczerwone. Gotuje się go dłużej, czas około 30 minut, podobnie jak ryż brązowy. Smakowo nieco inny od białego ryżu, ma posmak lekko orzechowy. Zresztą mamy tyle odmian ryżu, że nawet nie ma co porównywać, bo i tak każdy smakuje inaczej. Na pewno czarny ryż jest bardziej wartościowy, ma więcej błonnika, żelaza i witaminy E. Zawiera w pełnym ziarnie przeciwutleniacze, które hamują rozwój lub zapobiegają chorobom nowotworowym. Generalnie to, czym czarny ryż zasłużył sobie na uznanie, to duża zawartość antocyjanów, czyli ciemnych pigmentów roślinnych, które obniżają ryzyko zachorowania na raka.   Ryż czerwony to ryż bardziej kleisty niż biały łuskany. Jest miłą odmianą na talerzu, w smaku i konsystencji zaskakujący. Ma bardzo dobre właściwości prozdrowotne, sprzyja mocnemu sercu, wzmacnia odporność organizmu.  Oczywiście spożywać go można jako dodatek do obiadu, zamiast innego ryżu, kaszy czy ziemniaków. Ale zdecydowanie polecany jest do deserów, na słodko. Zarówno ryż czarny jak i czerwony nie są tanie, bo kosztują dwa razy tyle co biały ryż, ale raz na jakiś czas można sobie urozmaicić danie obiadowe. Kolorowe ryże można kupić w sklepach ze zdrową żywnością lub na takich stoiskach w lepszych sklepach spożywczych. Ja znalazłam je w sklepie Piotr i Paweł. 