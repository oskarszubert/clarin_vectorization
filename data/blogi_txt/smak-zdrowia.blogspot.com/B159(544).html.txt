Pierś z kurczaka w przyprawach, to najszybszy sposób na dietetyczną porcję mięsa na obiad. Żeby nie było nudno można ją zrobić na kilka sposobów używając do tego różnych przypraw, ziół lub użyć po prostu gotowych mieszanek przypraw, które są tak dobrane, że nadadzą kurczakowi za każdym razem innego aromatu. Najczęściej używam przyprawy do kurczaka, wtedy wychodzi złocisty. Czasem dodaję sporą ilość ziół, a czasem papryki czerwonej. Pod potrzeby moich dzieci wystarczy sól, bo lubią mięso białe, w innym doszukują się podstępu i nie chcą jeść. Niezawodne są też wszelkie mieszanki meksykańskie, do żeberek, chili con carne, przyprawa chińska i podobne. Smażenie bez tłuszczu jest bezproblemowe. Na rozgrzaną patelnię wrzucamy przyprawione piersi, obsmażamy z dwóch stron chwilę, a później najlepiej lekko podlać wodą (1-2 łyżki), przykryć pokrywką i dusić na małym ogniu. Dzięki temu mięso nie jest suche. Jeśli chcemy bardziej wysuszone smażymy bez pokrywki, od czasu do czasu podlewając wodą, ale generalnie dążymy do tego, żeby w wodzie nie stało.              Tak więc zbierając Wasze liczne pytania i odpowiadając na obawy przed smażeniem mięsa bez tłuszczu (że będzie przywierać, że będzie suche, że spali się szybciej niż dojdzie w środku itp.) odpowiadam w tym poście na wszystko. Podstawowe zasady przyrządzania zwykłej piersi to odpowiednia przyprawa, smażenie pod przykryciem, kontrola poziomu wody i mały ogień.             Wartość energetyczna 1 piersi z kurczaka (250g) – 250kcal Wartość energetyczna 1 porcji (1/2 piersi) – 125kcal 