Składniki: mąka pełnoziarnista pszenna (170g) 1 jajko (60g) mleko (50ml)  drożdże (20g) 1 łyżeczka cukru (10g) 1 łyżeczka oleju (5ml) 1 łyżeczka cukru pudru do posypania (5g) mus owocowy (300g)           Przygotowanie: Do garnka wlewamy mleko, lekko podgrzewamy, dodajemy drożdże, łyżeczkę cukru i łyżeczkę mąki. Mieszamy i zostawiamy rozczyn przykryty ściereczką do wyrośnięcia. Do miski wsypujemy ok. 150g mąki, wbijamy jajko i wlewamy wyrośnięty rozczyn. Wszystkie składniki wyrabiamy na gładką masę. Na końcu wlewamy łyżeczkę oleju i jeszcze przez chwilę zagniatamy ciasto – dzięki tłuszczowi zacznie nam ładnie odchodzić od dłoni. Wyrobione ciasto przykrywamy ściereczką i zostawiamy do wyrośnięcia na ok. 30 minut. Następnie podsypujemy blat mąką, wyciągamy ciasto i wałkujemy je na grubość ok. 5mm. Wykrawamy prostokąty o wymiarach 10x5cm, na środek nakładamy łyżkę musu owocowego i nakładamy boki ciasta na zakładkę. Zresztą jak zawiniecie, to już Wasza fantazja. Drożdżówki układamy na papierze do pieczenia i zostawiamy do wyrośnięcia na ok. 40 minut. Następnie pieczemy w temperaturze 180st. ok. 20 minut. Jak ktoś lubi, to po upieczeniu można posypać je lekko cukrem pudrem. Z podanych proporcji wychodzi 12szt. małych drożdżówek.          Mus owocowy – najłatwiejszy do zrobienia, to mus jabłkowy, bo te owoce są cały rok i raczej nie powinno być problemu. Podobnie gruszkowy z dodatkami kiwi, ananasów, brzoskwiń z puszki. W moich drożdżówkach jest mus z pigwy, bo zrobiłam sobie taki latem do słoików.    Jak zrobić mus?   Owoce obieramy ze skórki, kroimy na niezbyt duże cząstki, wkładamy do garnka, podlewamy odrobiną wody, żeby nam nie przywarły i gotujemy, aż się rozpadną. Ja zazwyczaj ich nie słodzę, bo wybieram takie owoce, żeby nie było to konieczne, ale jak ktoś ma ochotę, to odrobina cukru nie zaszkodzi. Wartość energetyczna całego ciasta drożdżowego z musem – 960kcal Wartość energetyczna 1 drożdżówki z musem owocowym – 80kcal 