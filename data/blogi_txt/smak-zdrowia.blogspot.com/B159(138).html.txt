Składniki:  12 dużych biszkoptów (60g)  serek biały President 0% (350g)  cukier puder (50g)  żelatyna (10g)  woda (100ml)  kawa (100ml)  3 kostki czekolady mlecznej (15g)  cynamon mielony (1-2 łyżeczki)           Przygotowanie:  W misce miksujemy biały serek z cukrem pudrem. Można użyć cukru waniliowego, można nawet mniej posłodzić, mi pasowało już po 30g, ale rodzinka woli słodsze, więc ostatecznie stanęło na 50g. Do filiżanki wlewamy 100ml wrzątku, wsypujemy żelatynę, dokładnie rozpuszczamy i dodajemy do serka ciągle miksując. Odstawiamy do lodówki, żeby lekko stężało.   W kubeczku przygotowujemy kawę, według uznania, mocną, słabą, słodzoną, niesłodzoną. W kawie moczymy biszkopty i takie nasączone układamy w naczyniu lub na talerzu, na dolną warstwę 6szt dużych.   Na biszkopty wylewamy połowę serka z żelatyną i równomiernie go rozkładamy. Posypujemy ta warstwę cynamonem i układamy kolejne 6 biszkoptów nasączonych kawą. Następnie wylewamy drugą połowę serka, wygładzamy i posypujemy cynamonem, a na końcu startą czekoladą. Deser chłodzimy kilka godzin w lodówce.   Z podanych proporcji wychodzi 6 porcji. Wskazówki dietetyczne:    Nie jestem zwolenniczką maksymalnie odchudzonych serków, ale wyjątek, kiedy je stosuję, to desery. Serek President 0% ma napisane na opakowaniu, że ma 63kcal/100g, więc jest to spora oszczędność kalorii w takim deserze, a naprawdę jest bardzo smaczny i ma kremową konsystencję.   Ja użyłam cukru, bo nie do końca smak słodziku mi odpowiada, ale wiem, że wiele osób tutaj go używa, więc w wersji bez cukru również macie policzone. Ile słodziku użyć, to ja nie wiem, nie mam wprawy, więc musicie sami sobie poradzić.   Biszkopty użyłam gotowe, takie większe. Oczywiście można by było się pobawić w pieczenie dietetycznych i własnych, ale ja też czasem mam lenia i szukam prostych rozwiązań i od kupnych na pewno nic nikomu nie będzie. A dzięki temu, że nie musiałam piec ten deser wykonałam w 15 minut!   Posypka z normalnej czekolady, gorzka zdrowsza, ale dzieci nie bardzo lubią, więc jest mleczna, 3 kosteczki starte na tarce w zupełności wystarczyły na pokrycie całego deseru. A tiramisu bez czekolady… Patrząc logicznie, pół kostki czekolady na jedną porcję, to czysta przyjemność w dozwolonych ilościach, więc wręcz namawiam, żeby z tego nie rezygnować. Kawa do namoczenia  biszkoptów w dowolnych ilościach. Na zdjęciu jak widzicie za dużo jej nie użyłam, bo dzieci nie lubią, a przecież głównie dla nich to zrobiłam. W wersji „dla dorosłych” z pewnością kawy będzie więcej i będzie widoczna gołym okiem. Jak w prawdziwym tiramisu.    Wartość energetyczna całego tiramisu – 725kcal Wartość energetyczna 1 porcji tiramisu  - 120kcal Wartość energetyczna całego tiramisu bez cukru, ze słodzikiem – 525kcal Wartość energetyczna 1 porcji tiramisu ze słodzikiem – 87kcal 