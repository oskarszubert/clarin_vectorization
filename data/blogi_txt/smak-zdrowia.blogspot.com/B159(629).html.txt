Składniki na ciasto drożdżowe: mąka pełnoziarnista (200g) jajko (60g) mleko (100ml) drożdże (25g) 1 łyżeczka cukru (10g) olej (10g) przyprawy  Składniki na farsz: kapusta kiszona (500g) pieczarki (200g) 3 małe cebule (150g) przyprawy   Przygotowanie: Przygotowujemy rozczyn drożdżowy: podgrzewamy lekko mleko, wrzucamy drożdże, łyżkę mąki i łyżeczkę cukru. Mieszamy aż do rozpuszczenia i zostawiamy pod przykryciem do wyrośnięcia. W tym czasie do miski wsypujemy mąkę z przyprawami (sól do smaku i jakiekolwiek przyprawy, które dadzą temu smaczek), wbijamy jajko, lekko mieszamy. Dodajemy wyrośnięty rozczyn, lekko mieszamy, żeby wszystkie składniki się związały, po czym wyrabiamy ciasto ręcznie. Jak już będzie w miarę jednolite, to polewamy je łyżką oleju i jeszcze chwilę wyrabiamy Dzięki tłuszczowi będzie nam ładnie odchodzić od dłoni. Ciasto zostawiamy pod ściereczką do wyrośnięcia.  Przygotowujemy farsz, gotujemy kapustę w osolonej wodzie. W międzyczasie kroimy cebulę w kosteczkę, pieczarki trzemy na tarce o grubych oczkach i podsmażamy na patelni. Ugotowaną kapustę odsączamy z nadmiaru wody, dodajemy cebulę z pieczarkami i przyprawiamy. Cały farsz najlepiej mielimy w maszynce lub przed ugotowaniem drobno kroimy kapustę i to też powinno wystarczyć.  Wyrośnięte ciasto drożdżowe wałkujemy na prostokąt, nakładamy warstwę farszu (ok. 1cm) na cały prostokąt, zostawiając ok. 1-2cm czystego ciasta z każdej strony. Zwijamy roladę, końcówkę ciasta zwilżamy wodą i przyklejamy do reszty ciasta, boki również podklejamy tak, żeby nam farsz nie uciekł.  Roladę wkładamy na blaszkę, na papier do pieczenia, zostawiamy chwilę do wyrośnięcia, po czym pieczemy w temperaturze 180st. ok. 30-40 minut, aż się przyrumieni.  Z podanych proporcji wychodzi rolada ok. 25cm, z czego pokroiłam 18 porcji o grubości średnio 1-1,5cm. Wartość energetyczna całej rolady kapuścianej – 1090kcal Wartość energetyczna 1 porcji – 60kcal 