Składniki na ciasto: woda (250ml) mąka (100g) 2 jajka (120g) masło (10g) 1 łyżeczka proszku do pieczenia Składniki na krem: serek biały President 0% (350g) cukier waniliowy (30g) żelatyna (10g) woda (100ml) 4 kostki czekolady (20g) 1 łyżka mleka (10ml) Przygotowanie: Wodę i masło gotujemy na małym ogniu, następnie wsypujemy mąkę z proszkiem do pieczenia i energicznie mieszamy, aż masa będzie odstawać od brzegów garnka. Po przestudzeniu wmiksowujemy surowe jajka. Masę nakładamy do tutki i wyciskamy małe eklerki ok. 6cm długie. Jeśli nie macie tutki, to zwilżoną dłonią formujemy wałeczki. Układamy na blaszce na papierze do pieczenia. Między eklerkami  zachowujemy odległość ok. 3cm. Pieczemy w temperaturze 180st., można na termoobiegu ok. 15-20 minut, aż do uzyskania rumianego koloru. Mają być suche na zewnątrz i sprawiać wrażenie lekkich i pustych w środku. Eklerki kroimy wzdłuż i usuwamy ewentualnie mokre środki. Z podanych proporcji wychodzi 30 mini eklerków. Przygotowujemy krem. W gorącej wodzie rozpuszczamy żelatynę i cukier, miksujemy blenderem razem z serkiem na gładką masę. Zostawiamy do całkowitego zastygnięcia. Następnie masę nakładamy do tutki i wyciskamy do eklerków. Polewa czekoladowa jest dość symboliczna bym powiedziała, ale jak eklerek bez czekolady? Zatem rozpuszczamy w łyżce mleka naszą czekoladę i tym smarujemy wierzch eklerków.    Wskazówki dietetyczne:      Krem serowy jest delikatny i puszysty i przypomina prawdziwy eklerkowy krem. Dla mnie ta ilość cukru jest wystarczająca, ale to każdego indywidualna sprawa czy da więcej. Na pewno nie rezygnujcie z czekolady. Eklerki muszą być w czekoladzie, choćby symbolicznie. Ciasto na eklerki jest z masłem. I polecam z niego nie rezygnować, bo dodaje chrupkości. Robiłam kiedyś ptysiowe bez tłuszczu, da się i w smaku jest takie samo, ale bardzo szybko robi się miękkie, więc przy eklerkach taka opcja odpada. Myślę, że to i tak fajna dietetyczna alternatywa, więc nie ma co przesadzać z maksymalnym odchudzaniem tych ciastek. Jak Wam się eklerki nie wysuszą dobrze w środku, to tragedii nie ma, a z dietetycznego punktu widzenia to nawet lepiej, bo miękki środek można wydrapać łyżeczką. Trochę zbędnych kalorii idzie do śmietnika, a zostaje nam cieniutkie chrupiące ciasteczko, które wypełniamy kremem. To krem jest tu najważniejszy, a nie „opakowanie”.       Wartość energetyczna całego ciasta na eklerki – 600kcal Wartość energetyczna kremu i polewy czekoladowej – 490kcal Wartość energetyczna 1 eklerka z polewą czekoladową – 36kcal 