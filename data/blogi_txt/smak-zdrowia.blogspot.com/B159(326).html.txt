Odchudzona wersja królewicza, smakiem podobne, wyglądem również, ale dostałam zakaz od męża na nazwanie go królewiczem, bo on jako miłośnik tego ciasta stwierdził, że to prawie królewicz, a PRAWIE, to nie to samo, co dokładnie. No niech mu będzie, dla mnie smaczne, więc dodaję przepis. Obliczyłam też ile kalorii ma taki tradycyjny królewicz z przepisu, który posiadam – takie same przepisy są na różnych blogach, wartość podaję na dole, jako ciekawostkę dla porównania.       Składniki na placki miodowe:  mąka pełnoziarnista pszenna (150g)  1 jajko (60g)  1 łyżka miodu (25g)  woda (75ml)  margaryna (10g)  1 łyżeczka sody Składniki na poncz:  sok z ½ cytryny  woda (100ml)  1 łyżeczka cukru (10g)    Składniki na biszkopt:  1 jajko (60g)  1 łyżeczka cukru (10g)  1 łyżka mąki pełnoziarnistej (15g)  1 łyżeczka proszku do pieczenia    Składniki na masę:  1 budyń waniliowy mleko (500ml)    Składniki na polewę czekoladową:  mleko (50ml) 1 łyżka mleka w proszku (15g)  1 łyżeczka cukru (10g)  ½ łyżeczki kakao (2,5g)    Przygotowanie:  Przepis jest podany na blaszkę o wymiarach 30x15cm, specjalnie małą, żeby potem nie zostać z blachą ciasta, którą trzeba koniecznie zjeść, żeby się nie zmarnowało. Jeśli chcecie ciasto na tradycyjną blachę o wymiarach 40x25cm, to musicie zrobić podwójną porcję.    Placki miodowe – wszystkie składniki zagniatamy, dzielimy ciasto na dwie części, wykładamy nimi blaszki i pieczemy w temperaturze 180st. ok. 10 minut, aż będą lekko brązowe (kolor miodowy). W odchudzonej wersji jest 10g margaryny, przez co placki są dość twarde, zatem zaraz po upieczeniu proponuję je ponakłuwać widelcem i naponczować. Poncz przygotowujemy z gorącej wody, soku z cytryny i cukru.    Biszkopt – białko ubijamy na sztywną pianę, dodajemy cukier i żółtko ciągle miksując. Następnie już bez miksowania delikatnie mieszamy z mąką i proszkiem do pieczenia. Wylewamy masę na blaszkę na papier do pieczenia i pieczemy w temperaturze 180st. ok. 10 minut.    Masa budyniowa – gotujemy budyń według przepisu na opakowaniu. Nie dodajemy żadnego masła tylko ciepłym budyniem przekładamy ciasto. Uprzedzając Wasze pytania – nie wiem czy pochodzi potem mlekiem, bo to przepis na małą blaszkę, 12 kawałków i to u mnie zeszło w dwa dni i nie zdążyło mlekiem podejść.    Polewa czekoladowa – do ciepłego mleka dodajemy mleko w proszku, cukier i kakao i mieszamy, aż do rozpuszczenia wszystkich składników. Przełożenie ciasta: placek miodowy - ½ budyniu – biszkopt - ½ budyniu - placek miodowy - polewa czekoladowa.    Przed podaniem kilka godzin schładzamy ciasto w lodówce.  Z podanych proporcji wychodzi 12 kawałków o wymiarach ok. 5x5cm.          Wartość energetyczna 1 porcji dietetycznej wersji królewicza – 140kcal Wartość energetyczna 1 porcji tradycyjnej wersji królewicza – 325kcal 