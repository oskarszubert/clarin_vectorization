Inna wersja leniwych, z jajkiem. Bardzo smaczne i delikatne z mąką pełnoziarnistą.           Składniki: ziemniaki (1/2kg) kostka białego chudego sera (250g) 1 jajko (60g) mąka pełnoziarnista (50g) przyprawy  (sól, pieprz)Składniki na sos beszamelowy:  masło (10g)  mąka pełnoziarnista (25g)  mleko (100ml)  przyprawy  (sól)            Przygotowanie: Ziemniaki gotujemy w mundurkach, obieramy i zgniatamy tłuczkiem jeszcze na gorąco, wtedy mniej grudek. Do przestudzonych ziemniaków dodajemy biały ser, surowe jajko i 2 czubate łyżki mąki pełnoziarnistej (50g), przyprawiamy i dokładnie mieszamy na gładką masę. Najlepiej przykryć czymś i wstawić na jakiś czas do lodówki, wtedy masa stwardnieje i będzie łatwiej formować kluski. Przyprawianie – polecam moją sprawdzoną metodę, jak już wam ta masa na kluski będzie smakować po przyprawieniu, to należy dodać do niej jeszcze ½ łyżeczki soli lub nawet całą małą przesolić. Podczas gotowania sól tracimy, więc akurat ten nadmiar „ucieknie”, a zostaną smaczne i doprawione leniwe. Inaczej wychodzą mdłe, ale to też nie problem, można doprawić na talerzu. Jak ciasto nam ładnie stwardnieje w lodówce, to wyciągamy na blat. Jest dość kleiste, więc polecam zwilżyć blat zimną wodą i po problemie (to odmiana dla wcześniejszego podsypywania w nieskończoność mąką). Z ciasta formujemy wałek i kroimy leniwe, tak jak kopytka. Wrzucamy na osolony wrzątek i gotujemy chwilę, ok. 1 minutę. Z podanych proporcji wychodzi 40szt.     Sos beszamelowy podaję jako propozycję - opcjonalnie. Masło rozpuszczamy na patelni, dodajemy mąkę, mieszamy tak, żeby się połączyła z masłem, dodajemy przyprawy (ja głównie sól) i do tego wlewamy zimne mleko. Mieszamy dokładnie aż do zagotowania i zgęstnienia. Sos wystarcza, żeby każdą kluskę polać mniej więcej taką ilością jak na zdjęciu.        Wartość energetyczna całego ciasta na leniwe serowo-ziemniaczane – 815kcal Wartość energetyczna 1 leniwego serowo-ziemniaczanego – 20kcal Wartość energetyczna całego sosu beszamelowego - 200kcal Porcja leniwych (10szt) z 1/4 sosu - 250kcal 