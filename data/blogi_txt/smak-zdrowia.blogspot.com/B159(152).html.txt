Sos winegret, w którym jednym z podstawowych składników jest oliwa praktycznie wyszedł u mnie z użycia. Więc wykombinowałam coś, co mi urozmaici smak zielonej sałaty, gotowanych warzyw. Taka alternatywa dla winegret. W poniższym przepisie proporcje dowolne, ja robię to mniej więcej według tego, co podałam, ale sami sobie dobierzcie jak Wam smakuje.                Składniki: 2 łyżki octu winnego (lub innego dowolnego)  1 łyżeczka maggi  1 ząbek czosnku  pieprz czarny mielony  zielenina (dowolna) Przygotowanie:  Czosnek przeciskamy przez praskę lub drobno kroimy, zieleninę siekamy. Wszystko mieszamy z przyprawami, najlepiej w słoiczku i wstawiamy do lodówki, żeby przeszło smakami. Ja zwykle robię potrójną porcję tego sosu i przechowuję go w lodówce nawet 3-4 dni.   Stosować można go do wielu surówek i warzyw. To co mi się nasuwa przede wszystkim to sałata zielona do obiadu, sałatka z pomidorów i cebuli, wszelkie gotowane warzywa, marchewka, kalafior, brukselka. Dałam też przepis kiedyś na sałatkę z ziemniaków z takim właśnie dressingiem, a ostatnio surówka ze świeżej cukinii podana właśnie z tym sosikiem zamiast oliwy.   Kalorii liczyć nie będę, bo to prawie nic przy prawdziwym winegrecie. Dla mnie idealne zastępstwo w niskokalorycznym wydaniu, choć w smaku inny, ale spełnia podobną funkcję w surówkach. 