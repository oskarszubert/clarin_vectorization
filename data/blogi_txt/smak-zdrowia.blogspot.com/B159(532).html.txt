Wskazówki dietetyczne      Długo się zastanawiałam, czy da się zrobić dietetyczne pierogi i w końcu podjęłam próbę odchudzenia moich ukochanych ruskich, zresztą nie tylko ruskich, bo pierogi prawie wszystkie lubię. Wcześniej robiłam pierogi z białej mąki, nie bawiłam się w wałkowanie ciasta, odkrawałam po kawałku, ręką rozpłaszczałam i kleiłam z farszem. Skutek – dość grube ciasto, a co za tym idzie mała mączna bomba kaloryczna. Nigdy nie liczyłam kalorii swoich pierogów z dawnych czasów, może to i lepiej, ale znalazłam zdjęcie pierożka na kobiecej dłoni, wielkość mojego, podają że to 90kcal/1szt. Także przy moim podejściu dietetycznym wychodzi, że niewiele można ich zjeść. Ale jeśli ktoś lubi pierogi, to zje ich na pewno więcej -  i po diecie... Chociaż znam takich co zjedzą 4szt i twierdzą że taaak się najedli. Myślę, że taką ilością to zadowolą się tylko ci, co tak naprawdę pierogów nie lubią.           Składniki na ciasto: mąka pszenna pełnoziarnista (150g)  woda (50ml)  ½ łyżeczki soli Przygotowanie:  Mój niezawodny sposób na ciasto, zawsze wychodzi takie samo. Do miski wsypujemy mąkę z solą i wlewamy gorącą wodę jednocześnie mieszając mąkę łyżką. Jak już się mąka połączy lekko z wodą, to wyrabiamy ciasto ręką. Te proporcje są na dość twarde ciasto, bo zależało mi na tym, żeby je porządnie i cienko rozwałkować. Miękkie nie może być zbyć cienkie, bo się podczas sklejania rozrywa, dlatego na potrzeby dietetyczne zrobiłam twarde, co nie ma wpływu na smak później, bo po ugotowaniu są bardzo smaczne. Zatem jak już ciasto mamy wyrobione, to je bardzo cienko wałkujemy, ja doszłam myślę do 1-2mm. Przy tak cienkim rozwałkowaniu i takich proporcjach wychodzi 25szt. Wartość energetyczna całego ciasta na pierogi – 525kcal Wartość energetyczna 1 ciasta pierogowego – 21kcal Pierogi ruskie             Składniki na farsz:  1 kostka chudego białego sera (200g)  ziemniaki (200g)  cebula (200g)  przyprawy (sól, pieprz)                Przygotowanie:  Proporcje, które od lat zachowuję to 1:1:1. Tak najbardziej smakują wszystkim z moich najbliższych. Ziemniaki gotujemy w mundurkach, bo są smaczniejsze i zachowują więcej składników odżywczych, biały ser używamy chudy. Cebulę kroimy w kosteczkę i podsmażamy na patelni. Ugotowane ziemniaki, ser i cebulę ubijamy tłuczkiem na gładką masę i przyprawiamy. Mam taką zasadę do farszu, że jak już uznaję, że jest dobrze przyprawiony, to dodaję jeszcze ½ łyżeczki soli, żeby był lekko przesolony, bo przy gotowaniu trochę tej soli traci i akurat wychodzi taki jaki miał być. Z podanych proporcji wychodzi 25szt.          Wartość energetyczna całego farszu na pierogi ruskie – 440kcal    Wartość energetyczna 1 porcji farszu – 18kcal    Wartość energetyczna 1 dietetycznego pieroga ruskiego – 39kcal    Wartość energetyczna 1 tradycyjnego pieroga ruskiego – 90kcal          Pierogi z kapustą i grzybami             Składniki:  kapusta kiszona (200g)  pieczarki (200g)  cebula (200g)  przyprawy (sól, pieprz, kminek)                  Przygotowanie:  Podobnie jak w ruskich stosuję zasadę 1:1:1. Kapustę drobno kroimy i gotujemy w osolonej wodzie, następnie wodę odsączamy. Cebulę kroimy w kosteczkę, pieczarki ścieramy na tarce i całość smażymy na patelni. Wszystko mieszamy z kapustą i przyprawiamy. Z podanych proporcji wychodzi 25szt.    Wartość energetyczna całego farszu z kapusty – 135kcal    Wartość energetyczna 1 porcji farszu – 5kcal    Wartość energetyczna 1 dietetycznego pieroga z kapustą i grzybami – 25kcal    Wartość energetyczna 1 tradycyjnego pieroga z kapustą i grzybami – 70kcal                CIEKAWOSTKA Podsumowując, im cieńsze ciasto tym bardziej dietetycznie. W ramach ciekawostki przedstawiam Wam talerz dietetycznych pierogów ruskich z cebulką (11szt). Myślę, że każdy przeciętny człowiek by się tym najadł. Ale gdyby to były pierogi z białej mąki, z grubszego ciasta, to 11szt z cebulką podsmażaną na 1 łyżeczce oleju... Tylko, że mówimy tu o pierogach z wody, a kto z Was je zwykle podsmaża na dość głębokim oleju? O śmietanie nie wspomnę. Także polecam przyjrzeć się liczbom, jeść zdrowo i zapewniam, że równie smacznie.            Wartość energetyczna 1 dietetycznej porcji z cebulką (11szt) – 430kcal    Wartość energetyczna 1 tradycyjnej porcji (11szt) z cebulką na oleju – 1000kcal    Wartość energetyczna 1 tradycyjnej porcji (11szt) podsmażonych na oleju (2 łyżki) – 1180kcal 