Wyciągnęłam moją ulubiona swego czasu książkę kucharską „Kuchnia Kryszny” i znalazłam tam przepis na potrawę o nazwie Kitri. Prawdziwą kuchnię Kryszny miałam okazję kilka razy w życiu próbować podczas Przystanku Woodstock w Żarach. Zafascynowana serwowanymi przez nich daniami, w końcu nabyłam książkę. Ale nigdy smaku tamtych potraw nie udało mi się osiągnąć, szkoda. Teraz już tym bardziej nie osiągnę, bo przerabiam to na dietetyczne przepisy, ale może chociaż jakaś namiastka wspomnień…          Składniki: ryż biały suchy (100g) kalafior (250g) ziemniaki (200g) fasolka mung sucha lub groch w połówkach suchy (50g) olej (5ml) przyprawy (sól, pieprz, chili, kminek, czarnuszka, kurkuma, papryka słodka, czarny sezam) Przygotowanie: Ryż gotujemy. Fasolkę mung (lub w bardziej polskiej wersji groch w połówkach) gotujemy do miękkości, nawet trochę można ją rozgotować, następnie odcedzamy. Ziemniaki obieramy i kroimy w małą kostkę, kalafiora dzielimy na małe różyczki. Na patelni rozgrzewamy olej i wrzucamy surowe ziemniaki oraz różyczki kalafiora. Dodajemy przyprawy, w tym kurkumę i cały czas mieszając obsmażamy warzywa. Oleju używamy niewiele, ale ma on dość duże znaczenie tutaj, nawet w takiej ilości, bo wtedy warzywa są smaczniejsze, obsmażone w przyprawach i w całej potrawce zachowują swój kształt. Jakby były ugotowane, to przy odgrzewaniu pewnie by się zaczynały rozpadać i straciłyby wygląd. Do podsmażonych warzyw dodajemy ryż i fasolkę, przyprawiamy do smaku i dokładnie mieszamy. Polecam dodać dużo przypraw typowo z kuchni indyjskiej, jeśli posiadacie. Są też gotowe mieszanki przypraw, które bardzo dobrze tu pasują i dodają potrawie całkiem innego smaku niż gdyby to był zwykły ryż z warzywami.      Wartość energetyczna całego ryżu z warzywami – 770kcal Wartość energetyczna 1 porcji (1/3 potrawy) – 255kcal 