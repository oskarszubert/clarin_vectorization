Wskazówki dietetyczne    Przygotowane dietetycznie gołąbki z lekkim sosem to gotowe danie obiadowe, do którego nie musimy nic więcej dorabiać, zatem jak zrobimy gar gołąbków to wystarczy odgrzać i szybki obiad gotowy. Ale samo zrobienie jest czasochłonne, łatwe, ale trochę czasu trzeba poświęcić zanim będzie gotowe. Farsze mogą być tradycyjne na bazie ryżu i mięsa mielonego, ale ja lubię wymyślać farsze warzywne, które są lżejsze kalorycznie. Z czasem będę tu dorzucać nowe przepisy na nowe farsze.  Sosy oczywiście robimy dietetyczne, bez śmietany, bez mąki i innych zagęszczaczy. Przepisy na lekkie sosy umieściłam tutaj.  Najwięcej roboty to sparzenie liści kapusty, główkę kapusty obgotowujemy kilka minut we wrzątku, jak liść odchodzi od reszty to go odcinamy i sparzamy tak kolejno największe liście z kapusty. Jeden  liść ma ok. 20kcal. Gołąbki tradycyjne              Składniki:   1 paczka mielonego drobiowego (500g)  1 woreczek ryżu (100g)  2 duże cebule (200g) 1 marchew (100g)  pieczarki (200g)  przyprawy (sól, pieprz) Przygotowanie:   Ryż gotujemy. Cebulę kroimy w kostkę, pieczarki i marchew trzemy na tarce i wszystkie warzywa dusimy na patelni pod przykryciem. Następnie do przestudzonych warzyw dodajemy ryż i mięso mielone. Doprawiamy do smaku, a nawet lekko przesalamy, bo podczas gotowania gołąbków trochę tracą one na przyprawach. Farsz nakładamy na liście, zawijamy i smażymy gołąbki na patelni, gotujemy w dużym garnku lub zapiekamy w piekarniku tak długo, aż kapusta zmięknie. Z podanych proporcji wychodzi 10szt. Wartość energetyczna całego farszu – 900kcal     Wartość energetyczna gotowego gołąbka – 110kcal     Wartość energetyczna tradycyjnego gołąbka bez sosu – 150kcal   Wartość energetyczna tradycyjnego gołąbka z sosem – 200kcal          Gołąbki warzywne z dynią       Składniki:   1 woreczek ryżu (100g)  2 duże cebule (200g)  dynia (500g)  brokuł (250g)  marchew (100g)  przyprawy (sól, pieprz, curry, papryka słodka, suszone zioła) Przygotowanie:  Ryż i brokuł gotujemy. Cebulę kroimy w kosteczkę, dynię w dużą kostkę, marchew trzemy na tarce. Wszystkie warzywa dusimy na patelni pod przykryciem. Do przestudzonych warzyw dodajemy ryż i pokrojony brokuł, doprawiamy do smaku. Farsz nakładamy na liście, zawijamy i smażymy gołąbki na patelni, gotujemy w dużym garnku lub zapiekamy w piekarniku tak długo, aż kapusta zmięknie. Z podanych proporcji wychodzi 10szt.          Wartość energetyczna całego farszu – 600kcal     Wartość energetyczna gotowego gołąbka – 80kcal     Wartość energetyczna tradycyjnego gołąbka bez sosu – 150kcal   Wartość energetyczna tradycyjnego gołąbka z sosem – 200kcal 