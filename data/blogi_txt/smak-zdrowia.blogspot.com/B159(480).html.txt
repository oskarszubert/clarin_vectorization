Wskazówki dietetyczne      Alternatywa dla wcześniej używanego masełka, żeby nikt mi nie mówił, że ileż można jeść serek kanapkowy i plasterek wędliny na to. Pasty kanapkowe są bardzo zróżnicowane smakowo i jest to super urozmaicenie nudnych codziennych kanapek. Robi się je szybko, wystarczy nawrzucać, zmiksować i gotowe. Ja proponuję pasty na bazie białego sera i jajek, takie mi najbardziej smakują. Ale kto wie, może kiedyś wymyślę coś innego, to wtedy też dodam przepisy. Podstawa do pasty – serek wiejski (jest bardziej „mokry”) lub kostka białego chudego twarożku jak ktoś woli, ważne aby było niskokalorycznie i smacznie. Do tego dodatki, chude wędliny, ryby, warzywa i przyprawy, dużo przypraw, żeby miało to zdecydowanie określony smak,  a nie jakaś tam biała nikaja masa. Kombinacje dowolne, moje to tylko przykłady. Podaję wartość kaloryczną dla całej pasty, trudno określić na ile kanapek starczy, bo każdy smaruje na inną grubość, także sami sobie policzcie na oko ile kalorii na jedną kanapkę.     Pasta jajeczna      Składniki:    serek wiejski (200g)    2 jajka (120g)    przyprawy (sól, pieprz, przyprawa do potraw z jajek)      Przygotowanie:    Serek wiejski miksujemy, jajka gotujemy i trzemy na tarce o drobnych oczkach lub po prostu wszystko miksujemy na gadką masę i przyprawiamy.                   Wartość energetyczna całej pasty jajecznej – 385kcal   Wartość energetyczna na 100g - 120kcal/100g          Pasta rybna        Składniki:  serek wiejski (200g)  2 jajka (120g)  ryba wędzona (100g)  3-4 ogórki kiszone lub konserwowe (100g)  1 mała cebula (50g)  przyprawy (sól, pieprz)     Przygotowanie:  Serek wiejski i ugotowane jajka miksujemy na gładką masę. Ogórki kroimy w drobną kostkę lub trzemy na tarce o grubych oczkach, cebulę kroimy w drobną kosteczkę. Rybę obieramy z ości i dzielimy na małe cząstki. Wszystkie składniki mieszamy i przyprawiamy.            Wartość energetyczna całej pasty rybnej – 510kcal  Wartość energetyczna na 100g - 90kcal/100g         Pasta z wędliną         Składniki: serek wiejski (200g)  2 jajka (120g)  wędlina drobiowa (100g) szczypiorek  przyprawy (sól, pieprz)    Przygotowanie:  Serek wiejski, ugotowane jajka i wędlinę miksujemy na gładką masę, dodajemy posiekany szczypiorek i przyprawiamy. Opcjonalnie można wędlinę pokroić na drobną kosteczkę i dodać do zmiksowanego serka i jajek.              Wartość energetyczna całej pasty z wędliną – 480kcal  Wartość energetyczna na 100g - 115kcal/100g Pasta z paluszków krabowych         Składniki:   serek wiejski (200g)  2 jajka (120g)  ½ paczki surimi (125g)  przyprawy (sól, pieprz, papryka słodka)    Przygotowanie:  Serek wiejski, ugotowane jajka i paluszki krabowe miksujemy na gładką masę i przyprawiamy.                 Wartość energetyczna całej pasty z paluszków krabowych – 525kcal  Wartość energetyczna na 100g - 120kcal/100g           Pasta paprykowa         Składniki: serek wiejski (200g)  2 jajka (120g)  papryka konserwowa (100g) przyprawy (sól, pieprz, papryka słodka, chili)    Przygotowanie: Serek wiejski, ugotowane jajka i paprykę konserwową miksujemy na gładką masę i przyprawiamy.               Wartość energetyczna całej pasty paprykowej – 410kcal  Wartość energetyczna na 100g - 100kcal/100g           Pasta awokado         Składniki:   serek wiejski (200g)  1 awokado (150g)  1 mała cebula (50g)  sok z ½ cytryny  ½ papryczki chili  przyprawy (sól, pieprz, chili) Przygotowanie:  Serek wiejski, wydrążone awokado i cebulę miksujemy na gładką masę. Dodajemy sok z cytryny, posiekaną papryczkę chili i przyprawiamy.            Wartość energetyczna całej pasty awokado – 455kcal  Wartość energetyczna na 100g - 115kcal/100g 