Przedstawiam kilka sposobów na królika, jakby ktoś był chętny. Kalorii nie liczę, bo na królikach zasadniczo się nie znam. Jednego dorwałam, to sukcesywnie coś robiłam, pierwszy raz wszystko, bo w pierwszej chwili pojęcia nie miałam co z nim zrobić. Wyczytałam, że to zdrowe mięso, więc czemu nie królik zamiast piersi z kurczaka. Tuszka królika ma 150kcal/100g, więc też nie jest z nią tak źle kalorycznie. Proporcji nie podaję, bo królik królikowi nie równy, a nic nie ważyłam. Taka tam moja radosna twórczość.     Roladki z królika       Zrobiłam je z tej części mięsa, które przylega do żeberek, oddzieliłam je dość delikatnie, żeby zachować mięso raczej w całości. Na płacie mięsnym nałożyłam przygotowany farsz i zawinęłam to w roladę. I teraz ciekawostka. Myślałam, że jak przy piersi z kurczaka czy schabie, jak położę na patelni sklepieniem do dołu, to mam sprawę załatwioną i się będzie smażyło. Jak się okazało, mięso królika podczas obróbki cieplnej puchnie, zatem idealnie mi się rozwinęło. Nie obyło się bez nitki, którą musiałam powiązać roladki, co też Wam radzę zrobić przed smażeniem.      Roladki są dość duże, więc oczywiście można je zjeść jako mięso do obiadu. Ale u nas wyszło inaczej, więc podpowiadam, że po schłodzeniu ładnie można je pokroić na cienkie plasterki i stosować jako dodatek do kanapek.     Roladka z suszoną śliwką w czerwonym winie         Składniki na farsz:  suszone śliwki orzechy włoskie cebula przyprawy (sól, pieprz)  Przygotowanie: Cebulę kroimy w kostkę, podsmażamy na patelni, dodajemy pokrojone suszone śliwki i posiekane orzechy włoskie. Wszystko przyprawiamy dość pikantnie, mieszamy do uzyskania jednolitej kleistej masy. Farsz nakładamy na płaty mięsa, zawijamy w roladkę, przewiązujemy nitką i wrzucamy na rozgrzaną patelnię. Podlewamy czerwonym winem i pod przykryciem dusimy, aż do momentu, kiedy mięso nie będzie już surowe.      Roladka z farszem pieczarkowym       Składniki na farsz:  cebula pieczarki pęczek zielonej pietruszki przyprawy (sól, pieprz) Przygotowanie:  Cebulę kroimy w kostkę, pieczarki trzemy na tarce i wszystko dusimy na patelni pod przykryciem. Pod koniec przyprawiamy i dodajemy posiekaną pietruszkę. Farsz nakładamy na płaty mięsa, zawijamy w roladkę, przewiązujemy nitką i wrzucamy na rozgrzaną patelnię. Dusimy pod przykryciem, aż do momentu, kiedy mięso nie będzie już surowe.       Rosół z królika Po rozebraniu królika na części pierwsze zostały mi żeberka. Na tych żeberkach ugotowałam rosół, przepis każdy zna, więc rozczulać się nad nim nie będę. Jako ciekawostkę podam, że żeberka na surowo wyglądały jakby już nic mięsa na nich nie było. Jednak w trakcie gotowania, te małe kawałeczki powiększyły swoją objętość, więc nawet było co obierać. Obrane mięsko wrzuciłam do rosołu, razem z marchewką, kluseczkami i garścią pokrojonych orzechów laskowych. Smażone udka        Nic łatwiejszego, udko nasoliłam, przyprawiłam i odstawiłam na kilka godzin do lodówki. Później usmażyłam bez tłuszczu – tu zachowałam rozsądek dietetyczny, nie skusiłam się na tłuszczyk jak kiedyś podczas smażenia udek. Udko smakowało, ale już z drugim byłam ambitniejsza. Potrawka z królika       Tak więc drugie udko - na surowo oddzieliłam mięso od kości, pokroiłam na małe kawałki. Do tego przygotowałam surowe ziemniaki, marchewki i cebulę. W pierwszej kolejności podsmażyłam cebulę, później dodałam surowe warzywa i surowe mięso królika, całość przyprawiłam, zamieszałam i pod przykryciem dusiło się w sosie własnym. Potrawką bardzo zajadały się moje dzieci, to była ta wersja królika, którą najbardziej zaakceptowały.                     Szaszłyki z królika Po podziale królika na części zostały mi takie małe kawałki mięsa, które nawet nie wiem jak nazwać. Takie jakby mięso gulaszowe. Zatem pokroiłam je na małe cząstki, poprzekładałam surową marchewką i suszonymi śliwkami, obsypałam przyprawami (jak sama nazwa wskazuje, najlepsza do tego jest przyprawa do kurczaka) i tak powstały szaszłyki. Smażyłam na patelni pod przykryciem, podlewając co jakiś czas wodą. To było ostatnie danie z królika, które nasunęło wniosek, że połączenie tego delikatnego mięsa z suszoną śliwką, to jest dobry pomysł. To wszystko, co widzicie powyżej zrobiłam z jednego ok, 1,5kg królika. 