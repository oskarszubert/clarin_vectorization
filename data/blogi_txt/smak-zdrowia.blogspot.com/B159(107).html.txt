Na Waszą prośbę przedstawiam odchudzone ciasto WZ. Opinie najbliższych pozytywne. Moja mama powiedziała, że bardzo jej przypomina to, które zna w wersji tradycyjnej. Mój mąż bardzo chwalił, a mały Kuba stwierdził: No mama, wyszło Ci to ciacho, nie ma co.             Składniki na placki:  4 jajka (240g) cukier (30g)  mus owocowy (200g)  mąka pszenna (80g)  kakao (20g)  1,5 łyżeczki sody   Składniki na krem:  2 twarogi President 0% (700g)  cukier waniliowy (30g)  cukier (30g)  woda (50ml)  żelatyna (10g)    Składniki na poncz:  woda (50ml)  1 łyżeczka cukru (10g)  sok z ½ cytryny   do posypania 4 kostki czekolady startej na wiórki (20g)     Przygotowanie:  Białka oddzielamy od żółtek, ubijamy na sztywną pianę. Ciągle miksując dodajemy cukier, a następnie kolejno żółtka. Do ubitej masy jajecznej dodajemy mus owocowy. Może to być mus zrobiony z jabłek, gruszek, pigwy lub jakiś niskosłodzony dżem. Miksujemy tak długo, aż wszystkie składniki się ładnie połączą. W osobnym naczyniu mieszamy mąkę z sodą i kakao, żeby uzyskać jednolity kolor. Mieszankę dosypujemy do masy jajecznej i miksujemy. Dwie blaszki o wymiarach 15x30cm wykładamy papierem do pieczenia i do każdej wlewamy połowę ciasta. Pieczemy w temperaturze 180st. ok. 30 minut. Plaski wyciągamy i studzimy.   Przygotowujemy krem. Do miski wrzucamy dwa twarożki, dosypujemy cukier waniliowy i cukier, miksujemy blenderem. W gorącej wodzie rozpuszczamy żelatynę, po czym dolewamy ją powoli do sera i miksujemy tak długo, aż krem będzie lśniący i puszysty. Taka ilość żelatyny spowoduje, że masa serowa lekko stężeje i utrzyma konsystencję kremu. Ale nigdy nie stężeje tak, jak np. serniki na zimno. Najlepiej odstawić krem do lodówki na pół godziny.   Placki nakłuwamy widelcem i ponczujemy. Poncz robimy z gorącej wody, soku z cytryny i łyżeczki cukru. Placki przekładamy tężejącym kremem, takiej konsystencji, żeby się już nie lał. Ciasto wstawiamy na kilka godzin do lodówki. Dekorujemy startą na wiórki czekoladą.   Z podanych proporcji wychodzi 12 kawałków. Wartość energetyczna całego ciasta WZ w wersji dietetycznej – 1800kcal Wartość energetyczna 1 porcji dietetycznej - 150kcal Wartość energetyczna 1 porcji tradycyjnej – 470kcal 