Składniki: 2 piersi z kurczaka (500g) 1 jajko (60g) pistacje (25g) orzechy włoskie (25g) żurawiny (25g) morele suszone (50g) szpinak mrożony (50g) koperek świeże listki bazylii ½ łyżeczki kurkumy mieszanka sałat (150g) kiełki brokuła lub rzodkiewki (50g) pomidorki koktajlowe (250g) przyprawy (sól, pieprz, czosnek)      Sos musztardowy: olej rzepakowy (15ml) musztarda francuska (25g) 2-3 ząbki czosnku ocet cytrynowy/winny (10ml) przyprawy (sól, pieprz, chili, czosnek, zioła prowansalskie) Przygotowanie:  Przygotowujemy roladki. Surowe piersi z kurczaka mielimy w maszynce do mięsa, dodajemy sól, surowe jajko i całość dokładnie mieszamy. Mięso dzielimy na 4 równe części.   Część 1 – dodajemy posiekane listki świeżej bazylii i suszone żurawiny, przyprawiamy delikatnie i dokładnie mieszamy.  Część 2 – dodajemy pistacje (waga 25g po obraniu) i posiekany koperek, przyprawiamy pikantnie i dokładnie mieszamy.  Część 3 – dodajemy rozmrożony i odsączony z nadmiaru wody szpinak (w sezonie można użyć świeżego) oraz orzechy włoskie. Przyprawiamy, pieprzem, czosnkiem i dokładnie mieszamy.  Część 4 – dodajemy pół łyżeczki kurkumy (dla koloru), delikatnie przyprawiamy i dokładnie mieszamy. Przygotowujemy morele suszone – kroimy je w paseczki, ale nie dodajemy do środka.    Do garnka wlewamy wodę, solimy i doprowadzamy do wrzenia.      Na blacie kładziemy kawałek folii spożywczej, skrapiamy ją zimną wodą i z pierwszych trzech rodzajów mięsa (z żurawinami, pistacjami i orzechami włoskimi) formujemy  wałeczki o średnicy około 2cm. Długość dowolna, można mięso podzielić na 3 części, wtedy łatwiej wałeczki przenieść do garnka do gotowania bez utraty kształtu. Folia ma nam służyć jako pomoc do formowania (rolowania) wałeczków oraz do przenoszenia ich z blatu do garnka. Roladki wrzucamy delikatnie na wrzątek, bez folii i gotujemy około 10 minut. Czwarty rodzaj roladek robimy trochę inaczej. Mięso kładziemy na skropioną folię spożywczą, formujemy z niego wąski, ale długi prostokąt, spłaszczamy mięso na około 0,5-1cm. Wzdłuż na środku układamy pokrojone paseczki suszone morele i przy użyciu folii nakładamy na morele dolną i górną część mięsa, rolujemy i formujemy wałek, po czym wrzucamy go na wrzątek i gotujemy około 10 minut. Szczegółowa instrukcja zawijania roladek tutaj. Po ugotowaniu roladki chłodzimy, następnie każdy rodzaj kroimy na plasterki ok. 0,5cm grubości. Proponuję robić krótkie i kształtne roladki, nie ma znaczenia ich długość, bo i tak do sałatki będą skrojone. Przygotowujemy dressing musztardowy. Do kubeczka wlewamy olej rzepakowy, dodajemy ocet cytrynowy lub winny (opcjonalnie sok z cytryny), musztardę francuską, pół łyżeczki soli, pieprz do smaku, pokrojony w kostkę lub przeciśnięty przez praskę czosnek oraz wszelkie suszone zioła (bazylia, majeranek, tymianek, estragon itp.) lub po prostu gotową mieszankę ziół prowansalskich. Całość mieszamy i odstawiamy na pół godziny. Do miski wrzucamy wymyte i osuszone sałaty różnego rodzaju, dodajemy dowolne kiełki, pokrojone w ćwiartki lub połówki pomidorki koktajlowe i pokrojone w plasterki kolorowe roladki. Wszystko polewamy dressingiem. Sałatkę dokładnie mieszamy tuż przed podaniem.         Wartość energetyczna całej kolorowej sałatki z kurczakiem – 1400kcal Wartość energetyczna 1 porcji (1/6 sałatki) – 235kcal 