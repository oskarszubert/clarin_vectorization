Półfrancuskie ciasto drożdżowe zawiera spore ilości masła. Ja dla odmiany zastosowałam olej rzepakowy, w dużo mniejszej ilości niż gdyby to było masło. I muszę powiedzieć, że uzyskałam efekt rozwarstwienia, podobny jak w cieście francuskim. Rogaliki smaczne, mięciutkie i cynamonowe.      Składniki: mleko (100ml) drożdże (20g) 1 jajko (60g) mąka (230g+20g) cukier (15g+30g) cynamon olej rzepakowy (30ml)            Przygotowanie: Robimy rozczyn. Do garnka wlewamy mleko, podgrzewamy je chwilę, żeby było ciepłe, wyłączamy gaz, dodajemy drożdże, 15g cukru i 20g mąki. Całość mieszamy aż do rozpuszczenia drożdży i zostawiamy pod ściereczką na około 15-20 minut, aż rozczyn lekko urośnie. Do miski wbijamy jajko, dodajemy wyrośnięty rozczyn i mąkę. Wyrabiamy ciasto, aż będzie gładkie, pod koniec wlewamy odrobinę oleju (około 5ml), wtedy ciasto łatwo będzie odchodziło od dłoni. Zostawiamy pod ściereczką do wyrośnięcia na około godzinę.    Po tym czasie wykładamy je na blat i wałkujemy na duży prostokąt. Za pomocą pędzelka smarujemy placek olejem i składamy ciasto tak, żeby uzyskać 3 warstwy. Następnie kolejny raz wałkujemy na prostokąt i znowu smarujemy olejem i składamy na 3 warstwy (mamy już 9 warstw). I tak powtarzamy czynności dopóki nam starczy oleju.        Po ostatnim złożeniu wałkujemy ciasto na dość długi i wąski prostokąt. Całość ciasta posypujemy równomiernie cukrem i cynamonem. Następnie kroimy ciasto na trójkąty i każdy zwijamy w rogalik.      Rogaliki układamy na blaszce, na papierze do pieczenia, w sporych odległościach od siebie (16szt wchodzi na największą blachę w piekarniku) i zostawiamy do wyrośnięcia na około 30 minut. Już podczas wyrastania widać charakterystyczne rozwarstwianie się ciasta. Rogaliki pieczemy w temperaturze 160 stopni około 15-20 minut, aż lekko się przyrumienią. Z podanych proporcji wychodzi 16szt. Wartość energetyczna całego ciasta na rogaliki – 1535kcal Wartość energetyczna 1 rogalika – 95kcal 