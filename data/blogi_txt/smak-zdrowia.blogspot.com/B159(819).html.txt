Składniki na ciasto: mąka pszenna (150g) woda (90ml) 1 łyżeczka soli Składniki na farsz: suszone grzyby (20g) 2 duże cebule (200g) 1 łyżeczka bułki tartej (10g)  przyprawy (sól, pieprz) Przygotowanie: Przygotowujemy farsz. Suszone grzyby moczymy ok. 1-2 godzin, po czym gotujemy. Ugotowane odsączamy z nadmiaru wody. Cebulę kroimy w kosteczkę i podsmażamy na patelni pod przykryciem, żeby zmiękła. Dorzucamy cebulę do grzybów i miksujemy blenderem lub przepuszczamy przez maszynkę do mięsa. Dodajemy łyżeczkę bułki tartej i przyprawiamy. Odstawiamy farsz na pół godziny do lodówki, żeby bułka wchłonęła ewentualny nadmiar wody. Do miski wsypujemy mąkę z solą i wlewamy gorącą wodę (wrzątek) jednocześnie mieszając mąkę łyżką. Jak już się mąka połączy lekko z wodą, to wyrabiamy ciasto ręką. Podsypujemy lekko mąką i wałkujemy na cienki 1-2mm placek. Wykrawamy z niego krążki, nakładamy farsz i kleimy uszka. Gotowe uszka wrzucamy na osolony wrzątek i gotujemy kilka minut, aż wypłyną na wierzch. Z podanych proporcji wychodzi 70szt.          Dietetyczność moich uszek polega na tym, że po pierwsze jest tu bardzo cienkie ciasto, dzięki czemu bardziej czuć farsz grzybowy, a mniej mąkę. Po drugie moje krążki są wielkości dużego kieliszka (setki). Farszu wtedy w jednym jest pół łyżeczki. Jasne, że klejenie tych maleństw zajęło mi trochę więcej czasu, ale efekt fajny i wizualnie wydaje się, że się zjadło dużo, a tak naprawdę może to równowartość tradycyjnych 3 uszek (przynajmniej takich jakie ja znam).     Przykładowo -  na talerzu 10 uszek czyli 100kcal. Wartość energetyczna całego ciasta i farszu na uszka – 680kcal Wartość energetyczna 1 uszka – 10kcal 