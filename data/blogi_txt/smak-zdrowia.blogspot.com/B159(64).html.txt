Zainspirowana pewnym domkiem, który niedawno widziałam postanowiłam zrobić swój własny. Napracowałam się, to fakt, ale wczoraj usłyszałam coś, co mi wynagrodziło te kilka godzin spędzonych w kuchni. Mój 4-letni synek zapowietrzał się z zachwytu jak zobaczył chatkę i powiedział: Mamo, zaskoczyłem się tym domkiem, o takim właśnie marzyłem! Dziękuję Ci kochana mamusiu! I dostałam najsłodszego buziaka, chyba słodszego niż te tony lukru, które leżą na dachu.      Składniki na piernik:2 jajka (120g) mąka pełnoziarnista (500g) margaryna (50g) miód (150g) cukier (150g) 2 łyżki kakao 2 łyżeczki proszku do pieczenia 1 przyprawa do piernika Składniki na „śnieg”:2 białka jaj 1 szklanka cukru pudru (150g) Przygotowanie:Margarynę, miód, cukier, kakao i przyprawę do piernika podgrzewamy w garnku aż do rozpuszczenia wszystkich składników. Masę lekko studzimy. Do miski wsypujemy mąkę z proszkiem do pieczenia, wbijamy jajka, lekko mieszamy. Powoli wlewamy przestudzoną masę i zagniatamy jednolite ciasto, które wstawiamy do lodówki na noc. Na drugi dzień wałkujemy na placki o grubości 3-5mm i wycinamy poszczególne części domku według wcześniej przygotowanego papierowego szablonu. Pieczemy w temperaturze 180st. ok. 10 minut. Po przestudzeniu piernikowe elementy będą twarde i gotowe do złożenia. Domek sklejamy na karmel - cukier rozpuszczony na patelni, szybko zastyga, więc musi to być dość szybka akcja. Proponuję poprosić kogoś do pomocy, tak jak ja zaangażowałam mojego kochanego męża, bez którego chyba bym się szybko poddała i domku by nie było. Gotową chatkę dekorujemy naszym śniegiem, czyli białka ubijamy z cukrem pudrem i przy użyciu niezastąpionej tutki wyciskamy mniej lub bardziej udane wzory. Ja udekorowałam poszczególne elementy domku przed sklejaniem, wstawiłam je na 2 godziny do lodówki i dopiero później sklejałam, a na końcu tylko ośnieżyłam dach.      Życzę udanej zabawy, wytrwałości i zadowalającego wyniku! 