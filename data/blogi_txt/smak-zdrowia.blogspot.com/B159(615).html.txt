Eksperymentalnie sprawdziłam, czy moje idealnie puszyste racuchy z przepisu tutaj mogą być tak samo puszyste, jeśli jajko pominiemy, a w to miejsce użyjemy nasion chia. Eksperyment zakończony pomyślnie, więc dla potrzebujących – jest alternatywa.      Składniki: mleko (100ml) mąka (130g+10g) cukier (20g) drożdże (20g) 1 łyżka octu 1 łyżeczka sody szczypta soli woda (40ml) nasiona chia (5g)    więcej o nasionach chia tutaj         Przygotowanie: W kubeczku przygotowujemy roztwór z nasion chia. Wlewamy 40ml wody i wsypujemy 5g nasion, dokładnie mieszamy i zostawiamy na pół godziny, co jakiś czas mieszając. Przygotowujemy rozczyn. Mleko podgrzewamy, żeby było lekko ciepłe, dodajemy drożdże, cukier i łyżeczkę mąki (10g). Wszystko mieszamy i zostawiamy pod ściereczką do wyrośnięcia. Jak rozczyn będzie gotowy przelewamy go do miski, dodajemy roztwór z nasion chia i miksujemy. Dosypujemy stopniowo mąkę i sól ciągle miksując. Do kubeczka wsypujemy sodę i zalewamy ją octem. Roztwór zacznie się pienić. Mieszamy go chwilę, a jak się uspokoi dolewamy do ciasta i chwilę miksujemy. Racuchy smażymy od razu, na bardzo małym ogniu pod przykryciem. Bardzo rosną, więc zachowujemy odległości między plackami. Na jednego racucha spokojnie wystarczy jedna niezbyt duża łyżka ciasta. Z podanych proporcji wychodzi 12szt.    Spostrzeżenia:  Jak dla mnie różnicy w puszystości nie ma, więc nasiona spełniły swoją funkcję wiążącą w cieście. Po lewej przekrój racucha z nasionami chia, po prawej racucha z jajkiem. Wartość energetyczna całego ciasta na racuchy – 690kcal Wartość energetyczna 1 racucha – 60kcal 