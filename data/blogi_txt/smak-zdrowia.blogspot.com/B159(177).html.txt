Jako ciekawostkę przedstawiam fińskie bułeczki. My tu mamy tłusty czwartek, a tam tradycją są te właśnie bułeczki o pięknej nazwie Laskiaispulla (pulla - bułka, laskiais – to zjeżdżanie na sankach). I te bułeczki piecze się na niedzielę, tą po naszym tłustym czwartku, na początek postu. Po obżarstwie tradycją jest, że rodzinnie idzie się zjeżdżać na sankach. Ci to przynajmniej już w tradycji zadbali o spalanie kalorii. Bułeczki z ciekawości upiekłam i polecam, bo są bardzo smaczne i ciekawe. Terveiset Markolle!         Składniki: mleko (100ml) cukier (15g) drożdże (15g) mąka pszenna (180g) masło (20g) 1-2 łyżeczki kardamonu ½ łyżeczki soli  do wypełnienia: dżem niskosłodzony truskawkowy lub malinowy (100g) bita śmietana – ze śmietany 36% (100ml)     Przygotowanie:  W ciepłym mleku rozpuszczamy drożdże, cukier i dodajemy sól i kardamon. Następnie wsypujemy mąkę i wyrabiamy ciasto ręcznie. Na końcu polewamy roztopionym masłem i jeszcze chwilę wyrabiamy. Odstawiamy ciasto w ciepłe miejsce do wyrośnięcia na około 45 minut. Po tym czasie dzielimy ciasto na 12 równych części i formujemy małe bułeczki. Układamy na papierze do pieczenia, przykrywamy ściereczką i zostawiamy na godzinę do wyrośnięcia. Tradycyjne bułki fińskie są wielkości naszych pączków, ale ze względów dietetycznych zrobiłam o połowę mniejsze. Bułki pieczemy w temperaturze 180st. ok. 15-20 minut. Po upieczeniu bułeczki przekrawamy, ugniatamy na ciepło (lub w ogóle wydrążamy środek) tak, żeby zrobić miejsce na nadzienie. Wypełniamy łyżeczką dżemu i odrobiną bitej śmietany. Śmietanę polecam ubić samem, ze 100ml śmietany 36%. Ubijamy ją mikserem tak długo, aż będzie sztywna.   Nie odchudzałam za bardzo tego przepisu, bo chciałam zobaczyć jak smakuje oryginał (przepis jest tradycyjnym fińskim przepisem). Ale dietetyczne wersje jeszcze przede mną!    Wartość energetyczna wszystkich bułeczek z nadzieniem – 1370kcal Wartość energetyczna 1 fińskiej bułeczki – 115kcal 