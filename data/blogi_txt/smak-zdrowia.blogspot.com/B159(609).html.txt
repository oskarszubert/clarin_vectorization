Pokombinowałam z mąką pełnoziarnistą, tak jak prosiliście. I wersja z jabłuszkiem też jest. Jedyna różnica w przepisie, to propozycja mniejszej ilości mąki, bo jest cięższa od białej. Sypałam, aż do uzyskania takiej gęstości ciasta jak w przepisie na białe racuchy i weszło jej mniej. A rosną tak samo!    To do dzieła niedowiarki, te pełnoziarniste też są puchate! Składniki: drożdże (20g) cukier waniliowy (30g) mleko (200ml) mąka pełnoziarnista pszenna (270g) 1 jajko (60g) 1 łyżeczka sody 1 łyżka octu ½ łyżeczki soli   1 duże jabłko (200g) Przygotowanie: Robimy zaczyn, w ciepłym mleku rozpuszczamy drożdże, cukier i mieszamy z łyżką mąki. Zostawiamy pod ściereczką na 15 minut, aż lekko urośnie. Do miski wbijamy jajko, dodajemy wyrośnięty rozczyn i wszystko miksujemy. Dosypujemy stopniowo mąkę i sól ciągle miksując. Do kubeczka wsypujemy sodę i zalewamy ją octem. Roztwór zacznie się pienić. Mieszamy go chwilę, a jak się uspokoi dolewamy do ciasta i chwilę miksujemy. Na końcu wrzucamy pokrojone na plasterki jabłko i mieszamy. Racuchy smażymy od razu, na bardzo małym ogniu pod przykryciem. Bardzo rosną, więc zachowujemy odległości między plackami. Na jednego racucha spokojnie wystarczy jedna niezbyt duża łyżka ciasta. Z podanych proporcji wychodzi 25szt – przy zachowaniu takich samych wielkości jak przy białych puszystych racuchach.             Wartość energetyczna całego ciasta na racuchy z jabłkami – 1400kcal Wartość energetyczna 1 racucha z jabłkami – 55kcal                        Bez dodatku jabłka wychodzi 22szt i są tak samo puchate jak białe racuchy. Wartość energetyczna całego ciasta na racuchy – 1325kcal Wartość energetyczna 1 racucha – 60kcal 