Wskazówki dietetyczne    Tradycyjny omlet, który zawsze robiłam składał się z jajka, 2 łyżek śmietany i łyżki mąki a smażyłam go łyżeczce oleju. Aktualnie znacznie odtłuściłam to danie, przez co stało się też jednym z moich ulubionych. Zamiast śmietany stosuję mleko, mąki nie dodaję w ogóle, oleju do smażenia nie używam.  Przygotowując farsz warzywny stosuję zasadę, że jeśli jest jeden wysokokaloryczny składnik (np. warzywa strączkowe, biały ser) to reszta powinna być z grupy niskokalorycznych, wtedy porcja farszu będzie miała ok. 100kcal. Jeśli dodamy więcej wysokokalorycznych warzyw lub składników (ryby, mięso) to należy przyjąć, że farsz ma 200kcal.  Jeśli chodzi o wskazówki estetyczne to do jajka można dodać kurkumę, wtedy omlet będzie żółty, dodając czerwoną słodką paprykę lub sok z buraczka będzie różowy, sok ze szpinaku – zielony. Można też dodać do ciasta świeży koperek lub zioła, dzięki czemu jest on wzorzysty i ładnie wygląda na talerzu.        Składniki na omlet:      1 jajko (60g)  2 łyżki mleka (30ml) przyprawy (sól, pieprz, przyprawa do potraw z jajek)                Przygotowanie: Jajko roztrzepujemy z mlekiem i przyprawami. Patelnię rozgrzewamy i wylewamy na nią omlet, smażymy na malutkim ogniu. Jeśli patelnia przywiera, to można wcześniej rozsmarować na niej pędzelkiem oliwę, dosłownie 2 krople wystarczą, żeby nie przywierało. Omlet jest gotowy jak z wierzchu będzie ścięty, a spód będzie złocisty. Wtedy delikatnie przekładamy go na talerz, nakładamy farsz i zawijamy.           Wartość energetyczna wersji dietetycznej bez nadzienia – 100kcal   Wartość energetyczna tradycyjnego omleta bez nadzienia (ze śmietaną i mąką) – 200kcal                 Przykładowe farsze (wartość energetyczna 1 porcji – 100kcal)     Marchewkowy:  1 marchew (100g)  2 małe cebule (100g)  ¼ selera (100g)  łyżeczka przecieru pomidorowego (15g)  Marchew i seler trzemy na tarce o dużych oczkach, cebulę kroimy w kostkę, wszystko dusimy na patelni, dodajemy przecier i przyprawiamy (sól, pieprz, papryka słodka).    Szpinakowy:  ½ paczki szpinaku mielonego (200g)  3 cebule (150g)  3 ząbki czosnku  Czosnek podsmażamy z przyprawami (sól, pieprz), dodajemy  szpinak i cebulę, wszystko dusimy na patelni do odparowania wody (z mrożonego szpinaku).    Serowy: ½ serka wiejskiego (75g)  2 cebule (100g)  zioła  Cebulę dusimy z przyprawami (sól, pieprz), dodajemy serek wiejski, chwilę podgrzewamy, aż serek będzie ciepły.     Serowy z rukolą:  ½ serka wiejskiego (75g)  2 cebule (100g)  rukola, endywia lub roszponka  Cebulę dusimy z sałatą, dodajemy serek wiejski, chwilę podgrzewamy, aż serek będzie ciepły. Przyprawiamy solą i pieprzem.    Brokułowy:  4 różyczki brokuła (200g)  3 cebule (150g)  1 marchewka (100g)  1 łyżeczka jogurtu naturalnego Marchew trzemy na tarce, cebulę kroimy w kostkę, dusimy na patelni, dodajemy ugotowanego brokuła. Wszystkie składniki mieszamy, dodajemy przyprawy (sól, pieprz) i łyżeczkę jogurtu naturalnego.    Kalafiorowy:  4 różyczki kalafiora (200g)  3 cebule (150g)  3 ogórki gruntowe (100g)  1 łyżeczka jogurtu naturalnego  ½ pęczka koperku  Cebulę kroimy w kostkę, dusimy na patelni, ogórki kroimy w kostkę, kalafiora gotujemy, koperek siekamy. Wszystkie składniki mieszamy, dodajemy przyprawy (sól, pieprz) i łyżeczkę jogurtu naturalnego.    Pieczarkowy: pieczarki (200g)  4 cebule (200g)  1 ząbek czosnku  Cebulę kroimy w kosteczkę i dusimy na patelni z czosnkiem. Pieczarki kroimy na cząstki i podsmażamy z przyprawami niezbyt długo, żeby nie straciły wyglądu i nie puściły za dużo wody, dodajemy cebulę.     Serowo-szpinakowy:  serka wiejskiego (50g) ½ paczki szpinaku mielonego (200g)   1 cebula (50g)  1-2 ząbki czosnku Cebulę dusimy z rozmrożonym szpinakiem, czosnkiem przeciśniętym przez praskę i przyprawami (sól, pieprz), dodajemy serek wiejski, chwilę podgrzewamy, aż serek będzie ciepły. Wartość energetyczna gotowego omleta z warzywami – 200kcal Wartość energetyczna tradycyjnego omleta z warzywami na oleju (1 łyżka) – 390kcal 