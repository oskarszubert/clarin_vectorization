Roladki z suszonymi pomidorami i bazylią, z dodatkiem dressingu orzechowo-cytrynowego podane z kolorową potrawką ze zdrowej komosy ryżowej, to propozycja obiadowa. Jako dodatek polecam mieszankę kolorowych. Obiad ten jest przykładem jak można smażyć na tłuszczu przy jednoczesnym zachowaniu dietetycznego charakteru potraw. O zdrowych tłuszczach więcej pisałam w poście „Zdrowe tłuszcze” i tam zaznaczyłam, które oleje nadają się do smażenia, a które nie powinny być poddawane wysokim temperaturom. Jedną z propozycji oleju, który nadaje się do smażenia jest olej rzepakowy. Wykorzystując go rozsądnie mamy odpowiednią ilość niezbędnych w codziennej diecie tłuszczy oraz zdrowy i smaczny posiłek.       Roladki z suszonymi pomidorami i bazylią      Składniki:  2 piersi z kurczaka (500g)  1 jajko (60g)  suszone pomidory (50g)  świeże listki bazylii  siemię lniane (20g)  olej rzepakowy (10ml)  przyprawy (sól, pieprz) Przygotowanie:  Piersi z kurczaka mielimy w maszynce do mięsa, dodajemy surowe jajko, doprawiamy i dokładnie mieszamy. Odstawiamy na pół godziny do lodówki, w tym czasie rozgniatamy w moździerzu siemię lniane (można wcześniej podprażyć na suchej patelni), które będzie naszą panierką. Suszone pomidory kroimy w kostkę, a listki bazylii drobno siekamy.   Na blacie kładziemy folię spożywczą, skrapiamy ją wodą i kładziemy na niej 1/6 mielonego mięsa. Zwilżoną dłonią formujemy z mięsa płaski na około 0,5-1cm prostokąt, nakładamy na niego część suszonych pomidorów i posiekanej bazylii i przy pomocy folii zwijamy naszą roladkę. Następnie delikatnie obsypujemy ją siemieniem lnianym z każdej strony, lekko przyciskając ziarenka do roladki. Podobnie postępujemy z pozostałymi pięcioma roladami. Szczegółowa instrukcja zwijania roladek tutaj.   Roladki smażymy na patelni, na oleju rzepakowym, na małym ogniu, z każdej strony, aż będą rumiane. Pamiętajmy tylko, że roladki mają być lekko obsmażone i złociste, a nie smażone w głębokim tłuszczu, bo wtedy nie będą ani zdrowe, ani dietetyczne. Zdrowe tłuszcze są niezbędne, więc taka ilość jak najbardziej jest wskazana i dozwolona w codziennej diecie. Z podanych proporcji wychodzi 6szt.   Wartość energetyczna wszystkich składników na roladki – 900kcal Wartość energetyczna 1 roladki smażonej na oleju rzepakowym – 150kcal Wartość energetyczna 1 roladki smażonej bez tłuszczu – 135kcal Dressing orzechowo-cytrynowy z kardamonem       Składniki: jogurt naturalny (200g)  orzechy włoskie (25g)  1 łyżka soku z cytryny  1 łyżeczka cukru (10g)  ½ łyżeczki kardamonu  przyprawy (sól)   Przygotowanie:  Orzechy włoskie drobno kroimy i wrzucamy do jogurtu naturalnego. Dodajemy sok z cytryny, odrobinę soli, cukier do smaku (polecam trzcinowy muscovado) i sproszkowany kardamon. Całość mieszamy i odstawiamy do lodówki na 30 minut, żeby jogurt przeszedł smakiem orzechów.   Wartość energetyczna całego dressingu – 320kcal Wartość energetyczna na 100g – 130kcal/100g    Potrawka z komosy ryżowej z pomidorkami koktajlowymi      Składniki:  komosa ryżowa sucha (100g) pomidorki koktajlowe (150g)  młode cebulki lub 1 mała cebula (50g)  1 czerwona papryka (100g)  olej rzepakowy (5ml) przyprawy (sól, pieprz, chili)   Przygotowanie:  Odmierzoną ilość ziaren komosy ryżowej wsypujemy na sitko i przemywamy gorącą wodą. Dzięki temu po ugotowaniu komosa nie będzie miała gorzkiego posmaku. Następnie gotujemy, tak jak kasze czy ryże, w proporcji 1 szklanka komosy i 2 szklanki wody. Do wody można dodać odrobinę soli i podczas gotowania co jakiś czas trzeba zamieszać, żeby nie przywarła nam do dna. Po wchłonięciu przez ziarna około ¾ płynu ściągamy garnek z gazu, przykrywamy pokrywką i ostawiamy na jakiś czas, żeby ziarna wchłonęły resztę wody. Więcej o komosie ryżowej we wpisie „Zdrowe posypki i dodatki do potraw”.   Na rozgrzaną patelnię z olejem rzepakowym wrzucamy pokrojone drobno cebulki oraz pokrojoną w kostkę paprykę. Dodajemy odrobinę soli oraz pieprz i sproszkowane chili według uznania. Warzywa podsmażamy kilka minut, po czym dodajemy do nich pokrojone na połówki pomidorki koktajlowe i jeszcze chwilę smażymy, aż pomidory lekko puszczą soki. Następnie wszystko dodajemy do ugotowanej komosy ryżowej, dokładnie mieszamy (ewentualnie doprawiamy do smaku) i chwilę podgrzewamy. Wartość energetyczna całej potrawki z komosy ryżowej – 445kcal Wartość energetyczna 1 porcji (1/3 potrawki) – 150kcal Smacznego! 