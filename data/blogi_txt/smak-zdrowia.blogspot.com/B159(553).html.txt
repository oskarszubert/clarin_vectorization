Składniki na spód:  woda (125ml)  mąka pszenna (180g)  drożdże (20g)  cukier (10g)  ½ łyżeczki soli  olej (5ml)   Dodatki: ziemniaki (400g)  żółty ser (100g)  przyprawy (sól, pieprz, rozmaryn, suszone zioła)   Opcjonalnie:  keczup lub dowolny sos pomidorowy (100g)     Przygotowanie:  Do miski wlewamy ciepłą wodę, dodajemy drożdże, cukier i dokładnie mieszamy. Następnie dosypujemy mąkę, sól i wyrabiamy ciasto. Pod koniec wyrabiania dodajemy olej, wtedy ciasto ładnie odejdzie nam od dłoni. Formę o średnicy 30cm wykładamy ciastem, gdyby się bardzo kleiło można dodać na wierzch odrobinę oliwy i wtedy łatwiej je rozciągnąć. Ciasto ma być bardzo cienkie.       Na cieście układamy ugotowane wcześniej ziemniaki pokrojone w cienkie plastry na przemian z plasterkami żółtego sera. Całość posypujemy przyprawami i rozmarynem. Pizzę zostawiamy na około godzinę do wyrośnięcia, pieczemy w temperaturze 200st. około 20-25 minut na termo obiegu.      Wartość energetyczna całej pizzy – 1420kcal Wartość energetyczna 1 porcji (1/4 pizzy) – 355kcal Moje pierwsze skojarzenie na temat tej pizzy było takie: Jak można jeść pizzę z ziemniakami? Ale gdy moje dzieci w prawdziwej włoskiej pizzerii zobaczyły ziemniaki, to wybór był oczywisty, bo to pyrożercy. Sceptycznie do tego podchodziłam, ale smak faktycznie nam podpasował. Oczywiście włoska pizza miała o wiele więcej sera i 2 razy grubsze ciasto, ale na potrzeby bloga przedstawiam wersję odchudzoną, która stała się naszą ulubioną pizzą po powrocie z urlopu. Ciekawostką jest to, że tak naprawdę dopasowuję ją do potrzeb mojej rodziny, bo każdy je inaczej. Oryginalny przepis zawiera same ziemniaki, żółty ser  i rozmaryn i taką lubi mój mąż. Opcja druga dla syna – z keczupem (keczupem smarujemy ciasto, potem układamy ziemniaki i ser), ale bez rozmarynu. Opcja dla córki – z keczupem, ale bez sera i rozmarynu. Opcja dla mnie – z keczupem, z rozmarynem, ale bez sera. Poniżej wyliczenia kaloryczne dla wszystkich opcji. W nawiasie kaloryczność 1 porcji (1/4 pizzy).      Wartość energetyczna całej pizzy wersja oryginalna (przepis) – 1420kcal (355kcal) Wartość energetyczna całej pizzy wersja z keczupem i ziemniakami – 1165kcal (290kcal) Wartość energetyczna całej pizzy wersja z keczupem, ziemniakami i serem – 1545kcal (385kcal) 