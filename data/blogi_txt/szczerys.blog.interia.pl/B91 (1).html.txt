W życiu każdego z nas co najmniej kilka razy pojawia się taki moment, w którym wydaje się, że to prawdziwy koniec świata. Wszystko traci sens, nastaje smutek, żal, zagubienie i czujemy się wtedy bardzo samotni, bez względu na to ilu ludzi nas wokół otacza, bliżej lub dalej. Czas zatrzymuje się w miejscu, a my wraz z nim, i mimo iż wszystko toczy się nadal normalnym trybem, po prostu trwa, nie zauważamy tego, nie jesteśmy w stanie, nie ma to kompletnie żadnego znaczenia, bo nic nie istnieje i nie ma nikogo.   Żyjmy tak, by nigdy nikt nie był i nic nie było w stanie nas zaskoczyć, byśmy zawsze byli gotowi na koniec świata, nie czekając, aż ktoś lub coś go nam zgotuje i pamiętając o tym, by nigdy dla nikogo nie być końcem świata, jeśli już – to jego początkiem. Żyjmy pełnią życia każdego dnia, gotowi na wszystko i mając na uwadze, że jutro może jednak nadejść.   Wiecznie  To, co masz w sobie, będzie trwać wiecznie. Zawsze będzie i nie musisz o to walczyć, bo nikt nigdy ci tego nie odbierze. To właśnie dlatego warto i trzeba zatroszczyć się o to, co i jakie doświadczenia gromadzimy przez całe życie, zwłaszcza te, które są zależne od nas, a nie od innych. Tylko ty jesteś w stanie zapanować nad wszystkim, co się z tobą i w tobie dzieje, a inni mogą tylko się temu przyglądać, pomagać lub szkodzić. 