Ludzie poznają się, przypadają sobie do gustu, podejmują próbę i wiążą się ze sobą, a potem nawet pobierają, składając ślubowanie oraz przysięgę małżeńską, i wszystko jest ładnie, pięknie, wspaniale, ale tylko do jakiegoś czasu. W którymś momencie coś gdzieś zaczyna się psuć, ktoś przestaje dotrzymywać podjętych zobowiązań, dochodzi do eskalacji i w końcu do rozwodu. Wszystko, co było nadzieją początku, bezpowrotnie mija i ulatuje niczym powietrze z nadmuchanego balonu.   W życiu obojga byłych małżonków może i na początku nic się nie dzieje, ale w końcu, w którymś momencie znowu zaczyna. Ponownie rusza mechanizm wyjścia do ludzi, poznawania i próby bycia z kimś nie tylko przez chwilę. Zdarza się, że dochodzi do kolejnych małżeństw u obojga byłych partnerów życiowych. Oboje, każde już w innej konfiguracji, z nowym partnerem u boku, znowu składa ślubowanie i nikt, absolutnie nikt nie zastanawia się nad tym, że przecież ci ludzie mają już za sobą przyżeczenia i zobowiązania, których nie dotrzymali. Nikt nie bada przeszłości, pełen wiary w przyszłość i nadziei, że oto teraz, z nową osobą ułoży sobie szczęśliwe życie, aż do końca dni jednego z dwojga.   Gdzie tkwi błąd? Komu i jakie można dać gwarancje? Kiedy dochodzi do oszustwa? Gdy składamy ślubowanie, czy może wówczas, gdy go nie dotrzymujemy lub pozwalamy na to, by nie zostało dotrzymane przez naszego partnera? Czy w ogóle ma sens przymuszanie kogokolwiek do czegoś, czego nie chce? Ile ludzi w ogóle wie, co robi i jest tego w pełni świadoma? Jak dochodzi do zamiany chęci w niechęć? Co się dzieje takiego, że zamiast dbać o siebie i wzajemne bardzo dobre relacje, odpuszczamy, zaniedbujemy, porzucamy? A może małżeństwo to nieporozumienie, gdyż ludzie nie są w stanie ze sobą wytrzymać dłużej niż jakiś czas, dotrzymać danego słowa i wytrwać w uczciwości? 