Radek 'Goods' Karbowski    Piszę tutaj, bo lubię świat nowych technologii. Przy okazji nabieram umiejętności pisarskich, więc łącze przyjemne z pożytecznym. Życzę Wam, abyście również mieli taką możliwość.     Email   Radek 'Goods' Karbowski, 3 sierpnia 2010, 12:25   3   Interesujące aplikacje dla Androida cz. 1 Zauważcie, że w tytule padło słowo “interesujące”, więc nie wszystkie przedstawione poniżej aplikacje będą przydatne. Niektóre są po prostu innowacyjne i ciekawe, ale da się bez nich żyć. Kolejność alfabetyczna. Advanced Task Killer Android to dosyć specyficzny system operacyjny, jeśli chodzi o zamykanie programów, ponieważ tego po prostu nie robi. Wszystkie aplikacje są minimalizowane, a jeśli chcemy włączyć kolejną i telefon nie znajduje wolnej pamięci, to dopiero wtedy całkowicie wyłącza najwcześniej zminimalizowaną. Advanced Task Killer pozwala jednym kliknięciem “zabić” wszystkie procesy działające w tle. Dzięki temu otrzymujemy dużo wolnej pamięci. Allegro Chyba nie muszę zbyt wiele mówić. Aplikacja stworzona przez QXL Poland, więc z pewnością dobra. Posiada prawie wszystkie funkcje swojego odpowiednika w przeglądarce. Brakuje mi tylko przeglądania aukcji z wyższej kategorii, np. nie obejrzymy wszystkich samochodów osobowych, jeśli nie wybierzemy konkretnej marki. APNdroid Wiele osób narzeka na to, że ich telefon z Androidem na pokładzie sam pobiera pakiety, łącząc się przy tym z siecią internetową przy pomocy 3G bądź 2G. Mnie również to drażniło, ponieważ nie lubię, kiedy 100g elektroniki wie lepiej ode mnie, co chcę zrobić. Dla tych, którzy są tego samego zdania, stworzony został APNdroid, który zmienia dane w APN (sieć pakietowa). Minusem jest to, że nie można odebrać MMSa, jeśli program jest włączony. Blip Najpopularniejszy serwis mikroblogowy w Polsce przeniesiony na telefony wyposażone w system Android. Przy jego pomocy możemy wysyłać blipnięcia i zamieszczać w nich zdjęcia, wysyłać swoje koordynaty, oglądać czyjeś profile, cytować, odpowiadać i wiele więcej. Brakuje mi możliwości dodawania do obserwowanych użytkowników i tagów. Drogi autorze: mógłbyś to dodać? ;) (taka lekka prywata)  CardioTrainer Od dzisiaj zacząłem biegać, więc poszukiwałem programu, który powie mi z jaką prędkością biegnę i jaki odcinek do tej pory pokonałem. CardioTrainer okazał się najlepszy. Pokazuje trasę i ilość spalonych kalorii. W momencie wciśnięcia “Start”, automatycznie uruchomi się wybrana przez nas playlista. Aplikacja posiada rozbudowany system powiadomień. Powie nam, czy przebiegliśmy już wyznaczoną odległość, jak również czy biegamy jakiś określony czas. Warto zaznaczyć, że program można wykorzystać do nordic walkingu, jeżdżenia na rowerze i wielu innych dyscyplin sportowych. Color Flashlight Po prostu latarka. Czasem się przydaje. Compass Program z serii interesujących, ale nie do końca przydatnych. Harcerz ze mnie żaden, więc pobrałem go, żeby chwalić się znajomym fajnym gadżetem. Demotywatory Aplikacja dla demotywatoromaniaków. Możliwość przeglądania strony głównej, poczekalni, losowania demotywatora, udostępniania (np. Facebook) i zapisywania w formacie .jpg. Drummer Przyjemna perkusja. Szkoda, że mój telefon nie obsługuje multi-touch. Facebook Najpopularniejszy serwis społecznościowy przeniesiony na telefony z zainstalowanym Androidem. Można przeglądać profile znajomych i zamieszczać informacje na swojej tablicy, również zdjęcia. File Menager Prosta przeglądarka wszystkich plików umieszczonych w pamięci telefonu i karcie MicroSD. Dzięki tej aplikacji zainstalujemy programy w formacie .apk. Wszystkie powyższe programy dostępne są za darmo w Android Market. Jest to pierwsza część artykułu, w kolejnej poznacie 11 równie interesujących aplikacji. Miałem umieścić screenshoty, ale niestety nie udało mi się uruchomić pakietu SDK na Ubuntu. Być może kiedyś podołam i zamieszczę zdjęcia. 