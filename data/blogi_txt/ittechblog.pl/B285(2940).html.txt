Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 12 listopada 2012, 8:59 Samsung Galaxy Tab 10.1 (P7500) – Recenzja Kiedy po raz pierwszy trzyma się w dłoni tablet, pojawia się jedno, arcyważne, pytanie: Od czego zacząć zabawę z nowym urządzeniem? Pograć w coś? Porobić masę zdjęć? Nagrać filmiki? Pobuszować po sieci? Może niekoniecznie w tej kolejności, ale każdego z powyższych rozwiązań spróbowałem, mając niedawno okazję testować Samsunga Galaxy Tab 10.1 (P7500). Specyfikacja SGT 10.1 ma wymiary 256,7 x 175,3 x 8,6 mm i waży 565 gramów. Działa na wbudowanej baterii o pojemności 7000 mAh, pozwalającej oglądać do 9 godzin wideo czy też słuchać do 72 godzin muzyki. Jak już o wideo mowa – tablet odtwarza filmy w jakości Full HD (1080p) na swoim 10,1” wyświetlaczu LCD o rozdzielczości 1280×800. Urządzenie ma 1 GB pamięci RAM oraz od 16-64 GB ROM w zależności od wersji (w moim przypadku było to 16 GB). Samsung Galaxy Tab pozwala łączyć się z internetem za pośrednictwem wbudowanego modułu 3G czy też WiFi 802.11 a/b/g/n oraz przesyłać pliki za pośrednictwem USB (2.0) lub Bluetooth (3.0). Całość funkcjonuje na 1 GHz-owym, dwurdzeniowym układzie NVidia Tegra 2, korzystając z systemu Android w wersji 4.0.4.  Użytkowanie Tablet leży w dłoniach naprawdę lekko i przyjemnie. Prawdę mówiąc, po doświadczeniach z Acerem Iconią Tab W500 myślałem, że będzie zdecydowanie cięższy, a tutaj spotkała mnie miła niespodzianka. 10,1-calowy wyświetlacz także nie sprawia kłopotów i można go bez trudu obsługiwać. Tak samo, jak z dużą swobodą, używając obu dłoni, można pisać na FB czacie, wysyłać maile czy tworzyć kolejne artykuły. Bo nawet jeśli palec przypadkiem “omsknie” się po ekranie, zawsze z pomocą przychodzi nam (niekoniecznie niezawodny) słownik czy autokorekta.  Media Samsung Galaxy Tab 10.1 wyposażony jest w dwa aparaty: podstawowy o rozdzielczości 3,2 MPix wraz z lampą oraz aparat/kamerkę służącą  głównie do wideorozmów, o rozdzielczości 2 MPix. Początkowo wydaje się, że – z powodu braku przycisku dedykowanego dla aparatu (a zatem konieczności fotografowania poprzez kliknięcie na ekranie) – robienie zdjęć wymaga odrobiny gimnastyki oraz większej ostrożności podczas pstrykania. Jednak – czego dowodem mogą być poniższe obrazy – robienie zdjęć nie jest wcale trudnym przedsięwzięciem, należy jedynie liczyć się z tym, że wzbudzamy spore zainteresowanie otoczenia ;) Pozwoliłem sobie wykonać też krótki filmik, prezentujący użycie kamery (3,2 Mpix):    Podsumowanie Samsung Galaxy Tab 10.1 to naprawdę solidnie wykonany tablet. Raz, że lekki, dwa, że wygodny w użyciu, trzy, że dzięki modułowi 3G pozwala nam być stale online. Przy dobrych parametrach sprzętu oraz ładnym designie (przypominającym nieco iPada) cena około 2000 złotych wydaje się być niestraszna i – moim zdaniem – naprawdę warto zainwestować w ten tablet. 