Miłosz Wojaczek    To, czym zajmuję się profesjonalnie jest nieodłącznie związane z moimi pasjami. Fascynuję mnie komputery, projektowanie, fotografia i muzyka.     Email Miłosz Wojaczek, 27 maja 2010, 8:44   18   SparkUp 2010 – czyli o projektowaniu po polsku i po angielsku W zeszły wtorek, 25 maja, miało miejsce wydarzenie, o którego nadejściu pisałem kilkanaście dni wcześniej. Dzięki uprzejmości mojego pracodawcy, mimo niezbyt szczęśliwego terminu (środek pracowniczego tygodnia) udało mi się dotrzeć do Poznania na SparkUp -jednodniowe spotkanie ludzi zainteresowanych projektowaniem użytecznych i przemyślanych stron internetowych. Jako osoba nie posiadająca pełnego wykształcenia informatycznego (mam tylko jakąś marną podyplomówkę ;) logiczne było dla mnie aby wybrać ścieżkę UX/Web Design, którą porównałbym do “ścieżki miękkiej” z niedawnego Infoshare na Politechnice Gdańskiej (relacja: dzień 1, dzień 2). Porównań do IS mógłbym przytoczyć więcej, ale powiem bardzo ogólnie: po SparkUp spodziewałem się więcej, a ostatecznie to jednak Infoshare wypada lepiej w tym porównaniu. Nie mam ochoty analizować skąd takie odczucie, jednak jest to tym bardziej dziwne, że udział w SparkUp był płatny (czyli przynajmniej teoretycznie można oczekiwać czegoś ekstra, oprócz darmowego długopisu Allegro.pl, napoju energetycznego w stylizowanej na produkt Allegro.pl puszce i ładnego zeszytu do rysowania z wpiętym programem konferencji), choć z drugiej strony Infoshare miał chyba jednak silniejsze “plecy”. Miejscem konferencji był (podobno) nowo wybudowany gmach Centrum Kongresowo-Dydaktycznego Uniwersytetu Medycznego im. K. Marcinkowskiego w Poznaniu. Budynek i wnętrza centrum są naprawdę na europejskim poziomie, choć czuję, że na zachodzie jednak stosuje się lepsze rozwiązania przy projektowaniu tego typu budynków, co znam z własnych doświadczeń z podróży po placówkach edukacyjnych w kilku krajach. Niemniej jednak, gdy wszystko zostało ustawione, można było poczuć klimat tłumnego spotkania branżowego (na początku, jeszcze w godzinach rejestracji wydawało się, że wszystko jest dopiero rozpakowywane i przygotowywane do imprezy – słaba organizacja była widoczna na szczęście rzadziej w miarę, gdy konferencja się rozwijała). W głównym korytarzu nie można było nie zauważyć standów Allegro.pl i Microsoftu, który przygotował dwa stanowiska. Na jednym z nich Microsoft promował WebsiteSpark (każdy uczestnik dostał kod aktywacyjny – nie wiem nawet, czy mam się czuć wyróżniony ;), drugie stanowisko stanowiła uprzejma pani Kasia Pękala, która prezentowała Microsoft Surface (więcej na video przygotowanym specjalnie dla ITTechBlog.pl :) Sama konferencja (a raczej część UX/Web design) rozpoczęła się małym technicznym problemem, nie było też powitania w jednej sali, zastosowano podział uczestników na ścieżki od samego początku. Rozpoczął Andy Budd prezentacją na niezłym poziomie, opowiadając o tym, jak projektować, by “sprzedać” treść w jak najlepszy sposób. Przytoczył wiele ciekawych przykładów z życia codziennego, włączając w to rzeczywiste przypadki strategii prezentacji produktu online. Był to dobry wstęp do arcyciekawego i fachowego (jak to dobrze, gdy ludzie innych dziedzin wchodzą w IT ;) wykładu p. Marka Kasperskiego, który rozjaśnił słuchaczom pewne zależności między projektowaniem, a sposobem reagowania użytkowników na elementy designu. Następny wykład miał charakter monologu zachęcającego do dyskusji i rozważań w temacie CSS – przeglądarki. Przyznam się, że bardziej interesujące niż treść wykładu było lewe ramiączko pani de León ; ) Niestety, nie mogłem być obecny na dalszej części konferencji, ponieważ zaraz po lunchu musiałem powolutku zbierać się do powrót do domu. Nie udało mi się również nawiązać nowych znajomości wśród uczestników – dało się wyczuć, że ludzie przychodzili w grupkach znających się wzajemnie i ciężko było zagaić dyskusję. Ogólnie wyjazd uważam za udany – nie tylko dlatego, że bardzo lubię Poznań. Podczas lunchu zauważyłem stoisko Heliona, na którym z 15-procentowym upustem udało mi się zakupić pozycję, w którą miałem zamiar się zaopatrzyć – mała rzecz, a cieszy. Szkoda tylko, że zostało mi poczucie niedosytu, bo odnoszę wrażenie, że można było jeszcze lepiej zorganizować tak krótkie wydarzenie. Filmy Łącznie mamy dla Was aż 7 filmików niestety póki co w rozdzielczości SD  (gdybyście znali firmę, która byłaby chętna do sponsorowania kamerki HD, podeślijcie im nasze namiary ;)). Zapraszamy też na nasz profil na Vimeo, gdzie możecie na bieżąco obserwować nasze “wideopoczyniania”. :) Mamy również dla Was małą fotorelację na Flickr. Tam też nasza redakcja ma swoje konto. :)   Autorem wpisu jest Miłosz “Sponsi” Wojaczek 