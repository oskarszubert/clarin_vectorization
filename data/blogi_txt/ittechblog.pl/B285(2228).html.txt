Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 2 października 2011, 7:25   0   Recenzja Microsoft Wireless Desktop 5000 Microsoft Wireless Desktop 5000 to zestaw peryferiów bezprzewodowych, składający się z wyprofilowanej nieznacznie klawiatury oraz myszy dla osób zarówno lewo i praworęcznych. Jak zwykle firma z Redmond postarała się i zaprojektowała urządzenia ładne, proste, a jednak funkcjonalne. Microsoft Wireless Desktop 5000 to ostatni z prezentowanych przez nas zestawów bezprzewodowych w cyklu “Tydzień z Microsoftem”.  Klawiatura Klawiatura została wykonana z czarnego, błyszczącego plastiku, który chętnie zbiera kurz i odciski palców  - dla estetów będzie to problem. Same klawisze, są jednak matowe. Dolna część, na której powinniśmy kłaść nadgarstki (jednak rzadko to robimy) zakryta jest gumopodobną nakładką, ponacinaną delikatnie po to, by skóra rąk nieco lepiej oddychała. Wygląda to nie tylko stylowo, ale jak widać jest także bardzo funkcjonalne. Nadgarstki nie “jeżdżą” po klawiaturze, guma nie jest także na tyle chwytliwa, aby ewentualne przesuwanie dłoni było męczące.  Poszczególne klawisze ustawiono pod niewielkim kątem (około 6 stopni) zaś całe bloki zostały nieznacznie wyprofilowane. Strzałki podobnie jak w przypadku Desktop 6000 są także delikatnie zagięte. Nad blokiem alfanumerycznym zlokalizowano dodatkowe przyciski multimedialne. Podzielono je na dwa rzędy. Pierwszy z nich – licząc od dołu – zawiera w sobie nie tylko beznadziejnie umiejscowiony klawisz “Esc” (jest mały, wciskanie go bez patrzenia graniczy z cudem), ale poszczególnym klawiszom funkcyjnym przypisano także dodatkowe akcje, takie jak zapis, otwieranie, cofanie etc.  Ponad opisanym wyżej blokiem znajduje się blok multimedialny numer dwa. Zaprojektowano go w bardzo ciekawy sposób. Otóż klawisze tego bloku imitują blaszki, wystające z górnej części urządzenia. Powiem szczerze, że nie spotkałem się jeszcze z takim designem. Klawiszom tym przypisano rozmaite akcje: od otwierania programu pocztowego, funkcji związanym z oglądaniem filmów, czy słuchaniem muzyki aż po odwoływanie się do otwartych okien aplikacji w systemie Windows Vista/7. Z tych ostatnich nie korzystałem, gdyż rzadko kiedy otwieram więcej niż 3 okna (jestem dość pedantyczny :)). Klawiaturę można nachylić pod jednym z trzech wybranych kątów, a taka możliwość istnieje dzięki wykręcanym, gumowym podstawkom. Klawiatura może być pochylona z górę, spoczywać w pozycji neutralnej bądź pochylona do dołu (coś dla koderów). Znajomy twierdzi, że od kiedy pochyla klawisze do dołu (tak, by podpórka na nadgarstek była wyżej od bloku multimedialnego) pracuje mu się o wiele bardziej komfortowo. Testowałem – to nie dla mnie… Myszka W zasadzie o myszce bezprzewodowej z tego zestawu nie można wiele powiedzieć. Jest dość lekka, trzyma się ją znakomicie i co najważniejsze została zaprojektowana dla osób lewo i praworęcznych. Nie jest to mysz ergonomiczna, wykonana została z błyszcząco-”palcującego się” plastiku, który w dodatku dość mocno się rysuje.  Gryzoń przypomina dosyć mocno opisywaną przez mnie Mobile Mouse 6000, z tą jednak różnicą, że myszka z zestawu 5000 jest nieco większa. Tę zaś wyposażono w 5 przycisków: dwa standardowe, jeden “pod rolką” i dwa po bokach, które umiejscowione zostały tak, że należy zmienić nieznacznie chwyt, aby móc z nich skorzystać.  Przed kółkiem rolki, chodzącym bezskokowo znajduje się dioda – stan baterii. Boki obłożone zostały kauczukiem z dodatkową fakturą – poprawia to chwyt, palce się nie pocą i wygląda to bardzo stylowo. Mysz przesuwa się cicho, ślizgacze sprawują się fantastycznie. Układ optyczny wewnątrz myszy (Technologia BlueTrack) został zaprojektowany tak, by gryzoń mógł bez przeszkód pracować nawet na szkle. Podsumowanie Z racji na swoją cenę (ponad 230zł) wydaje się, że zestaw ten nie znajdzie poparcia w kieszeniach osób, które po prostu szukają bezprzewodowej myszy i klawiatury. Jeśli jednak zależy Wam na wygodzie i ergonomii pracy, powinniście zaznajomić się z Wireless Desktop 5000. Klawiatura sprawuje się bardzo dobrze, jest cicha i ma niski skok klawiszy (podobnie jak w klawiaturach wbudowanych w laptopy). Mysz jest wygodna, ładna i jej jedyną wadą jest fakt, że bardzo się brudzi. Zestaw ten skierowany jest zdecydowanie do osób ceniących wygodę pracy. 