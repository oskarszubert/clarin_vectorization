Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 20 października 2012, 4:47 Już jutro dyktando przez… GG W tak uspołecznionym medialnie świecie tradycyjne komunikatory, jak tytułowe GG czy chociaż Tlen, ICQ etc., nie mają już praktycznie racji bytu – zostały dość brutalnie zastąpione przez Facebooka, NK.pl oraz inne serwisy społecznościowe. Nie dziwi więc fakt, że “Słoneczko” – żeby zaświecić jeszcze choć przez chwilę – chwyta się dyktanda niczym tonący brzytwy. Organizowane od 1993 roku Ogólnopolskie Dyktando przyciągało zawsze do Katowic nie tylko postaci medialne, ale też zwykłych obywateli, chcących przekonać się o swojej znajomości ortografii. GG już w 2007 roku podchwyciło fakt, że także internauci, bez wychodzenia z domu, chcieliby się sprawdzać i zaczęło organizować tzw. “Gadu-Dyktando” jako alternatywę (lub uzupełnienie) do ogólnopolskiego. W tym roku jednak GG przystępuje do ogólnopolskiej inicjatywy i równocześnie z rzeszą osób w Katowicach będzie można się sprawdzić na tym samym tekście, nie ruszając się sprzed ekranu swojego komputera.  Jedyne, co należy zrobić, to dodać numer GG 33 do kontaktów oraz wysłać wiadomość “Dyktando”. W zamian otrzymamy regulamin wzięcia udziału w akcji, a już jutro będziemy mogli spróbować swoich sił. Więcej szczegółów na temat akcji zawarto na podstronie poświęconej dyktandu w serwisie GG.pl, warto jednak dodać, że dla internautów, którzy najlepiej poradzą sobie z tekstem, przewidziano nagrody:  1. Nagrodami są: a) za zajęcie I miejsca: iPad ufundowany przez GG Network S.A. i zestaw trzech książek (ufundowanych przez wydawnictwo ZNAK), b) za zajęcie czternastu kolejnych miejsc: zestawy książkowe składające się z trzech książek ufundowane przez Wydawnictwo ZNAK (dalej łącznie: „Nagrody”). (wyciąg z regulaminu dyktanda) Regulamin niestety nie precyzuje, czy to jest “the new iPad”, ale należy podejrzewać, że tak. ;) Na zestaw książek składają się natomiast “Trafny wybór” Joanne Kathleen Rowling, “Pamiątkowe rupiecie. Biografia Wisławy Szymborskiej” Joanny Szczęsnej i Anny Bikont oraz “Kobiety dyktatorów. Prawdziwe historie” Diany Ducret. Pozostaje jedynie pytanie – jak wielu internautów korzysta wciąż z GG i będzie zainteresowanych dyktandem. Albo: jak wielu z nas odgrzebie jutro swoje numery GG, zaloguje się i spróbuje swoich sił? Pamiętajcie, godzina 11. ;) [ź] gg.pl 