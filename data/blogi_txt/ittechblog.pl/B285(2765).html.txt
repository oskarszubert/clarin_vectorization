Michał Zieliński    Miłośnik mediów społecznościowych, wielki fan wszelkich sprzętów mobilnych, a w szczególności produktów Apple. Baczny obserwator otaczającego go świata, gadżeciarz. @mikeyziel   Email   Michał Zieliński, 30 czerwca 2012, 3:57   13   Sposób na to, by móc dłużej korzystać ze smartfona – sprawdzony! Jak pewnie wiecie, od 5 lat i jednego dnia, kiedy to iPhone zaczął wojować na rynku i zmieniać świat, baterie telefonów znacznie szybciej się rozładowują. Kiedyś, jeżeli pozwalał na tydzień pracy bez konieczności bliższego spotkania z gniazdkiem, to był to przeciętny wynik. Dzisiaj półtora dnia to szaleństwo, o którym krzyczą w mediach. Wydaje mi się, że znalazłem rozwiązanie tego problemu. Wszystko rozpoczęło się wczoraj. Wpadłem na chwilę do domu, aby odebrać telefon od kuriera. Zdradzę, że to jest HTC One V, którego recenzję będziecie mogli przeczytać w najbliższym czasie. Zaraz go rozpakowałem, włożyłem swoją kartę SIM, kartę micro SD, skonfigurowałem co trzeba i w świat. Jako że nie zamierzałem wracać do domu, ustawiłem jasność ekranu na jak najmniejszą czytelną no i ogólnie go oszczędzałem. Wiecie – żeby wytrzymał co najmniej do rana. Gdybym tylko wiedział, że można wyłączyć transmisję danych… Znaczy, słyszałem takie plotki, ale dotychczas nikt tego nie sprawdził. Niestety, sprawy nie toczyły się najlepiej. Jako że używałem go do tak archaicznej czynności, jak dzwonienie, zabarwienie ikonki baterii bardzo szybko zmieniło kolor na żółty.  Byłem naprawdę zdruzgotany. Wyłączyłem telefon na noc, żeby mieć rano kontakt z kimkolwiek. Nagle kolega przyniósł mi coś dziwnego. Jakiś czarny kabelek, z wtyczką do gniazda sieciowego. Nazwał to “ładowarką”. Patrzyłem jak osłupiały, on wziął mojego HTC, wbił w niego drugą stroną kabla, zaś wtyczkę włożył do gniazdka. Potem działy się tylko cuda – ikonka baterii wróciła do zielonego koloru, ten zaś zaczął wypełniać wskaźnik. Cud! Tzw. “ładowarka” – znaleziona w pudełku od HTC Tzw. “ładowarka” – znaleziona w pudełku od iPhone’a Gdy dotarłem do domu, wziąłem pudełko od One V. Faktycznie – w zestawie jest podobne urządzenia, które tak samo działa. Powyżej zamieszczem zdjęcia przykładowych ładowarek, abyście mogli sprawdzić czy też takie macie. Jeżeli tak, spróbujcie włożyć je do telefonu i do gniazda – nie jestem w stanie zagwarantować, że baterii zacznie przybywać, ale jest nadzieja. W końcu mój portfel odetchnie – dotychczas codziennie kupowałem nowy telefon, co było dosyć nieopłacalne. Powyższy tekst jest humorystycznym komentarzem do wpisu Przemka Pająka na SpidersWeb zatytułowanego “HTC One X, Samsung Galaxy S III – trzy doby na jednym naładowaniu baterii“. Nic osobistego. 