Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 29 października 2010, 9:02   0   Jabra GO 6430 – recenzja Jabra GO 6430 to zestaw słuchawkowy dla wymagających. Nie jest to jedynie słuchawka do komórki – Jabra GO 6430 współpracuje z urządzeniami IP. Dołączony do zestawu adapter Bluetooth pozwala cieszyć się doskonałej jakości rozmową przez VoIP czy Skype, wieszając pranie, chodząc po domu, gotując obiad czy robiąc notatki z konferencji w drugim pokoju.  Informacje na temat zestawu Słuchawka Jabra GO przeznaczona jest przede wszystkim do rozwiązań profesjonalnych, a więc wszelkiego rodzaju centrów telefonicznej obsługi klienta czy biur. Wyposażono ją w dwie technologie:  IntelliPower – technologia ta minimalizuje zużycie energii. Podczas przerwy w użytkowaniu urządzenia oświetlenie wyświetlacza automatycznie gaśnie, a zestaw słuchawkowy przechodzi w stan czuwania. Dzięki zasilaczom SMPS zużywane jest o wiele mniej energii przy pełnej wydajności samego urządzenia. NoiseBlackout – cyfrowe procesy sygnałowe (DSP) lokalizują zakłócające szumy dochodzące z otoczenia za pośrednictwem dwóch zintegrowanych mikrofonów na zewnętrznej stronie zestawu słuchawkowego. Dzięki temu szumy są częściowo eliminowane. Pozwala to na jeszcze bardziej komfortowe używanie zestawu. Zasięg dla urządzeń VoIP wynosi do 100 metrów, dla telefonów z Bluetooth jest to około 25 metrów (to samo tyczy się adaptera Bluetooth podłączonego do komputera poprzez port USB). Czas rozmowy wynosi 6 godzin. Po tym czasie słuchawkę należy naładować. Skład zestawu:  słuchawka Jabra GO 6430, adapter Bluetooth Jabra LINK 350, ładowarka do słuchawki wraz z dwoma kablami do ładowania za pośrednictwem gniazdka lub portu USB, wymienna gumka “do ucha” – w zestawie znajduje się dodatkowa gumka, identyczna jak ta zamontowana pierwotnie oraz nieco większa, instrukcja obsługi w formie książeczki oraz na płycie CD.  Budowa słuchawki Słuchawka wykonana jest z plastiku, przez co jest bardzo lekka. Jedynym elementem metalowym jest kratka nad mikrofonem. Długość urządzenia bez zausznika nie wynosi więcej niż 5 cm. Zausznik można zdjąć i zamontować tak, aby słuchawkę zakładać na lewe ucho.    Słuchawka    W tylnej części Jabry znajduje się mały przycisk, który odpowiada za obsługę urządzenia. Za jego pomocą włączamy zestaw, przełączamy w wybrany tryb (np. Bluetooth), odbieramy i kończymy rozmowy. Wzdłuż słuchawki ciągnie się panel dotykowy. Przejeżdżając palcem po jego powierzchni w trakcie rozmowy, zwiększymy lub zmniejszymy głośność dźwięków dochodzących do nas w słuchawce. Podwójne stuknięcie palcem w panel powoduje ponadto kompletne wyciszenie mikrofonu.    Jabra na uchu    Słuchawka nie jest specjalnie wygodna. Część, którą wkłada się do ucha, można było wykonać z innego materiału lub do zestawu dodać nakładkę z gąbki. Po 15 minutach rozmowy ucho co prawda się przyzwyczaja, jednak nie jest to komfort, którego oczekuje się po tak dobrym sprzęcie. Gdyby zausznik był zrobiony z materiału, który można dowolnie giąć, byłby o wiele bardziej przydatny. Na moim uchu słuchawkę trzyma jedynie kawałek jego przedniej części. Nie oznacza to, że słuchawka spada – wręcz przeciwnie! Trzyma się na uchu doskonale. Tylko jak już pisałem jest nieco niewygodna. Jakość rozmów Przeprowadziłem dwa testy z wykorzystaniem Jabra GO 6430. Poprosiłem znajomego ze słabym jakościowo mikrofonem o rozmowę via Skype. Chodziłem po mieszkaniu przez cały czas prowadząc rozmowę i robiłem normalne, domowe czynności w trakcie jej trwania. Okazało się, że w obrębie mojego mieszkania rozmowa jest nie tylko możliwa, ale jej jakość jest po prostu idealna. Rozmówca słyszał mnie wyraźnie i bez zakłóceń, tak, jakbym korzystał z bardzo dobrego zestawu słuchawek z mikrofonem i nie rozmawiał bezprzewodowo. Postanowiłem wyjść na klatkę i sprawdzić, czy jakość naszej rozmowy nie ucierpi. Będąc za ścianą, około 10 metrów od komputera z adapterem Bluetooth, rozmowę prowadziłem nadal bez przeszkód. Problemy pojawiły się, gdy odszedłem od komputera na 15 metrów. Komunikacja była wciąż możliwa, jednak pojawiły się zakłócenia. Mój rozmówca co prawda słyszał mnie dość wyraźnie, jednak wkradały się szumy a głos zaczął “rwać”. Przy około 17-18 metrach słyszałem co trzecie lub czwarte słowo. Do zasięgu nie można mieć zastrzeżeń. Od klatki, moje mieszkanie dzieli gruba ściana działowa i dwie pary drzwi. 15 metrów to moim zdaniem bardzo dobry wynik. W obrębie mieszkania nie zanotowałem problemów. Jeśli więc posiadacie stacjonarny komputer w drugim pokoju, bez przeszkód możecie włączyć Skype, założyć słuchawkę i rozsiąść się wygodnie w fotelu w pokoju gościnnym. Drugi test polegał na sprawdzeniu, jak Jabra GO 6430 radzi sobie jako zestaw słuchawkowy dla telefonu. W tym celu postanowiłem porozmawiać z drugą osobą, która użyła zestawu Jabra w połączeniu z SE Z520i. Jakość rozmowy nie różniła się szczególnie od konwersacji bez zestawu. Słuchawka ta jest niewątpliwie przydatna, gdy nasze ręce są zajęte. Dodatkowo słuchawka redukować będzie szumy które wiążą się np. z jazdą komunikacją miejską. Słuchawka jest o wiele głośniejsza, niż głośniczek w telefonie. To jeszcze jeden jej atut. Próba rozmowy w tramwaju często kończy się stwierdzeniem jednej ze stron: “To ja może do Ciebie napiszę, bo nic nie słychać”. Jabra jest doskonałym rozwiązaniem w takim wypadku. Wnioski Komu mógłbym polecić ten zestaw? Przede wszystkim ludziom, którzy często rozmawiają przez telefon będąc w ruchu, prowadząc pojazdy lub podróżując komunikacją miejską. Skorzystają na tym obie strony. Dzięki użyciu Jabra GO 6430 jesteśmy o wiele lepiej słyszani i sami lepiej słyszymy. Sprzęt firmy Jabra to niewątpliwie kosztowna inwestycja. Jeśli nie szkoda Ci pieniędzy na na prawdę dobry, markowy sprzęt, który posłuży długie lata i będzie dobrze się sprawował, to Jabra GO 6430 jest według mnie dobrym wyborem. Zdjęcia 