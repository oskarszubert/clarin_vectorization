Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 19 listopada 2012, 6:41 Recenzja książki “Druga pensja z sieci” “Druga pensja z sieci. Jak rozpocząć i rozwinąć działalność w internecie, nie rezygnując z aktualnej pracy” to książka Davida Lindahla i Jonathana Rozka, która – wbrew pozorom – nie odpowie na sto tysięcy pytań, w jaki sposób z mojej strony WWW mogę wyciągnąć kokosy. Nie znajdziemy tu także informacji, w którym miejscu leżą w sieci pieniądze i gdzie należy kliknąć, żeby je zbierać. Mimo to, książka wydana przez wydawnictwo Helion może jednak przydać się tym, którzy swój zarobek łączą – lub zamierzają łączyć – z tzw. infoproduktami. Autorzy w przystępny sposób, w formie rozmowy z nami (a właściwie monologu skierowanego do nas) przekazują nam informacje, jak krok-po-kroku założyć i rozwinąć swój własny biznes związany z dystrybuowaniem treści w formie poradników, pigułek wiedzy, kursów itp. Ponadto Lindahl i Rozek wspierają nas licznymi sugestiami i poradami, dotyczącymi m.in. kontaktu z klientami czy też zakładania strony WWW dla naszego biznesu. Tu jednak natrafiłem na radę, która – moim zdaniem – w dzisiejszych czasach albo nie ma racji bytu, albo po prostu pokazuje typowe myślenie Amerykanów: Wybierz nazwę w domenie .com. Dlaczego? Zdaniem autorów jeśli wybierzemy np. .net i zareklamujemy się gdzieś na billboardzie, istnieje ryzyko, że ktoś przejeżdżając zapamięta tylko nazwę domeny, a zapomni końcówki, zaś próbując znaleźć nas w sieci po prostu wpisze nazwę.com… Cóż, osobiście uważam, że ta reguła jest bezsensowna, zwłaszcza biorąc pod uwagę tendencję ludzi do wpisywania “google” w polu tejże wyszukiwarki ;) Jeśli ktoś zamierza zarabiać na kursach, poradnikach czy też różnorakich pakietach motywacyjnych, książka ta może być dla niego doskonałym przewodnikiem po zawiłościach rynku, szybkim przypomnieniem sobie najważniejszych zasad dobrego e-sprzedawcy albo instrukcją obsługi tejże dziedziny handlu. Jeśli jednak oczekujesz książki, która dostarczy Ci informacji na temat reklamy w Internecie, setki pomysłów na płatne usługi, które można wykorzystać na stronie czy też współpracy blogerów z różnymi markami, proponuję poszukać innej książki.  Kup książkę „Druga pensja z sieci. Jak rozpocząć i rozwinąć działalność w internecie, nie rezygnując z aktualnej pracy” w księgarni Helion. 