Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik ); Powiedziałaś, że polska blogosfera kulinarna jest introwertyczna. Dlaczego blogerki kryją się ze swoją osobowością i nie chcą się za bardzo pokazywać. W blogosferze technologicznej panuje “kult twarzy”, każdy chce być rozpoznawalny i są osoby, które są bardzo rozpoznawalne. Te osoby kojarzy się z danymi serwisami nawet, jeśli same już tak często tam nie piszą – najlepszym przykładem jest Grzegorz Marczak z Antyweba. W “naszej blogosferze” jest moda na lans, który – co ciekawe – ma przeważnie wydźwięk pozytywny. U Was jest nieco inaczej – jak myślisz, dlaczego tak się dzieje? M.B.: To bardzo ciekawe pytanie i mówiąc szczerze nie do końca wiem dlaczego tak jest. Dziwię się temu, że blogerki, które idą w stronę Nigelli Lawson (odsłuchaj materiał powyżej) i ją wielbią nie robią niczego z pazurem, nie są zadziorne. Nie chcą też pokazywać swojej twarzy. Nadal być może pokutuje myślenie o tym, że te blogi nie są specjalistyczne. Znów wracamy do poruszonego już tematu – to nie są blogi specjalistyczne, to są blogi bardzo przyziemne i nie ma nic bardziej normalnego niż upiec ciasto czy ugotować zupę. Jednakże sposób w jaki są prowadzone… to nie tylko zdjęcia potraw, te blogi są bardzo osobiste. Obok zdjęcia potrawy pojawiają się zdjęcia dziecka autora bloga czy zdjęcia ogrodu. Jest to trendem charakterystycznym dla blogów zachodnich i niektóre blogi polskie to też przejmują – myślę, że jest to naturalne; tak żyje sieć. Nie ma nikogo takiego jak Vegan Black Metal Chief, kto mógłby zrobić coś innego i mógł się z tym afiszować. Może jest tak po prostu, że część osób mówi: “No przecież prowadzę tego bloga, tak sobie zaczęłam, ale nie pomyślałabym, że będzie on tak rozpoznawalny i lubiany”. Nikt chyba nie zakładał, że dany blog będzie prowadzony jako konkretny projekt. Zresztą mój blog także został założony spontanicznie, bardziej dla mnie i trochę dla znajomych. Przypuszczam, że myślenie innych blogerek jest podobne do mojego. Ktoś kiedyś powiedział, że bloga powinno zakładać się dla siebie a nie dla innych i nie w celach zarobkowych. Chciałem zresztą porozmawiać o zarobkach na blogach. Ponoć źle jest zarabiać na blogu kulinarnym i nie powinno się tego robić. Blogerki kulinarne, które wdają się w kampanie są mało wiarygodne. Jak byś się do tego odniosła? M.B.: Myślę, że jest to dosyć krzywdzące stwierdzenie. Wydaje mi się, że w polskiej blogosferze kulinarnej pokutuje coś takiego, że reklamować coś jest źle i świadczy to od razu o małej wiarygodności. Nie sądzę aby blogi kulinarne miały dostać zakaz reklamy. Zwróciłabym uwagę na to, że na blogach kulinarnych trudno jest się reklamować. Ewentualny produkt jest bardzo wprost, jest bardzo dosłowny. Często jest to jakaś użyteczna rzecz i przedstawienie jej wychodzi sztampowo. Myślę, że nie chodzi tu o sam fakt reklamy tylko o to, jak produkt jest przedstawiany. Osobiście mogę powiedzieć, że patrząc dzisiaj na swojego bloga zauważyłam, że każde ciasto, które upiekę znajduje się w towarzystwie na przykład konkretnej książki, płyty czy ulotki z wydarzenia. To jest oczywiście sposób w jaki ja aranżuje te zdjęcia, w jaki sposób przedstawiam wypiek. Patrząc z boku można by pomyśleć: “O Boże, ona cały czas coś reklamuje”. A to są działania, które podejmuję z własnej woli. To ciekawe, że myśli się o tego typu reklamie jak o czymś uwłaczającym, bo skoro “tak jej dobrze szło to dlaczego ona teraz to wszystko psuje”. Tak nie do końca musi być. Reklama na blogach kulinarnych powinna się pojawiać częściej i nie powinny to być wciąż te same blogi, wciąż te same, wyselekcjonowane osoby. Większą wartość ma spontaniczność i osobowość blogera niż znajomość sfery marketingu – zresztą jedno z drugim się wiąże. To w jaki sposób myśli się o swoim blogu, w jaki sposób można zaaranżować jakąś akcję reklamową jest bardzo dużym plusem. Chciałabym zobaczyć takie spontaniczne reklamy, które angażują innych ludzi i nie skupiają się tylko na jednym produkcie ale produkt jest prezentowany w otoczeniu, które tak samo na tym zyskuje. Gdybym dostała propozycję reklamy, to być może bym ją przeniosła ze swojego domu do jakiejś alternatywnej, nie-sieciowej wrocławskiej kawiarni, o której mało kto wie, ale miejsce także by na tym zyskało. Ta kawiarnia napisałaby o tym post na fanpage’u i wszystko byłoby ze sobą połączone. Ciągle oglądam reklamy, które są bardzo sztywne – zdjęcie: papier do pieczenia [danej firmy - przyp. red.] a obok stoi ciasto. Zależy to zresztą od inwencji autora, ale nie powinno się mówić, że blogi kulinarne nie powinny niczego reklamować. Takich akcji nie należy negować. Można się bardziej edukować i patrzeć na to z zupełnie innej perspektywy, co oczywiście jest zależne od osobowości i kreatywności blogera. Widziałaś kiedyś na blogu kulinarnym jakąś akcję reklamową, która była wykonana w fajny sposób? Akcji, która wyłamywała się poza ramy tego sztywniactwa, jakie agencje reklamowe proponują w zasadzie wszystkim blogerom: postaw mi banner i zrób o mnie wpis – będziemy kwita. Widziałaś coś ciekawego? M.B.: Przyznam, że osobiście nie widziałam, ale chciałabym bardzo zobaczyć. Ze wszystkich grup reklam, które widzę i uważam, że mogą być one przyjemne to są reklamy angażujące czytelników. Chodzi o reklamy interaktywne, jakiś konkurs, ale jest to oczywiście bardzo popularne – z drugiej jednak strony stoi w opozycji do tych bardzo sztywnych i martwych reklam, gdzie jest produkt i efekt. Mówiąc szczerze nie widziałam ciekawych akcji na blogach kulinarnych. Chciałabym to zobaczyć i być może sama to zrobić. Przyjęłabyś ofertę reklamową jakiejś firmy? Nie bałabyś się, że – mówiąc pejoratywnie – “zjadą Cię” w kulinarnej blogosferze? M.B.: Nie bałabym się – brakuje mi szczerej i inspirującej krytyki! [śmiech] Tak to wygląda! Przynajmniej wpadłoby tam nieco jadu i byłoby ciekawiej. M.B.: Tak, tak! Jadu a nie tylko słodyczy. [śmiech] Oczywiście żartuję. Jestem zresztą bardzo otwarta na krytykę. Zastanawiałam się zresztą jak to będzie po tym wideo, które Mediafun nagrał ze mną. Jestem ciekawa reklamy i gdyby się okazało, że jest interesująca propozycja, coś, co nie jest sztuczne i jest związane z tym co robię to chętnie bym się tym zajęła i poprowadziła na swój sposób. Jest jedna zasada: tak długo, jak sprawia mi przyjemność pisanie bloga, wszystko jest w porządku. Podobnie z reklamą – to jest naddany projekt i odbieram go w ten sam sposób co pisanie bloga. Jeżeli dobrze się bawię, jest to naturalne i stymuluje mnie do kreatywności oraz wymyślania nowych rzeczy, to jestem jak najbardziej na tak. Powinien to być wyznacznik nie tylko dla blogów kulinarnych, ale i wszystkich innych blogów. Ostatnie pytanie – nieco nietypowe. Dlaczego w kulinarnej blogosferze nie wolno używać kostki rosołowej? Zasłyszałem to podczas rozmowy na imprezie integracyjnej po pierwszym dniu Blog Forum. Nikt mi w końcu nie wyjaśnił, dlaczego nie można jej używać. Może ty mi wyjaśnisz? M.B.: Kostka rosołowa jest mitycznym świadectwem jakości kuchennego menedżmentu – z drugiej strony zawiera ona niezbyt zdrowy glutaminian sodu. Kostka rosołowa to kołek w serce – mówiąc oczywiście w przenośni, żartobliwie. Nie zaplanowałaś zapasów bulionu i chcesz użyć gotowca, idąc na łatwiznę… Tak to jest właśnie postrzegane… ale ja oczywiście czasem też używam kostki, nie jestem doskonała [śmiech]. Wielkie dzięki za rozmowę. M.B.: Ja także dziękuję. 