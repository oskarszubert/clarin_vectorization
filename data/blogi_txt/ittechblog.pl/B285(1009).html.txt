Jakub Furman    Blogger, Programista PHP, jeszcze nie zawodowy. Jest to jego hobby z którym zamierza powiązać swoją przyszłość. Na IT Tech Blogu zajmuje się sprawami technicznymi. @kubofonista   Email   Jakub Furman, 17 czerwca 2010, 7:22   17   Jakie zmiany przyniesie Blip 3.0? Jak pewnie słyszała większość użytkowników Blipa planowany jest redesign tego serwisu. Dotychczas nie było zbyt wielu informacji na jego temat. Dziś na grupie dyskusyjnej Marcin Jagodziński (twórca Blipa) przedstawił założenia nowej wersji serwisu. Mimo, iż planowany był tylko redesign (zmiana wyglądu serwisu) ostatecznie przybędzie również kilka nowych funkcjonalności, takich jak:  1. Wątki i komentarze  Zapewne wielu z użytkowników zauważyło, że coraz częściej używany jest Cytuj zamiast Odpowiedz – a więc dyskusje publiczne za pomocą statusów. Jest to dosyć nowe zjawisko, jednak Blip nie jest przygotowany do obsługi takiej formy komunikacji: osoby postronne dostają tylko wyrwane z kontekstu wiadomości z cytatami, cierpią na tym także bliplogi oraz powiązane konta na Twitterze/Facebooku gdyż stają się kompletnie nieczytelne. W nowym Blipie zastosowane będą komentarze – będą nimi wszystkie wypowiedzi, w których cytujemy jakiś status na początku. W przypadku cytatu w innym miejscu będzie to normalny status. Zmienione zostanie także nazewnictwo cytatów, zamiast [blip] będzie to [^nick] (nick autora statusu który jest cytowany). Komentarze nie trafią na bliplogi ani na powiązane serwisy. Komentarze utworzą wątki – coś jakby tagi. Domyślnie będziemy dostawać wiadomości z danego wątku od osób, które obserwujemy – będzie można jednak podobnie jak w przypadku tagów – zasubskrybować cały wątek (a więc także wiadomości- komentarze od osób, których nie obserwujemy) lub też – ignorować go. Opcja będzie ustawialna w formularzu przy komentarzu – przy czym domyślnie wzięcie udziału w danej dyskusji będzie oznaczało jej subskrypcję. Prawdopodobne jest także, że będzie opcja odsubskrybowania głębokich wątków, która wyświetli nam tylko kilka komentarzy (od osób obserwowanych) co sprawi, że albo zainteresujemy się wątkiem, albo nie – decyzja należy do nas, a do czasu jej podjęcia kolejne komentarze nie będą do nas dochodzić. Wątki nie będą mieć osobnych stron tak jak tagi.  2. Cytowania i wspominania  Cytowania – a więc statusy zawierające [^nick] (dawniej [blip]) oraz wspominania – ^nick – będą trafiać na kokpit cytowanej/wspomnianej osoby, jednak nie będą tworzyć powiadomienia, jak dotychczas.  3. Likwidacja bliplogów  Na nowym blipie pojęcie Bliplog przestanie istnieć – zamiast niego powstanie Archiwum. Nie będzie możliwości stosowania własnych szablonów Bliploga – jak twierdzi Marcin Jagodziński opcja ta przynosiła więcej trudności niż pożytku, gdyż bardzo mało osób z niej korzystało. Archiwum będzie publicznie dostępne choć rozważana jest opcja ukrycia go przed niezalogowanymi użytkownikami.  4. Integracja z Twitterem/Facebookiem Dotychczas mogliśmy decydować o tym, czy dana wiadomość pójdzie na nasze powiązane konto Twittera/Facebooka poprzez +t / -t; +fb / -fb. W nowej wersji pod polem do wpisywania statusy będą ustawialne checkboxy decydujące czy dany wpis ma trafić na Twittera/Facebooka.  5. Sekretarka  Kokpity otrzymają nowe narzędzie – sekretarkę, której zadaniem będzie zbieranie wiadomości kierowanych, na które użytkownik nie odpowiedział. 6. Wygląd  Według zapowiedzi nowy Blip ma być ładniejszy, jednak nic więcej na ten temat nie wiadomo. :)  7. API  Na początku nie wszystkie z nowych funkcjonalności będą dostępne w API, jednak będzie można je sobie zasymulować wykorzystując dotychczasowe funkcje tego interfejsu. Funkcje API dotyczące wątków prawdopodobnie będą – jednak w terminie późniejszym, ponadto można będzie dowiedzieć się czy dany komentarz jest odpowiedzią oraz poznać komentarze danego statusu. Myślę, że nowy Blip wprowadzi porządek na kokpitach właśnie dzięki funkcji wątków, gdyż z własnego doświadczenia wiem, że opcja cytuj jest chętniej używana – wiem też, że tworzy bałagan. Wprowadzenie nowych funkcjonalności do API (choć w terminie późniejszym) pozwoli na pisanie jeszcze lepszych i ciekawszych aplikacji do Blipa i z pewnością zostanie wykorzystany przez osoby tworzące dodatki (między innymi przeze mnie) Źródło: Wypowiedź Marcina Jagodzińskiego (twórcy Blipa) na grupie dyskusyjnej blip-devel 