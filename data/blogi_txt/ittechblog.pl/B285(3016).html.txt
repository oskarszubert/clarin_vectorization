Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 25 lutego 2013, 8:41 Naładuj swój smartfon w… McDonald’s! Wędrując po mieście zastanawiacie się, jakie knajpki odwiedzić, biorąc pod uwagę możliwość podładowania swojego smartfonu? Dbacie o to, by nie tylko Wasz brzuch, ale i bateria w komórce były pełne? To może wybierzcie się do… McDonald’s! Tak, to nie żart. Fastfoodowa sieciówka z wielkim żółtym M na czerwonym… wróć, już coraz częściej zielonym (bo ekologicznym!) tle postanowiła wprowadzić testowo w części swoich europejskich restauracji specjalne stoły, wyposażone w funkcję PowerKiss, bazującą na technologii Qi, dostarczanej przez Wireless Power Consortium. Dzięki nim, możemy swój smartfon ładować bezprzewodowo – wystarczy, że znajduje się on w pobliżu stołu. Technologia Qi, czyli ładowanie poprzez indukcję elektromagnetyczną, działa z około 25 milionami urządzeń na całym świecie. Te zaś urządzenia, które nie spełniają wymogów, wystarczy wyposażyć w dodatkowe akcesoria – PowerKiss Ring – i możemy zacząć ładować swój sprzęt. Posunięcie McDonald’s jest nie tylko ciekawe i oryginalne, ale także innowacyjne i przyszłościowe. W czasach, gdy niemal każdy z nas nie rusza się nigdzie bez smartfonu, możliwość jego ładowania (w dodatku bezprzewodowego) wpływa na pewno pozytywnie na wizerunek firmy i niejako zachęca do korzystania z oferty restauracji. Pytanie, kiedy (i czy w ogóle) w ślady tego giganta fast-foodów pójdą inne sieci restauracji oraz inne instytucje. Ot, np. ładowanie podczas seansu w kinie, obiadu w ulubionej restauracji, spędzania czasu w pubie z kumplami… możliwości jest sporo, a każda z nich kusząca ;). Warto także dodać, że technologia Qi pozwala na ładowanie o mocy 5 watów, co jest zdecydowanie konkurencyjną opcją w porównaniu z 2,5 wata przy ładowaniu poprzez USB 1 i USB2 oraz 4,5 wata w przypadku USB 3. Źródło: magazynt3.pl oraz źródła własne 