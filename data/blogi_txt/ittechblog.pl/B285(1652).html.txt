Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 2 stycznia 2011, 5:19   3   Nowa odsłona portalu INTERIA.PL INTERIA.PL już niedługo zmieni szatę graficzną i lokalizację poszczególnych elementów strony. Dzięki uprzejmości Kominka otrzymałem dostęp do wersji beta nowej odsłony portalu. Nie chcę zagłębiać się w nieistotne szczegóły, gdyż przy obcowaniu z tego typu serwisami poszukujemy przede wszystkim treści bądź usług. Usability odgrywa tutaj ważną, ale ograniczoną rolę. Użytkownik chce jak najszybciej przeczytać ciekawego newsa albo dostać się do skrzynki e-mail. Spójrzmy więc na nową Interię okiem osoby, która po raz pierwszy dostała się do nowego portalu.  Na pierwszy rzut oka Przede wszystkim w oczy rzuca się brak upychania poszczególnych elementów witryny. Poszczególne działy są oddalone od siebie o kilkanaście pikseli – jest więc dużo pustego miejsca, co moim zdaniem jest bardzo dobrym rozwiązaniem. Wzrok nie męczy się, dajemy mu odpocząć i skupiamy się tylko na istotnych informacjach przekazywanych nam przez kolejne leady czy tytuły.   Warto podkreślić, że leady i niektóre elementy strony są utrzymane w kolorach szarych bądź ciemnych na tyle, że nie wyróżniają się zbyt mocno. Są doskonale widoczne, ale nie odwracają uwagi od leżących nieopodal kategorii. Miejsce na poszczególne kategorie jest nieco szersze, dzięki czemu tytuły nie wydają się upychane. W wersji beta znalazłem dwie reklamy. W aktualnej wersji portalu Interia są one 3, plus tło reklamowe, które powoduje pewien dyskomfort podczas przeglądania zawartości. Mam nadzieję, że kierownictwo Interii zrezygnuje z reklam w tle.    Czy ślepota bannerowa obejmie kategorie pod bannerem?   To, co mi się nie podoba, to fakt, że kategorie (lepiej widoczne niż na aktualnej Interii) leżą w bliskim sąsiedztwie dużego bannera reklamowego. Tak zwana ślepota bannerowa może je także obejmować, co spowoduje, że ich znalezienie może stwarzać kłopoty. Nadal za słabo dla mnie widoczne są ikonki przedstawiające usługi takie jak poczta, czat czy aukcje. Myślę, że mogłyby być nieco większe, a napisy pod nimi wyraźniejsze. Wpisy Linki na stronie głównej przenoszą do wpisów na aktualnej Interii. Nie wiem, czy układ tekstu i poszczególnych elementów strony wpisu zostanie zmieniony, niemniej jednak skomentuję układ obecny.  Czytanie newsów jest przyjemne. Odpowiada mi zarówno wielkość czcionki, jak i jej barwa. Denerwuje mnie jednak upychanie reklam w artykułach. Nie znoszę reklam “AdSearch” polegających na wstawianiu w losowe miejsca w tekście linków, które prowadzą do stron reklamodawców. Osoba zaznajomiona z tego typu reklamą dostrzeże zapewne niewielką różnicę pomiędzy prawdziwym linkiem a linkiem reklamowym (link reklamowy zawiera przerywane podkreślenie). Mnie osobiście ta forma reklamy drażni tak samo, jak okienka pop-up. Te przynajmniej można zablokować.   Linki reklamowe w tekście strasznie denerwują   Czytelnik ma możliwość oceny artykułów i komentowania ich. Spodobało mi się także, że na wysokości komentarzy, po prawej stronie umieszczono listę najlepiej ocenianych wpisów i najczęściej komentowanych artykułów. Problem tkwi jednak w tym, że nie każdy komentuje. Oznacza to, że nie każdy odwiedzający zauważy ten spis. Odległość końca wpisu od boksa z komentarzami Linki zaczynają się o wiele niżej, niż koniec tekstu newsa – to samo tyczy się boksu z miejscem na komentarz i samych komentarzy – są za nisko. Nie lepiej byłoby zrezygnować z reklam AdSearch pod wpisem, a boks “zobacz również” umieścić po prawej stronie, a nie nad miejscem na komentarze? Menu Bardzo dobrze zaprojektowano menu. Najechanie na daną kategorię kursorem myszki powoduje wyświetlenie się listy podkategorii. Jest ich moim zdaniem za wiele. Prócz podkategorii, dostrzec można usługi oferowane przez Interię, tytuły najnowszych wiadomości z danej kategorii, a także odnośniki do stron partnerskich. Za dużo tego wszystkiego, człowiek chciałby przeczytać o tym, co dzieje się w Iraku, a jego wzrok skutecznie odciągają felietony, pogoda i odnośnik do radia RMF FM.  Dobrze zaprojektowane menu z masą linków Ocena końcowa Mam przeczucie, że INTERIA.PL idzie w dobrym kierunku. Podoba mi się, że postanowiono coś zmienić, coś ulepszyć, a przy tym wysłuchać opinii internautów (na samej górze strony widnieje odnośnik do ankiety). Jeśli tylko firma weźmie pod uwagę opinie użytkowników, to portal ma szanse otrzymać drugie życie. Stworzono przejrzysty layout, zrobiono więcej miejsca dla kategorii. Teraz należy już tylko zadbać o to, by poszczególne elementy nowej odsłony Interii nie odciągały od siebie uwagi. 