Mateusz Kowalski    IT Tech's Harlequin. Hellequin. Trivelin. Arlecchino.    Maniak popkultury, kampu, kiczu. PR-owiec. Dostawca adrenaliny w zenbox.pl. Pierwszy zwolennik "Accelerando" Ch. Strossa, hejter i fanboj wszystkiego naraz. @fieldpriest   Email   Mateusz Kowalski, 24 grudnia 2012, 2:40 Jingle bells and blog tells… Gdzie jest Jezus? - Gdzie jest Jezus? – lekko wymięty Maciej wynurzył się z pokoju z choinką. - Nie wiem, przecież to ty miałeś się zająć organizacją szopki – odpowiedziała Sylwia patrząc bez przekonania na słoiki ze śledziami. “Ja naprawdę już nie mogę patrzeć na te śledzie. Jeszcze ktoś rozsypał kakao po całej kuchni – przecież tego się nie da już ogarnąć…” pomyślała wydając głośne westchnienie. - W ogóle to ta szopka nam trochę nie wyszła – wtrącił Mateusz. – Widział ktoś kiedykolwiek, żeby zamiast trzech króli były Nexus 4, iPhone 5 i Lumia 920? - Jaka rodzina, takie święta i szopka – odparł rezolutnie DeWo. – Wciąż problem w tym, że Marcin miał być Jezusem, tymczasem nam gdzieś uciekł. - Bo to, że Marcin wygląda jak Jezus, to i owszem, ale nie wiem, czy pozwoliłby sobie na zgolenie brody i włosów. Trzeba było za nim nie ganiać z maszynką – odpowiedziała Sylwia. – Czy ktoś w ogóle jest mi w stanie powiedzieć, gdzie się podziała blacha z pierniczkami? Kładłam ją tutaj godzinę temu i co? Wyszła? – burknęła. - Ale we jafie piefnifki? – głos Łukasza wynurzającego się ze spiżarni powiedział dziewczynom wszystko. Ewa, która do tej pory siedziała spokojnie przy blacie i potulnie lepiła pierogi (przegoniwszy wyjadającego uparcie farsz Tomka), wycedziła: - Noż do diabła! Kto go wpuścił do kuchni?! - Sam się wpuścił – wymamrotał Mateusz i spojrzał w sagan bigosu. – Magda Gessler wspominała, że ma być wino. I śliwki… i śliwowica… - I kac- gigant. – wyburczała Ewa. – Choinka chociaż przyjechała? - Lancaster z Pawłem ruszyli po nią. Marcin stwierdził, że trzeci do tanga im się przyda i w związku z tym tyle ich było – westchnął Łukasz. - No dobra, a gdzie Przemek i Paweł? Ktoś jest w stanie mi odpowiedzieć na to pytanie, czy też ich pojawienie się zaliczymy do kolejnych wigilijnych cudów? – zapytała Sylwia. - Szukają gwiazdy betlejemskiej. - Pewnie będzie neonowa albo z LED-ów. – zachichotał Maciek.  - I w dodatku będzie migotać według skopanego kodu w Assemblerze. - Lepiej, żeby tak się nie stało – westchnęła Sylwia. – Łukasz, dosyć! Oddawaj resztę pierników, a kakao sobie zrobisz, jak ogarnę ten bajzel na blacie! ŁUBUDU! - To nie tak miało wyglądać – zaczął bez przekonania Tomek. Choinka, po którą pojechało trzech członków załogi IT Techa, kolebała się niebezpiecznie na ramie okiennej. - Sam mówiłeś, że nic nie wyjdzie z niej sensownego, jak będziemy ją na siłę przeciskać przez drzwi. A tak mamy z głowy sztuczny śnieg – wzruszył ramionami Przemek. - WRÓCILIŚCIE?! – krzyk Arka dochodzący z korytarza sugerował, że blamaż zaraz się wyda. - Szybko! Ja nie mogę tutaj stać, bo znowu Maciek będzie chciał mnie wsadzić do żłóbka! – jęknął Marcin. Tomek zaśmiał się – Nigdzie stąd nie wyjdziesz, póki nie rozwiążemy problemu tej choinki. - Choinka choinką, bombki się potłukły, panowie – stwierdził Paweł, patrząc ponuro na stertę kolorowego szkła przykrytego igliwiem. - No to już nie jest śmieszne. Alert! Alert! – zaczął krzyczeć Marcin. - A co on taki podekscytowany? – zapytał Przemek. - Koło pióra mu się pali, bo DeWo chciał go przerobić na Dzieciątko – odparł Tomek. - A co tu przerabiać? Zawinąć w tetrę i główki nie będzie widać, szopka jak malowana. - Przypominam, że szopka już dawno stoi… - …i żre baterię, bo ktoś puścił kolędy w wykonaniu Blackmore’s Night na każdym urządzeniu. – skwitował Paweł. - Mateusz. On jak zwykle musi robić za jakiegoś DJ-a. – stwierdził Tomek. – No to co robimy z tym fantem, panowie? W tym momencie do melodii z Ghostbusters do pokoju wkroczyli Adam i Kuba. - Spokojnie, wszystko pod kontrolą, ekipa naprawcza już… – zaczął entuzjastycznie Adam. - …nie już – jęknął Kuba patrząc na przewieszoną przez parapet choinkę. – Krzysiek, cóżeś ty zrobił? – Lancaster popatrzył na Kubofonistę zrozpaczonym wzrokiem. - No bo… ja myślałem, że jak pchnę, to ona sobie tak się poruszy i… - …i wylądowałeś na niej. Najszczersze gratulacje – odpowiedział ponuro Adam. – Zaklajstrowaliście się koncertowo. Dobra, panowie – dwóch ciągnie choinkę, dwóch pcha przez okno, my się bierzemy za podpinanie światełek i zapasowe bombki. Jak dobrze pójdzie, za kwadrans będzie po wszystkim.  Kto zgasił światło? - Kto zgasił światło? – zapytał Maciej. - Nie wiem, ale… ŁAPY PRECZ OD FARSZU! – ryknęła Ewa. – WIEM, CO ROBISZ, PRI! - Ja siedzę spokojnie na miejscu. - MATEUSZ? - No przepraszam, ale dobry był… – zaczął bez przekonania winowajca, po czym słowa zdławiło głośne “auć!”. – Widzisz w ciemności, czy co? - Powiedzmy – odpowiedziała Ewa. W międzyczasie Sylwia z Magdą próbowały ogarnąć zawartość talerzy. – Jak nie wróci światło, to czeka nas romantyczna, tradycyjna wigilia przy świecach, albo, co gorsza randka w ciemno z potrawami – zawyrokowała Magda. - Idę do koncentratora, może coś się po prostu skopało i chłopaki nie wiedzą, co się dzieje – powiedział Łukasz, po czym przyświecając sobie komórką ruszył w kierunku wyjścia z kuchni. – Czuję lukrecję. - Żadnej lukrecji nie było – odpowiedziała Sylwia. – Był makowiec, bo ktoś się uparł i nie będę wskazywać palcem. - Czuję lukrecję i igliwie. – dodał po chwili Łukasz już z korytarza. – O cholera, mamy potop! - Żaden potop, tylko z choinką weszło trochę śniegu – zaprotestował Tomek. Sądząc po głosie, towarzystwo w pokoju obok się dobrze bawiło. - Zamiataliście nią podjazd? Już do was idę! – odpowiedział Łukasz. - Już wiem, jak wyglądają dla postronnych rozmowy na Twitterze – westchnął Maciej. Mateusz prawdopodobnie wzruszył ramionami, bo w kuchni rozległo się głośne “brzdęk!”, a potem “łubudu!”. - Poślizgnąłeś się na śledziach? – zapytała z troską Sylwia. – Czuć. - Dzięki za wsparcie – burknął. W tym momencie w domu rozbłysło światło. - O, Lancaster, dlaczego się przebrałeś za Mikołaja? – wszyscy usłyszeli głos Łukasza. - Przecież Lancaster siedzi u nas! – krzyk Tomka przebił się z prędkością błyskawicy przez cały dom. - Ho, ho, ho… – tubalny głos, który dotarł do wszystkich, mówił wyraźnie jedno. Święta nadeszły Święta nadeszły. I nie trzeba było do nich ani wysmakowanych potraw, ani technologicznej obstawy wokół szopki, ani tym bardziej maszynki do golenia.  Wystarczyli ludzie. I to oni tworzyli Boże Narodzenie – ich emocje i poczucie wspólnoty w ten szczególny dzień. I takiej magii właśnie wam życzymy, drodzy czytelnicy. Szczęścia, spokoju i wzajemnego obdarowywania się radością tych dni. W imieniu całego zespołu IT Tech Blog, Mateusz 