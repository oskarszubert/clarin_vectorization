Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 3 kwietnia 2011, 3:59   5   Lingapp – nauka angielskiego podczas czytania newsów i artykułów Nauka języka obcego (mówimy w tym momencie o języku angielskim) to nie tylko lekcje w szkole, kursy i korzystanie z e-platform takich jak E-tutor. Płynne posługiwanie się tym językiem, przyswajanie słówek i zwrotów zawdzięczamy także konwersacjom oraz czytaniu tekstów pisanych po angielsku. Twórcy Lingapp.com zauważyli zapewne ten fakt i postanowili ułatwić nam naukę.  Lingapp to bardzo proste w działaniu narzędzie. Projekt ma za zadanie przedstawianie użytkownikowi wybranych, przydatnych newsów i artykułów z Sieci. Czytelnik przeglądając treść w języku angielskim napotyka na swojej drodze przeszkody w postaci niezrozumiałych zwrotów i słów. Najechanie kursorem na słowo, którego znaczenia nie znamy powoduje wyświetlenie się tłumaczenia. Proste i skuteczne! Nie musimy w osobnej karcie trzymać otwartego słownika. Narzędzie łączy w sobie agregator treści z tłumaczem językowym.  Aby móc korzystać z serwisu należy przejść przez proces rejestracji lub połączyć się przez Facebooka (konia z rzędem każdemu kto taką opcję udostępnia w swoim serwisie). Po rejestracji naszym oczom ukaże się prosta szata graficzna oraz kilka dostępnych opcji. Mamy możliwość wyboru subskrybowanych serwisów z dziedzin takich jak: internet, biznes, samodoskonalenie czy gry.   Bardzo przypadł mi do gustu przycisk znany niektórym użytkownikom z dodatku Readability – mianowicie przycisk, który przenosimy do paska zakładek w Chrome (na razie obsługiwana jest tylko przeglądarka Google). Jego naciśnięcie podczas przeglądania treści na stronie spowoduje, że przytrzymanie kursora nad dowolnym słowem wyświetli jego tłumaczenie. Nie podoba mi się, że wiele słówek nie ma tłumaczeń lub tłumaczenia są bardzo niedokładne i niedopasowane do kontekstu zdania. Nie podoba mi się także brak tłumaczeń dla zwrotów. Miejmy nadzieję, że twórcy postarają się te braki uzupełnić. Projekt jest w fazie beta jednak mnie już teraz się spodobał. Będę przyglądał się jego rozwojowi. Jedno jest pewne – to bardzo dobry pomysł na wykorzystywanie internetowej treści w nauce języka angielskiego. Aktualizacja Hubert Ludwiczak pytał nas na Facebooku o licencjonowanie artykułów. Postanowiłem zapytać twórców serwisu jak to wygląda od tej strony. Oto odpowiedź od Pani Zuzanny Komornickiej: Lingapp w części umożliwiającej czytanie oferuje dostęp do kanałów RSS udostępnianych przez serwisy internetowe. Jest to funkcjonalność czytnika RSS. Funkcjonalność ta będzie otwarta i bezpłatna dla wszystkich użytkowników. Każdy użytkownik ma możliwość dodawania własnych kanałów RSS i po zarejestrowaniu dokonuje wyboru interesujących go serwisów. Oferowane lista dostępnych serwisów internetowych to nasz autorski wybór propozycji dla użytkowników.  [ź] wladyslawczaja.pl 