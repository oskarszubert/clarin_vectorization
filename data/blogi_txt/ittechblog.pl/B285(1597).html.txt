Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 9 grudnia 2010, 10:18   1   Google Me? Google +1? Usługa społecznościowa Google potwierdzona Pamiętacie Google Buzz? Serwis ten miał być wkroczeniem firmy Google w sferę serwisów społecznościowych. Długo zapowiadany, wyczekiwany, a w końcu pogrzebany niemal na starcie okazał się wielką klapą. Google nie daje jednak za wygraną. Od pewnego czasu krążą po sieci plotki na temat nowego narzędzia społecznościowego firmy z Mountain View.  Domysły i spekulacje na temat nowej usługi giganta znalazły wreszcie potwierdzenie – Eric Schmidt oświadczył bowiem, że firma buduje usługę społecznościową, a dokładniej łączy funkcję wyszukiwarki z narzędziami społecznościowymi. Plotki pojawiające się w internecie były raczej mało wiarygodne. Aż do dzisiaj nie wiadomo było, jak właściwie nazywać ma się nowa usługa Google. Najpierw usłyszeliśmy o Google Me, aby następnie dowiedzieć się, że nazwa kodowa projektu to Emerald City, która następnie przeistoczyła się w Emerald Sea. Prócz Google Me przez sieć przemknęły nazwy @Google oraz Google +1 aka Google Plus One. Możliwe, że żadna z powyższych nazw nie będzie tą ostateczną, choć jest wielce prawdopodobne, że nowa usługa będzie nosić nazwę  właśnie “Google +1″. Google niewątpliwie czerpie z Facebooka i robi bardzo dobrze. +1 to niejako synonim “Like!”. Przycisk ten gości w wielu miejscach w sieci, co dobitnie pokazuje, jaką siłą jest portal Facebook. Google do swojej nowej usługi chce wprowadzić także tzw. “pętle” mające być odpowiednikiem grup na Facebooku, które odniosły duży sukces.    Zrzut ekranowy “Google +1″, który przedostał się do sieci    Do sieci dostał się zrzut ekranowy, przedstawiający prawdopodobnie pewną część planowanej usługi. Widać na nim dwie rzeczy – przycisk “Loops” (pętle) oraz “Share” – prawdopodobnie odpowiednik Facebookowego “Podziel się”. Po prawej stronie widoczny jest także licznik. Spekuluje się, że może on służyć do informowania o ilości informacji czy wydarzeń w obrębie grupy. Są to jedynie domysły. Z tego co widać na zrzucie ekranowym dowiadujemy się, że – zapowiadana jako priorytetowa – usługa Google może okazać się jedynie “dodatkowym paskiem”. Wątpię, że firmie uda się zagrozić choć trochę Facebookowi. [ź] webinside.pl, pclab.pl, di.com.pl 