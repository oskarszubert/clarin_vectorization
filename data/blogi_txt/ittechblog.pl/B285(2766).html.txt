Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 1 lipca 2012, 5:41   3   Dwa sposoby na wirtualne pulpity w Windows Jedną z funkcjonalności, których mi zawsze brakowało w systemach Microsoft, są wirtualne pulpity, które możemy znać ze środowisk graficznych systemów Uniksowych oraz Apple’owego OS X. W Internecie możemy oczywiście bez problemu znaleźć przeróżne programy dodające obsługę wirtualnych pulpitów w Windowsie, jednak większość z nich pozostawia wiele do życzenia. Dotychczas znalazłem tylko dwie aplikacje, które mógłbym określić mianem niezawodnych. 1. Desktops Przede wszystkim chciałbym podziękować anonimowemu komentatorowi, który podrzucił nam ten fajny programik. Wielkie dzięki! Desktops to mały programik dystrybuowany przez sam Microsoft. Jego autorami są Mark Russinovich oraz Bryce Cogswell. Ich aplikację cechuje maksymalna prostota i mały rozmiarem (60 kB). Za pomocą wybranego skrótu klawiszowego możemy się przełączać pomiędzy czteroma niezależnymi pulpitami. Aplikacja działa stabilnie i jeszcze ani razu nie przestała nagle działać. Jednak należy uważnie dobierać skróty klawiszowe służące do obsługi tego programu! Bardzo łatwo jest wywołać konflikt z już istniejącymi w systemie kombinacjami klawiszy (przykładowo, (Win) + F1 otwiera pomoc w programie). Inną wadą tego programu jest kiepska integracja z systemem. Przełączanie pomiędzy pulpitami jest powolne i nie można przenosić pomiędzy nimi okien, co czasami bywa problematyczne. Strona programu Desktops  2. Dexpot Dla osób wymagających polecam program Dexpot. Używam go od ponad roku i jestem nim zachwycony. Posiada dużo funkcji, skrótów klawiszowych. Można go skonfigurować, biorąc pod uwagę swoje potrzeby i nie odbiega funkcjonalnością od swoich Linuksowych odpowiedników. Jego główną zaletą jest lekkość działania. Sprawdza się zarówno na komputerze stacjonarnym z podpiętymi kilkoma monitorami jak i na netbooku z bardzo wolnym procesorem. Jedynym zgrzytem na jaki napotkałem podczas używania Dexpota są programy z wyskakującymi powiadomieniami, które automatycznie przenoszą się na aktualnie aktywny pulpit, co może czasem narobić trochę bałaganu. Strona programu Dexpot 