Adam Florczak    Człowiek oddany muzyce, skromny audiofil i miłośnik wolnego oprogramowania. Front-end developer na potrzeby prywatne, a dla ryzykantów również komercyjne.   @aqumm  Email   Adam Florczak, 7 stycznia 2013, 7:52 Niecałe dwa tygodnie do finałów Intel Extreme Masters w katowickim Spodku! Gracie? Ja ostatnio nieco mniej, ale zawsze z zaciekawieniem śledzę losy Polaków na scenie międzynarodowej. Za niecałe dwa tygodnie to właśnie scena przyjeżdża do nas na finały Intel Extreme Masters w katowickim Spodku. Pula nagród sięgająca 100 tys. dolarów to już nie przelewki, a sam IEM będzie oglądać na żywo kilka milionów ludzi na całym świecie. Nigdy nie gościliśmy tak wielkiej imprezy esportowej w globalnym wydaniu. Odbyło się kilka mniejszych lanów, ale w głównej mierze były to dobrze zorganizowane krajowe eliminacje. Esport rozwija się w niesamowitym tempie. Jeszcze kilka/naśnie lat temu w polskich realiach nie można było mówić o utrzymywaniu się z grania. Dzisiaj mamy do dyspozycji profesjonalne centrum treningowe Ministry of Win i komentatorów na pełny etat, a nasi gracze dominują zagraniczne eventy. Wielka scena należeć będzie do Starcrafta 2 i League of Legends. World of Tanks otrzymało swoją część hali. Dodatkowo w ramach turnieju „Your road to Katowice” będą trwały rozgrywki w Counter Strike’a i Fifę 2013. Quake tymczasem powoli odchodzi na zasłużoną emeryturę.  Impreza rozpocznie się w piątek 18-tego stycznia, a zakończy w niedzielę. Spodek będzie czynny od południa do 22. Intel zapowiedział otwarcie specjalnej strefy, gdzie będzie można przetestować nowinki technologiczne, ze szczególnym naciskiem na Ultrabooki z Windows 8. Pojawić mają się również symulatory bolidów Formuły 1 i samolotu oraz przedpremierowy pokaz gry Sniper: Ghost Warrior 2. Na pewno nie zabraknie otwartych turniejów z nagrodami dla publiczności. Ponadto na niedzielę organizatorzy zapowiedzieli rozstrzygnięcie konkursu cosplay na przebrania z SC2 i LoL-a. Zgłoszenia kreacji trwają do 15 stycznia.  Planujecie wyjazd? Jeżeli jesteście z okolicy to nie ma się co zastanawiać. Wejście jest darmowe, a całość zapowiada się znakomicie. PS: byłbym zapomniał, na miejscu po rejestracji do odbioru będzie darmowy skin dla Rammusa. Źródło: Intel Extreme Masters Katowice 