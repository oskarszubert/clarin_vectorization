Magdalena Borawska    Początkująca na IT Tech Blog, miłośniczka strzelania oraz nowych technologii, zakochana w niektórych produktach Apple, mama dwójki bab, próbująca rozciągnąć czasoprzestrzeń, by choć móc podrapać się w... nos:)    Email   Magdalena Borawska, 6 grudnia 2012, 12:57 Prezentacja Samsung Galaxy Camera W dniu 5 grudnia 2012 r. w warszawskim klubie Basen odbyła się premiera aparatu fotograficznego Samsung Galaxy Camera z systemem Google Android. Z założenia produkt dedykowany jest osobom lubiącym nieskomplikowane rozwiązania technologiczne, gwarantujące wysoką jakość zdjęć oraz filmów wideo, jak również pragnącym szybko i spontanicznie dokumentować otaczający ich świat oraz w prosty sposób publikować swe „osiągnięcia” na forum mediów społecznościowych.  Atutem spotkania był fakt, iż każdy z zaproszonych gości miał możliwość własnoręcznego przetestowania możliwości aparatu oraz – o ile dysponował własną kartą microSD – zabrania wyników tych testów do domu. Chociaż mój kontakt z Galaxy Camera był dość krótki, to jednak przyznaję temu urządzeniu dużego plusa za intuicyjność obsługi – nie wyobrażam sobie, żeby ktokolwiek, kto wcześniej miał do czynienia z jakimkolwiek „mądrym telefonem”, mógł mieć problem z obsługą podstawowych funkcji tego aparatu. Zaletą Galaxy Camera jest niewątpliwie ekran dotykowy 4,8” Super Clear LCD, chroniony dodatkowo powłoką Grilla Glass 2 o rozdzielczości 1280×720 pikseli. Działa on bez najmniejszych problemów – przynajmniej w pomieszczeniu zamkniętym o mocno dodatniej temperaturze. Wyniesienie i przetestowanie aparatu „na zewnątrz”, niestety, nie było możliwe. A, powiem szczerze, ciekawi mnie, jak aparat sprawowałby się zimą (dotykowy ekran w połączeniu z rękawiczkami). Zastosowanie w aparacie najnowszego systemu operacyjnego Googla Android 4.1 Jelly Bean umożliwia dostęp do zasobów Google Play, gdzie zlokalizowane zostały m.in. programy do edycji, obróbki, katalogowania i udostępniania zdjęć i filmów. System aparatu „wsparto” wydajnym czterordzeniowym procesorem Exynos 1,4 GHz i łącznością bezprzewodową (3G/4G, Wi- Fi, Bluetooth v4.0), dzięki czemu zdjęcia są  szybko „obrabiane” i wysyłane do wybranej lokalizacji internetowej. Bonusem dla nabywających Galaxy Camera jest podarunek w postaci 48GB dodatkowej dropboxowej przestrzeni (2 lata – gratis, w kolejnych latach usługa będzie odpłatna), co łaczy się ze standardowymi 2GB, pozostajacymi na naszym koncie “dożywotnio”. Dzięki temu, jeśli tylko znajdziemy się w miejscu umożliwiającym nawiązanie połączenia z Internetem, to wszystkie zdjęcia i filmy bezzwłocznie zostaną zsynchronizowane z naszym kontem. Do skorzystania z tej usługi niezbędne jest oczywiście użycie karty sim.  Osoby wiecznie zagubione, niekoniecznie umiejące skutecznie odszukać drogę za pomocą osobistego zmysłu przestrzennego, z pewnością ucieszy informacja, iż aparat daje możliwość skorzystania z Map Google. Aparat posiada wbudowany GPS, co pozwala na tagowanie zdjęć współrzędnymi miejsca, w których zostały one wykonane. Dane techniczne ważne z punktu widzenia „chcę zrobić zdjęcie”:  obiektyw f/2.8 – 5.9 o ogniskowej 23 mm, zoom optyczny 21x, czyli znacznie więcej niż prawdopodobnie kiedykolwiek będę potrzebowała, 16-megapikselowa matryca CMOS w technologii BSI o przekątnej 1/2,3″, optyczny stabilizator obrazu (OIS),  autofocus (AF light), lampa błyskowa Xenon Flash (typ pop-up) – można ją uaktywnić w dowolnym momencie wciskając przycisk, znajdujący się po lewej stronie obiektywu. Lampa bardzo dobrze oświetla otoczenie, co dla osób przyzwyczajonych do smartfonowego LED-owego światełka jest bardzo pozytywnym doświadczeniem.  Ciekawostką w tym zakresie jest fakt, iż technologia zastosowana w lampach błyskowych, zewnętrznym wizjerze i szerokokątnym telekonwerterze jest prototypowa – prawa do niej posiada producent telefonu. Zdjęcia na Galaxy Camera można wykonywać w opcji „automat” – do wyboru jest 15 predefiniowanych trybów ustawień automatycznych: najlepsze zdjęcie, zdjęcia seryjne (max. do 20 ujęć w serii, 3 klatki na sek.), najlepszy wyraz twarzy (best face), upiększanie twarzy, stopklatka (action freeze), krajobraz, tryb nocny, zachód słońca, ślady świetlne, fajerwerki, smuga wodospadu, sylwetka, makro, bogate tony, panorama. Jest to atutem w przypadku użytkowników niekoniecznie obeznanych z arkanami profesjonalnej (niemałpkowej) fotografii oraz w sytuacji, gdy będziemy chcieli wykonać zdjęcie w szybkim tempie, bez konieczności ręcznego ustawiania różnorodnych parametrów. Odzwierciedlać napotkaną rzeczywistość można również w opcji „półautomat” oraz poprzez w pełni manualnie („export mode”) wybranie preferowanych wartości (czas naświetlania, przesłona, czułość ISO). Interesujące i chyba dość praktyczne jest zastosowanie znanej ze smartfonów opcji sterowania głosowego, dzięki której za pomocą komend głosowych można uaktywnić podstawowe funkcje (m.in. zoom) aparatu. Zaawansowany edytor zdjęć Photo Wizard umożliwia szczęśliwemu posiadaczowi Galaxy Camera skorzystanie ze znacznej ilości narzędzi służących do obróbki oraz zarządzania zdjęciami, co dale pole do profesjonalnej obróbki zapisanego obrazu niezależnie od miejsca, w jakim się znajdujemy. W standardzie oferowane są dodatkowo kolejne 2 aplikacje, za pomocą których można znacząco ingerować w treść obrazu: Instagram oraz Paper Artist. Dzięki różnorodnym efektom, jakie można “nałożyć” na zdjęcie, zyskujemy nieocenioną sposobność znacznego uatrakcyjnienia go przed np. umieszczeniem na jednym z portali społecznościowych :) W aparacie dostępna jest stosowana już w niektórych telefonach komórkowych opcja „najlepsza twarz” (best face), polegająca na tym, że aparat cyklicznie wykonuje 5 ujęć po jednokrotnym naciśnięciu spustu migawki, co pozwala na późniejsze wybranie najbardziej atrakcyjnej wizualnie miny obiektu naszego zdjęcia („twarz” można dowolnie wybierać i zmieniać bez konieczności ingerowania w pozostałe elementy zdjęcia). Odnośnie filmów video, warto wspomnieć że aparat nagrywa filmy jakości Full HD. Interesującymi opcjami w omawianym zakresie jest nagrywanie w „zwolnionym tempie” (slow motion)  z prędkością 120 klatek/ sek. w rozdzielczości 768×512, oraz operowanie kamerą za pomocą komend głosowych. Wbudowany edytor video pozwala na szybkie tworzenie i edytownie filmów.  Co mnie pozytywnie zaskoczyło, Galaxy Camera wyposażone jest w wejście na słuchawki (3.5mm), co oznacza że czas spędzony na poszukiwaniu kolejnych obiektów do „ustrzelenia” można spędzić np. słuchając ulubionych utworów muzycznych. Aparat ma wbudowany player kompatybilny z następującymi formatami danych: MP4/ DivX/ XviD/ WMV/ H.264/ H.263/ MP3/ WAV/ eAAC+/ AC3/ FLAC. 12►  A teraz kilka dodatkowych danych technicznych, o których wcześniej nie było mowy, ale bez których opis byłby niekompletny – innymi słowy, co jeszcze można powiedzieć o Galaxy Camera oraz/lub co w nim można znaleźć:  pamięć: 8 GB wbudowanej pamięci rozszerzalnej o kolejne 32GB za pomocą czytnika kart microSD, 1 GB RAM, bateria Li-Ion o pojemności 1650 mAh – deklarowany czas działania w trybie nieaktywnym: do 168 godz. (2G)/ do 280 godz. (3G) oraz do 4,5 godz. podczas aktywnego wykorzystania sprzętu, port HDMI 1.4, dzięki któremu możemy np. podłączyć aparat do urządzenia zewnętrznego (np. monitor, telewizor), celem obejrzenia zapisanych treści na większej powierzchni, wtyczka MicroUSB v2.0, opcja przewidywania tekstu (technika Swype), możliwość wysyłania wiadomości tekstowych (wymaga karty SIM), możliwość nagrania notatek głosowych, organizer, GPRS oraz EDGE: brak.   Teoretycznie rozmiar nie ma znaczenia, ale i tak czasami warto go znać:  waga: 300 g – niby niedużo (ok. 2,5x więcej niż np. iPhone 5), ale po kilku minutach używania aparatu zaczyna się odczuwać lekkie zmęczenie nadgarstków ;) wymiary: 128.7 x 70.8 x 19.1 mm – odnośnie tych wartości nie mam najmniejszych zastrzeżeń.   Kolorystyka: klasyczna, czyli biel i czerń.  Podsumowanie Gwoli ścisłości, dodam, iż pomimo tego, że aparat jest mocno innowacyjny, w dalszym ciągu pozostaje jedynie aparatem, czyli nie da się za jego pomocą prowadzić rozmów telefonicznych. Jednak dla chcącego nic trudnego – spragnieni połączeń głosowych użytkownicy mogą skorzystać z komunikatorów (np. Skype) i wtedy jedynie brak sieci będzie im w stanie stanąć na drodze konwersacji :) Oferowane urządzenie jest dość ciekawe i z pewnością trafi w gust miłośników różnorodnych gadżetów i nowinek technicznych, niemniej ze względu na dość wysoką cenę z pewnością nie było pomyślane jako produkt „dla każdego”. Cena rekomendowana przez producenta na polski rynek wynosi 2390-2590 zł., co oznacza, że jest porównywalna z kosztem związanym z zakupem jednego z tańszych (acz niekoniecznie gorszych pod względem parametrów) modeli lustrzanki. Może być to skutecznym czynnikiem odstraszających dla niektórych potencjalnych klientów. Zgodnie z zapowiedzią, Galaxy Camera na dniach powinna być dostępna, początkowo w sklepach sieci Komputronik oraz Fotojoker, a w późniejszym terminie również w innych. Zapraszam na krótki filmik z prezentacji. Mniej więcej 80% było kręcone właśnie Samsungiem Galaxy Camera. 