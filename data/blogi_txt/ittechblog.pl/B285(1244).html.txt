Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 31 sierpnia 2010, 10:30   2   Apps.pl: rozmowa z autorami nowej odsłony serwisu poformacie.com  Serwis poformacie.com, który był u nas pokrótce opisywany, za sprawą dwóch zdolnych programistów przechodzi metamorfozę. Aplikacja, która ułatwiała życie wielu internautom została niedawno zamknięta i przeistacza się w całkowicie nowy serwis, który pełnić będzie podobną rolę. Apps.pl będzie odmienioną wersją poformacie.pl. Twórcy witryny nie odetną się kompletnie od pierwotnych założeń macierzystej aplikacji. Apps będzie kontynuacją poprzednika, jednak w nowej odsłonie do użytku zostaną oddane opcje, takie jak np. automatyczne aktualizacje oprogramowania. Zadałem kilka pytań założycielom serwisu – Konradowi Szczygłowi oraz Mateuszowi Grzywie. Ile macie lat? Uczycie się? Kim jesteście z zawodu/wykształcenia i jakie macie hobby? Konrad Szczygieł: Ja nadal uczę się w liceum, mam 17 lat – 18 skończę w kwietniu. ;) Moim hobby, a właściwie pasją jest kulturystyka. Oprócz tego w wolnym czasie zajmuję się webdesignem :) Mateusz Grzywa: Mam 19 lat, Od 1 października będę studentem UŚ na kierunku inżynieria biomedyczna. Hobby? DJ’ing. :) Kiedy zrodził się pomysł poformacie.com? Jak wpadliście na pomysł takiej aplikacji/strony? K.S./M.G: Na pomysł wpadł nasz znajomy, który opiekował się bazą programów na poformacie.com. Nie było planów, decyzja o stworzeniu serwisu zapadła spontanicznie. Istniało już kilka zagranicznych serwisów tego typu, więc stwierdziliśmy, że w Polsce również taki serwis się przyda i ułatwi życie wielu użytkownikom. Napisałem do Mateusza i zaczęliśmy prace. :) Jak szybko rosły statystyki odwiedzin PoFormacie? Czy w krótkim okresie czasu licznik odwiedzin nagle skoczył, czy trzeba było troszeczkę poczekać, aby ludzie dostrzegli Waszą aplikację? K.S./M.G: Na początku spodziewaliśmy się, że nikt nie będzie o nas pisał i że serwis będzie odwiedzała garstka osób. Wykres odwiedzin wznosił się w górę, a strona zyskiwała coraz więcej rozgłosu za sprawą serwisów, takich jak technologie.gazeta.pl, di.com.pl oraz gazet m.in PC-Format, jak i blogów – m.in. ittechblog.pl. :) W ciągu miesiąca mieliśmy około 5000 pobrań aplikacji. Czym będzie apps.pl? Czy chcecie kontynuować ideę PoFormacie, czy też odcinacie się w jakiś sposób od tego projektu? Będziecie czerpać z poprzedniego pomysłu, czy też Apps to kompletnie innowacyjny projekt? Na czym ma on polegać? K.S./M.G: Apps.pl będzie kontynuacją poformacie.com. Apps to po prostu lepsze PoFormacie. :) Zmieniliśmy kompletnie algorytmy, pracę klienta i samego serwisu. Już nie będzie problemu z niedziałającymi linkami czy aplikacjami – tak jak niestety czasami zdarzało się w poprzednim projekcie. Instalacja programów nadal będzie darmowa. Zmieni się również troszeczkę zasada działania – w apps.pl aplikacja instalacyjna będzie działała w systemie przez cały czas (o ile chce tego użytkownik) i żeby zainstalować program, wystarczy będzie kliknąć na przycisk “zainstaluj” na stronie – reszta zrobi się sama. Klient będzie sprawdzał przez cały czas wersje zainstalowanych aplikacji w systemie i na bieżąco aktualizował starsze wersje. Nad całym procesem czuwać będzie użytkownik. Jeżeli będzie chciał wyłączyć aktualizacje – będzie mógł to zrobić. Oprócz tego programy z naszego serwisu będzie można normalnie pobrać bez konieczności używania aplikacji. Czy macie już ukierunkowane plany rozwoju nowego serwisu?  K.S./M.G: Tak, mamy plany. Zdradzić mogę jedynie tyle, że są to plany bardzo ambitne i mamy nadzieję, że uda nam się je zrealizować oraz że użytkownicy będą bardzo zadowoleni z apps.pl. :) Dziękuję za rozmowę. K.S./M.G: My także dziękujemy za rozmowę. :)  Konrad i Mateusz póki co nie chcą zdradzać dokładnych zasad działania nowej odsłony serwisu. Wszystkiego dowiemy się podczas testowania wersji beta, jednak obszerną recenzję apps.pl przedstawimy dopiero, gdy serwis będzie już ogólnodostępny. Póki co, nasza redakcja trzyma kciuki za dwóch młodych, zdolnych programistów. 