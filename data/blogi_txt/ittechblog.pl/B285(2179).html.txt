Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 12 września 2011, 6:00   4   Co już wiemy na temat Windowsa 8? Windows 8 zostanie zaprezentowany na tablecie już w tym tygodniu – nie znamy jednak finalnej daty wydania ostatecznej wersji “Windy” na PC. Microsoft co jakiś czas podaje garść informacji na temat najnowszego, oczekiwanego przez wielu produktu. Po niewątpliwym sukcesie Windowsa 7 oczekujemy, że najnowsze dzieło Giganta z Redmond także stanie na wysokim poziomie. Zebraliśmy dla Was informacje na temat nadchodzącego systemu. Co już o nim wiemy?  Nowy interfejs użytkownika, z myślą o tabletach Interfejs znany z Metro UI (tutaj nazwany Immersive) dostępnego w Windows Phone 7 zadebiutuje także w ósmej odsłonie okienek. Został on stworzony z myślą o tabletach, gdyż Windows 7 i urządzenia dotykowe pasują do siebie jak pięść do nosa. Windows 8 ma być przyjazny dla urządzeń dotykowych – my zaś nadal będziemy mogli cieszyć się interfejsem okienkowym. Interfejs “Wstążka”  Krytykowany przez wielu interfejs wstążki, znany z najnowszych wersji Office’a zagości także w windowsowych okienkach. Steven Sinofsky na blogu poświęconym produktom Microsoftu pisze: “Wybraliśmy interfejs wstążki i nie zgadzamy się z niektórymi z was, którzy twierdzą, że to zły wybór. Spodziewaliśmy się, że będziecie sceptycznie nastawieni do tego pomysłu i nie pomyliliśmy się. Jednakże udało się także spełnić inne założenie, że wasza krytyka będzie konstruktywna.” Użytkownik Windowsa 8 będzie mógł przełączać się pomiędzy dwoma interfejsami – wstążką oraz układem znanym z Windowsa 7 czy Visty. Wygodniejsze operacje na plikach  Operowanie na plikach – kopiowanie czy wycinanie, a następnie wklejanie – będzie wygodniejsze. Podczas wykonywania operacji wyświetlana będzie także większa liczba danych, a kilka osobnych okienek podczas kopiowania osobnych plików zostanie połączone w jedno okno, podające precyzyjne informacje. Więcej informacji na ten temat znaleźć można we wpisie na Komputerswiat.pl Montowanie plików ISO w systemie  Dwuklik na obrazie ISO spowoduje zamontowanie go w wirtualnym napędzie. Używanie programów takich jak Alcohol 120% czy Daemon Tools przejdzie do historii. Wspieranie USB 3.0 USB 3.0 coraz częściej pojawia się w nowych płytach głównych. Układy te nie należą jeszcze do najtańszych, nie są także często używane (a to za sprawą małego wsparcia ze strony producentów peryferiów). Ma się to zmienić w niedalekiej przyszłości, gdyż coraz więcej firm decyduje się na implementację najnowszego standardu w swoich urządzeniach. Windows 8 będzie wspierać transfer via USB 3.0. Start nawet w 8 sekund; brak bootscreena Pisał o tym w zasadzie mój redakcyjny kolega, Łukasz Zegar. Microsoft obiecuje, że dzięki opcji “Hybrid Boot” łączącej zalety hibernacji i wyłączenia komputera (hibernacja procesu jądra systemu) system uruchomi się bardzo szybko, nawet w 2 sekundy – na komputerach z dyskiem SSD. Domyślnie opcja ta będzie wyłączona. Niewielu z Was zapewne używa hibernacji na swoich blaszakach i wynika to raczej z nieznajomości zalet, jaką hibernacja daje. Możliwe, że hybrydowy start przekona do siebie jakąś część użytkowników – ja jednak byłbym sceptyczny i nie wierzył w wyniki osiągane w laboratoriach Microsoftu. Internet Explorer 10 Wraz z Windowsem 8 zadebiutuje Internet Explorer 10, który w naszym pięknym kraju nadal nie znajduje większej liczby zwolenników. Według Gemius Ranking największą popularnością w Polsce cieszy się IE8 (ponad 12% użytkowników), IE9: prawie 3% – słabo. Internet Explorer 10 w wersji Platform Preview 2 jest już dostępny dla developerów. Wprowadza między innymi lepszą obsługę HTML5 i CSS3 oraz udoskonalone zarządzanie energią. Wsparcie dla procesorów ARM Architektura ARM stosowana jest przede wszystkim w tabletach, które coraz chętnie są kupowane. Microsoft zauważył, że ARM rośnie w siłę i już podczas CES 2011 zapowiedział, że Windows 8 wspierać będzie nie tylko architekturę x86 (32 bity) ale także ARM. Można było się tego spodziewać, skoro opracowano specjalny interfejs dla urządzeń dotykowych. [ź] blogsolute.com, komputerswiat.pl, chip.pl, zdj: windows8news.com 