Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 12 marca 2011, 8:02   15   Ekran rezystancyjny a ekran pojemnościowy Ostatnimi czasy coraz częściej rozmawiam ze znajomymi, którzy planują zakup smartfona. Niestety przeważająca większość z nich nie wie tak naprawdę, dlaczego chcą kupić tego typu urządzenie. Odpowiedź, którą przeważnie otrzymuję po zapytaniu ich o to można streścić w trzech słowach: “Bo chcę taki”. Gdy już przestanę miotać się w morderczym szale (jestem strasznie cięty na ignorantów) odzywa się moja chęć edukowania przyszłych posiadaczy telefonów wyposażonych w ekran dotykowy. Bardzo często pierwszą rzeczą, o której rozmawiamy jest właśnie typ panelu dotykowego. Niech ten wpis posłuży Wam do edukowania znajomych.:)  Budowa Ekran oporowy/rezystancyjny Powierzchnia czuła na dotyk zbudowana jest z dwóch plastikowych płytek. Płytka na powierzchni wykonana jest z cienkiego i odpornego na zadrapania plastiku. Pokryta jest także cienką warstwą materiałów przewodzących (tlenek cyny i tlenek indu) umieszczonych na spodzie “szybki”. Pod górną szybką (czyli poniżej materiału przewodzącego) znajduje się druga plastikowa płytka. Obydwie płytki nie mają ze sobą kontaktu aż do momentu, gdy użytkownik urządzenia nie wciśnie ekranu palcem lub rysikiem. Następuje wtedy kontakt pomiędzy oddalonymi od siebie nieznacznie ekranami. W wyniku ich zetknięcia powstaje zwarcie, które dzięki zmierzeniu oporów pionowego i poziomego zamieniane jest na dane wskazujące procesorowi miejsce styku.    Zasada działania ekranu oporowego - źródło: pcworld.pl   Ekran pojemnościowy Ekran pojemnościowy składa się najczęściej ze szklanej szybki pokrytej izolatorem (podobnym do tego stosowanego w ekranach oporowych). Dotknięcie powierzchni płytki palcem lub inną rzeczą, przewodzącą prąd powoduje zakłócenie w przepływie prądu. Następnie miejsce styku palca z ekranem mierzone jest z czterech narożników ekranu.    Zasada działania ekranu pojemnościowego - źródło: pcworld.pl   Możliwości Ekran oporowy/rezystancyjny Ekran oporowy zapewnia dobrą widoczność, która spada jednak dość mocno w słońcu. Ten typ ekranu w przeciwieństwie do ekranu pojemnościowego, pozwala na stosowanie pisma odręcznego (przydaje się tutaj rysik). O multitouchu możemy jedynie pomarzyć. Ekran pojemnościowy Ekran pojemnościowy zapewnia przyzwoitą widoczność także w słońcu. Obsługiwać go możemy jedynie palcem bądź materiałami przewodzącymi prąd. Jest to niewygodne w zimie, gdyż musimy zdejmować rękawiczki,aby móc zrobić cokolwiek na telefonie (możemy też użyć specjalnych rękawiczek). Niektóre telefony w temperaturach ujemnych mogą wariować, a ekrany nie odczytywać poprawnie naszych gestów. Ten typ panelu dotykowego zapewnia nam niezwykłe udogodnienie, jakim jest obsługa technologii multitouch.  Co wybrać? Wybór jest moim zdaniem uzasadniony naszą kondycją finansową. Urządzenia wyposażone w ekrany pojemnościowe są zdecydowanie droższe od swoich kolegów z ekranami oporowymi. Jeśli możecie pozwolić sobie na nieco większy wydatek – celujcie w ekrany pojemnościowe. Praca z nimi to prawdziwa przyjemność. Palce nie męczą się tak, jak przy używaniu telefonów z ekranami z poprzedniej epoki. Wystarczy delikatne muśnięcie aby telefon zareagował. [ź] zdj.: gottabemobile.com 