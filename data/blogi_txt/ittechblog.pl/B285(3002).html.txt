Małgorzata Pawłowska    Miłośniczka serwisów społecznościowych, szczęśliwa posiadaczka czarno-białego MacBooka, przyszły filolog angielski. Mieszka w Internecie, współorganizuje warszawskie tweetupy, czasem bloguje.   @avdotia   Email Małgorzata Pawłowska, 15 stycznia 2013, 3:12 Deezer uderza do Polski Deezer to jeden z największych międzynarodowych serwisów oferujących streaming muzyki, zezwalający na słuchanie jej zarówno na urządzeniach stacjonarnych i laptopach, jak i na smartfonach i tabletach. Posiada ponad 26 milionów użytkowników, 20 milionów utworów i 100 milionów playlist. Dzięki niemu muzykę można mieć zawsze dostępną, nawet jeżeli jesteśmy offline. Dzisiaj zaś odbyła się pierwsza konferencja Deezera w Polsce. W konferencji udział wzięli: Laurent Billion (dyrektor ds. rozwoju Deezer), Maciej Jaworski (dyrektor zarządzający Deezer Polska) oraz Michał Paschalis-Jakubowicz (dyrektor marketingu usług mobilnych Orange Polska). Opowiedzieli o filozofii firmy, której celem jest umożliwienie korzystania z ogromnych i legalnych zasobów muzyki tworzonej przez artystów rozpoznawanych na całym świecie i artystów lokalnych, o nawiązywaniu relacji z rynkiem muzycznym, a także o nastawieniu na społeczność poprzez kompleksową integrację z serwisami społecznościowymi, takimi jak Facebook czy Twitter, oraz aplikacje wewnątrz Deezera pozwalające np. na wspólne tworzenie playlist. Najważniejszą podaną dziś informacją jest możliwość bezpłatnego korzystania z nieograniczonego dostępu do muzyki przez 6 miesięcy z urządzeń stacjonarnych i laptopów, a także przez 2 tygodnie ze smartfonów i tabletów. Jest to usługa Deezer Freemium, którą usługodawca wprowadza w ponad 150 krajach, w tym w Polsce, by dotrzeć do jak najszerszego grona miłośników muzyki. Także jeżeli nie macie jeszcze konta na Deezerze, jest to doskonała okazja, by zacząć z tego serwisu korzystać.  Co jeszcze nowego? Coś dla artystów, czyli platforma Deezer4Artists, na której twórcy będą mogli prowadzić swoje blogi, komunikować się z fanami, a także zamieszczać niewydane jeszcze utwory. Fani będą mogli śledzić swoich ulubionych twórców muzycznych, otrzymają specjalne opcje wyszukiwania oraz dostęp do treści, których nie znajdą nigdzie indziej. Widać tu wyraźnie chęć wykorzystania rynku nieco zapuszczonego po tym, jak Myspace oddał pola innym serwisom społecznościowym. Wydaje się, że dużym atutem może być tu także możliwość spięcia usługi z Facebookiem, co w naturalny sposób wesprze także fanpage’e niektórych zespołów. Nowością jest też aplikacja Deezera na Smart TV dostępna od 13.01.2013, także posiadacze takich telewizorów mogą teraz i na nich korzystać ze streamingu oferowanego przez ten serwis. Michał Paschalis- Jakubowicz opowiedział o współpracy Deezera i Orange. Klienci Orange w niektórych planach taryfowych mogą korzystać z serwisu bezpłatnie, natomiast pozostali  mogą korzystać bezpłatnie przez 14 dni, a później nie są obciążani za transmisję danych do aplikacji Deezera, także płacą tylko za korzystanie z serwisu. W ramach podboju polskiego rynku, Deezer ma w planach również streaming z lokalnych koncertów. Najbliższy, którego będzie można posłuchać, odbędzie się 20. lutego. Deezer ma na nas plan, a jak będzie z jego realizacją, zobaczymy pewnie w niedalekiej przyszłości, szczególnie że konkurencja nie śpi. Tymczasem idę przetestować Freemium, co i wam gorąco polecam. 