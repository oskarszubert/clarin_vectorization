Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 2 stycznia 2013, 2:16 Google wspiera postanowienia noworoczne Rozpoczął się nowy rok, a wraz z nim nadchodzą nie tylko kolejne (jeszcze 363) dni, ale też nowe możliwości i mnóstwo czasu na realizację marzeń. Tradycją jest stawianie sobie noworocznych postanowień, a w dzisiejszych czasach te coraz częściej ujawniane są w postaci cyfrowej – na naszych blogach, społecznościowych profilach etc. Tymczasem Google wychodzi naprzeciw wszystkim planującym i pozwala im umieścić swoje postanowienia na… specjalnej mapie. Na stronie Google Zeitgeist 2012, oprócz obejrzenia filmiku podsumowującego ubiegły rok oczami Google oraz trendów wyszukiwania, znaleźć można także wspominaną interaktywną mapę postanowień noworocznych.  Każdy, nawet nieposiadający konta w usługach giganta z Mountain View, może dodać swoje postanowienie z jednej z następujących kategorii: Miłość, Zdrowie, Kariera, Finanse, Rodzina, Edukacja, Dobre uczynki oraz Inne. Przy publikowaniu postanowienia należy podać także państwo oraz kod pocztowy, w celu ulokowania naszego celu na mapie. Dodatkowo każde z postanowień jest automatycznie tłumaczone na inne języki za pomocą Tłumacza Google, tak by użytkownik przeglądając mapę mógł zrozumieć (no, nie zawsze…), jakie postanowienia mają ludzie z innych części świata. Jakkolwiek podchodzimy do kwestii postanowień noworocznych (osobiście je praktykuję, ale znam takich, którzy uważają je za wielką ściemę), bez wątpienia przyznamy, że Google znalazło ciekawy sposób na wypromowanie zarówno zeszłorocznego Zeitgeist, jak i swojej usługi tłumaczenia online. Źródło: komputerswiat.pl 