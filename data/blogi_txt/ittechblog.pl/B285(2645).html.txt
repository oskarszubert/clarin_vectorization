Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 21 kwietnia 2012, 9:00   4   Top 5 aplikacji: Bartosz Dul Mobilnych aplikacji jest wiele – wśród nich są lepsze i gorsze, te, które trzeba mieć, jak i takie, których zainstalowanie jest tylko zmarnowaniem czasu. Z jakich aplikacji warto korzystać i dlaczego? Tego dowiecie się od naszych gości w cyklu “Top 5 aplikacji”.      Dzisiejszym gościem jest Bartosz Dul, zastępca redaktora prowadzącego w serwisie Komórkomania.pl, prywatnie fan Androida.   Gdybyś mógł zainstalować sobie tylko 5 mobilnych aplikacji na swoich urządzeniach, jakie byłyby to aplikacje i dlaczego właśnie te? Endomondo – dużo jeżdżę na rowerze i jest to moja ulubiona platforma (aplikacja + portal), która podaje mi jak na tacy najważniejsze statystyki. Jej dodatkowymi plusami są stabilność, lekkość i elementy społecznościowe. Od niedawna też dobrze współdziała z Facebookiem. Soundhound – żyję muzyką i bez tej aplikacji nie wychodzę z domu. Wokół nas jest pełno nieznanej muzyki i Soundhound pozwala ją właśnie poznać, odkrywać często nowych wykonawców, przypominać sobie stare kawałki. Simple Last.fm Scrobbler – a jak słuchanie muzyki to obowiązkowo Simple Last.fm Scrobbler. To najlżejsza i najmniej inwazyjna aplikacja tego typu (oryginalna wersja robi zbyt duży bałagan na pasku powiadomień). Lubię wiedzieć, ile i jakiej muzyki słucham, scrobbler pozwala mi zbierać takie dane nawet, gdy jestem poza domem. Całość później mogę analizować na stronie lastfm.pl. Jak Dojadę - świetna sprawa dla poruszających się komunikacją miejską, szczególnie w nowych miastach. Nie jest bezbłędna, ale najczęściej i przede wszystkim najszybciej doprowadzi użytkownika do celu. Jest rozbudowana i bezpłatna – czego chcieć więcej? Facebook – nie ma chyba dziś lepszego narzędzia do kontaktu z dużą grupą znajomych niż właśnie portal społecznościowy Facebook. Jego mobilna wersja przydaje się więc bardzo często, szczególnie, że część komunikacji powoli przenosi się właśnie na ten kanał (Facebook Messenger). Świadczy o tym fakt, że coraz częściej komunikuję się ze znajomymi nie przez SMS-y, a właśnie przez wiadomości Fb. 