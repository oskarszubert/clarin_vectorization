Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 30 września 2011, 11:07   0   Amazon zaciera ręce na Palm – po co im WebOS? Amazon dopiero co wypuścił moim zdaniem nieudany półprodukt, a już zaciera ręce na kupno kawałka firmy HP, mianowicie Palm (słynący kiedyś z niezłych urządzeń, jednak jego czasy bezpowrotnie minęły). Jak donoszą źródła bliskie serwisowi VentureBeat, Amazon pokusiłby się nie tylko na zaplecze technologiczne Palma, ale także system WebOS, który jakiś czas temu został porzucony przez HP po nieudanym debiucie TouchPada. Po co Amazonowi WebOS, skoro zmodyfikował bardzo mocno Androida 2.3 na potrzeby Kindle Fire?  Co prawda informacja nadal nie znalazła potwierdzenia ani ze strony HP, ani ze strony Amazonu. Zagraniczne media twierdzą jednak, że to już niemal pewne – Amazon zechce kupić Palma (i ponoć nie jest jedynym z zamiarem przejęcia tejże firmy). Jon Rubinstein, HP “Product Innovation Chief” już w lipcu wspominał, że chciałby współpracować z Amazonem po to, by zaadaptować WebOS na inne urządzenia i stworzyć pewnego rodzaju ekosystem. Jon Rubinstein zasiada w zarządzie Amazona, więc jest niejako łącznikiem pomiędzy tymi dwoma firmami. Dlaczego Amazon miałby nabyć Palm, skoro sam posiada zaplecze technologiczne pozwalające na zlecenie produkcji e-czytników czy tabletów? I dlaczego amerykańska firma chce zdecydować się na taki ruch, posiadając zmodernizowany na potrzeby nowego tabletu Android 2.3? Czyżby Amazon szykował się na podbicie rynku pierwszym, udanym, tanim tabletem z WebOS? Cóż, gdy ceny za 16GB HP TouchPad spadły do 99$ sprzęt ponoć rozszedł się jak ciepłe bułeczki. Możliwe, że Amazon doszedł do prostego wniosku: ludzie kupią tablet z nieznanym OS-em, o ile będzie tani (no bo powiedzmy sobie szczerze, cena TouchPada proponowana przez HP była horrendalnie wysoka).    TouchPad 7″ “Opal”   Amazon może zacierać ręce na Palma także dlatego, że ten posiada kilka prototypów telefonów oraz – co ważniejsze dla Amazona – tabletów. Jednym z nich jest 7-calowy TouchPad “Opal” widoczny na powyższym zdjęciu. Niestety dopóty, dopóki obydwie firmy nie skomentują otwarcie zakupu oraz jego powodu, możemy się tylko domyślać. Jedno jest pewne: HP jak najszybciej chce pozbyć się Palma i da kupującym duże obniżki. [ź] slashgear.com, venturebeat.com, zdjęcie: icello.blogspot.com 