Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 25 grudnia 2010, 2:55   2   Minecraft – ostatni hit w grach dorobił się statusu bety Niedawno zrobiło się głośno o grze Minecraft. Ta nietypowo wyglądająca sandboxowa gra potrafi wciągnąć niejednego (w tym i mnie!) na długie godziny. Tworzenie własnych konstrukcji w kwadratowym świecie przyciąga momentalnie. Właśnie ukazała się wersja beta rzeczonej gry. Cena - 14,95 €  jest moim zdaniem bardzo uczciwa, chociaż mnie udało się ją kupić jeszcze podczas promocji, za 10 euro (podczas testów alfa). Cała rozgrywka polega na zdobywaniu różnych zasobów (ruda żelaza, złoto, kamień, futro itd.) i przerabianiu ich na inne przedmioty lub wykorzystywanie do wznoszenia własnych budowli. Wysiłek może zaowocować, np. stworzeniem sieci podziemnych korytarzy z torem kolejki, która przewozi nas z kopalni do domku/bazy.  W normalnym trybie gry, w nocy pojawiają się różnego rodzaju potwory (nie wszystkie znikają po nocy), więc trzeba się przed nimi bronić – wytwarzając zbroje, miecze, czy zamykając się za drzwiami własnej budowli (wbrew pozorom to zupełnie wystarczy). Nieprzyjaciele czyhają też w tajemnych grotach, na które możemy się natknąć, po prostu kopiąc – na to też trzeba uważać. Można przez przypadek natrafić na niezłą grupę agresywnych pająków, które nas szybko zabiją. :) Prosta do bólu grafika jest tutaj kluczowym elementem – gra nie zajmuje dużo miejsca, chodzi nawet na moim netbooku, nie obrzydza, a nawet umie urzec. Zachody i wschody słońca wyglądają ciekawie. :) Kwadratowe chmurki płynnie przemieszczają się po niebie. Czuć, że ten świat żyje własnym życiem! Mógłbym naprawdę jeszcze bardzo długo opowiadać o tej grze, przybliżyłem Wam tylko jej ogólny sens, jednak jej ogrom można zobaczyć przykładowo na filmikach z YouTube. Gra posiada także tryb multiplayer, więc jest otwarte pole dla wszelkiej maści rzemieślników Minecrafta. :) To, co gracze konstruują, jest po prostu niesamowite. Zresztą sami zobaczcie trailer stworzony przez społeczność graczy:  Po więcej szczegółów zapraszam na stronę producenta, gdzie w zakładce Community można znaleźć wiele przydatnych informacji na temat samej gry i mechanizmów, na których jest oparta. Ja szczerze polecam tę grę – tak jak znajomy znajomemu. Szczególnie że to dzieło tak naprawdę jednej osoby (obecnie zespół programistów) niezależnej od jakichkolwiek wydawców. Projekt jest cały czas dynamicznie rozwijany, co rusz pojawiają się nowości, więc gra jest cały czas świeża. Warto o tym pamiętać. Właśnie ukazała się wersja beta rzeczonej gry. Cena - €14,95. Moim zdaniem bardzo uczciwa, chociaż mnie się jeszcze udało kupić grę za 10 euro w okresie promocyjnym. 