Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 30 września 2010, 10:50   0   Apps.pl – jeszcze lepsze PoFormacie.com Jeśli znany Wam jest serwis PoFormacie.com (opisywaliśmy go pokrótce tutaj) i przypadł Wam do gustów, to zapewne ucieszycie się z faktu, że ruszyła jego kolejna odsłona. Apps.pl podobnie jak PoFormacie.com to narzędzie, mające na celu szybką instalację programów na komputerze użytkownika. Wystarczy wybrać aplikacje, którymi jesteśmy zainteresowani i pobrać je na dysk, bądź zainstalować za pomocą specjalnego autorskiego instalatora, który jest lekki i przyjemny w obsłudze. Założenie konta w serwisie trwa dosłownie chwilę. Jeśli nie interesuje nas zakładanie konta od podstaw, możemy użyć modułu logowania przez Facebook. Dzięki temu zaoszczędzimy nieco czasu. To rozwiązanie idealne dla osób niecierpliwych. Apps.pl to tak naprawdę odświeżone i zmienione PoFormacie.com. Strona wygląda fantastycznie, kolory są bardzo żywe i nie jest to kolejny projekt z zaniedbaną szatą graficzną, który szybko zostanie zapomniany. Apps to serwis, który ma za zadanie dostarczyć pod nos wszystkich programów, których użytkownik potrzebuje zaraz po sformatowaniu dysku. Instalacja aplikacji pojedynczo wiąże się z co najmniej godzinnym poszukiwaniem “instalek”, a często okazuje się, że i tak o czymś zapomnieliśmy. Apps wyświetli nam programy pogrupowane w kategorie tematyczne, dzięki czemu istnieje małe prawdopodobieństwo, że umknie nam jakieś potrzebne narzędzie. Strona Apps.pl jest bardzo przejrzysta  Bardzo ciekawa jest możliwość przejścia do zakładki z informacjami na temat wybranego programu. Wystarczy kliknąć nazwę aplikacji, aby naszym oczom ukazały się dane na temat aktualnej wersji programu, wersji językowej, czy licencji. Warto dodać, że programy znajdujące się w serwisie, jak i autorski instalator są kompatybilne z wersjami systemu Windows od XP w górę. Przydatnym narzędziem jest również wyszukiwarka programów. Jeśli znamy nazwy poszczególnych aplikacji, możemy je łatwo odnaleźć z jej pomocą. Wszystko jest czytelne i intuicyjne  Apps.pl w tym momencie jest w wersji beta, oznacza to, że baza programów jest jeszcze skromna, jednak śmiało można korzystać z jej dobrodziejstw. W przyszłości planowana jest opcja “premium”. Opcja ta ma pozwalać na tworzenie i zapisywanie listy programów oraz wsparcie ze strony serwisu (support). Ponadto twórcy kuszą nas niską ceną takiego usprawnienia i brakiem reklam po jego zakupieniu. Maskotka Apps.pl - Appsik  Zachęcamy do testowania serwisu i informowania twórców o napotkanych problemach oraz do przeczytania rozmowy z twórcami Apps.pl – Konradem Szczygłem i Mateuszem Grzywą. Nasza redakcja życzy sukcesów teamowi. :) 