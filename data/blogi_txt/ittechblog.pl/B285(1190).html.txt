Maciek 'mkasprzyk' Kasprzyk    Head prokrastynator. Samozwańczy programista, lubiący projektować rzeczy, które nigdy nie ujrzą światła dziennego. Czerpie inspirację ze wszystkiego co go otacza. Fan muzyki bassowej.     Email   Maciek 'mkasprzyk' Kasprzyk, 9 sierpnia 2010, 5:15   4   Nowa Szkocja promuje się poprzez futurystyczny telefon Pomegranate phone to swojego rodzaju fikcja, która ma przyciągnąć rzeszę fanów nowych technologii i nie tylko, do zapoznania się z walorami Nowej Szkocji – kanadyjskiej prowincji leżącej nad Atlantykiem.  Po wejściu na oficjalną stronę pomegranatephone.com naszym oczom ukazuje się piękne intro, które daje do zrozumienia, że prezentowany telefon, to jedno wielkie AIO (wszystko w jednym) upchnięte w małym urządzeniu przypominającym owoc granatu. Do tego momentu, nie spodziewamy się jeszcze, że coś tutaj nie gra. Kolejna prezentacja pokazuje podstawowe, jak na dzisiejsze czasy, funkcje telefonu komórkowego, takie jak możliwość wykonywania połączeń głosowych, przeglądania stron internetowych i zarządzanie pocztą email. Nadal wszystko jest ok, ale już po chwili dziwi nas, dlaczego on tak dziwnie wygląda, skąd ten niezwykły kształt i mało ergonomiczny wyświetlacz. ;-) Przychodzi pora na możliwość wyboru z bocznego menu dodatkowych opcji. W tej chwili na naszych twarzach pojawia się uśmiech. Oto funkcje jakie posiada “granat”:  Projektor – tutaj nie ma zbyt wielkiego zdziwienia. W dzisiejszych czasach projektory są już tak małe, że byłoby to całkiem możliwe. Rzucenie na ścianę wykresu kołowego nigdy nie było tak łatwe! Translator głosu – w tym miejscu też jakoś się nie zdziwiłem, choć nie kojarzę aplikacji na komputer, która dokonuje takiej konwersji, gdzie tam dopiero coś na telefon. Ekspres do kawy – to bardzo przydatna funkcja! Poranna mała czarna wprost z Twojego telefonu. Tylko gdzie mieści się ta cała woda ze szklanki? Może w ostatnio popularnej chmurze. ;-) Golarka – może i nie problem wcisnąć takie coś do telefonu. Ale… Czy ktoś z Was wyobraża sobie golenie się telefonem i jednoczesne dzwonienie do mamy? Poza tym lubię mieć czysty telefon! Nie chcę żeby po moim ekranie walały się (ups!) włosy. Harmonijka – bez gry na niej podczas konferencji nie licz na premię drogi kolego z korpo! Sprawdziliśmy już wszystkie dostępne funkcje i stwierdzamy, że chcemy to! Kiedy granat będzie dostępny w Polsce? Czy będę miał możliwość dostania go u mojego operatora?  Oczywiście bez chwili zastanowienia klikamy na “Release Date” i tutaj dowiadujemy się, że zostaliśmy oszukani. ;-) Granat wybucha, a naszym oczom ukazuje się napis, który ściąga nas z powrotem na ziemię i mówi, że może pewnego dnia dostępne będą urządzenia, które mają wszystko w sobie. Aktualnie nie ma takich urządzeń, ale są miejsca, w których możemy mieć wszystko. Oczywiście chodzi tutaj o Nową Szkocję. Pomegranate powstało po to, aby wzbudzić lekkie kontrowersje, pobudzić widza, po czym zaserwować mu masę filmów, opisów oraz zdjęć na temat Nowej Szkocji. Moim zdaniem, twórcy odwalili kawał dobrej roboty i dotrą do masy ludzi. Bardzo pozytywna kampania! 