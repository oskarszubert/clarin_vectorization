Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 12 czerwca 2012, 9:01   2   Twój laptop z Sandy Bridge piszczy? Spróbuj tego! Jako miłośnik cichej pracy komputera bardzo zawiodłem się na tym, że mój laptop wydaje z siebie głośne piszczenie. Przez kilka miesięcy próbowałem pozbyć się tego problemu razem z pomocą techniczną producenta komputera (Dell). Wymieniona została płyta główna, a potem sam laptop – głośne piszczenie płyty głównej nie przechodziło. Po czasie okazało się, że usterkę da się rozwiązać w bardzo prosty sposób i jest to przypadłość intelowskiej architektury Sandy Bridge, a nie konkretnego notebooka.  Samo piszczenie występuje tylko wtedy, gdy procesor jest pod niewielkim obciążeniem, a laptop pracuje na zasilaniu wbudowanego akumulatora. Możemy pozbyć się tego problemu, przestawiając laptopa w stan zwiększonej wydajności, ale ucierpi na tym czas pracy na baterii. Na szczęście jest jeszcze inny sposób. Według serwisu telefonicznego firmy Dell, aby pozbyć się piszczenia płyty głównej, należy wgrać widget monitorujący prędkość działania procesora. Nazywa się on Intel Turbo Boost Technology Monitor i można go pobrać ze strony producenta. Ten malutki program utrzymuje procesor pod odpowiednim obciążeniem, ale nie zakłóca płynności pracy komputera i jest stosunkowo lekki.    Turbo Boost Technology Monitor na tle pulpitu Windowsa 7   W moim przypadku pomogło. Piszczenie znacznie przycichło, ale nie ustąpiło. Intel Turbo Boost Technology Monitor jest instalowany na laptopach z fabrycznie preinstalowanym oprogramowaniem do systemu Windows. Problem dotyczy zatem osób dokonujących instalacji czystego systemu operacyjnego (takich jak ja), które uznały ten skromny widget za kompletnie zbędny. Zaskakujące jest to, że tego typu usterka musi być rozwiązywana za pomocą dodatkowego programu. Kolejny minus dla Intela. Na szczęście, jeżeli wierzyć pogłoskom, architektura Ivy Bridge nie cierpi na tego rodzaju przypadłość. 