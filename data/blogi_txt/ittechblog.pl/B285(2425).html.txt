Magdalena Borawska    Początkująca na IT Tech Blog, miłośniczka strzelania oraz nowych technologii, zakochana w niektórych produktach Apple, mama dwójki bab, próbująca rozciągnąć czasoprzestrzeń, by choć móc podrapać się w... nos:)    Email   Magdalena Borawska, 20 stycznia 2012, 1:44   1   Nokia Lumia oficjalnie w Polsce! W dniu wczorajszym, tj. 19 stycznia o 19:00 Nokia zorganizowała w Warszawie konferencję prasową, podczas której oficjalnie w Polsce zaprezentowane zostały dwa modele Nokii Lumia – 800 i 710. Smartfony te, działające pod kontrolą systemu Windows Phone, oficjalnie zadebiutowały bowiem 26-27 października 2011 roku, jednak dopiero teraz oficjalnie dotarły do Polski. Specyfikacji nie będę podawać, wystarczy zajrzeć na stronę producenta: http://www.lumia.pl.  O nowych telefonach Nokii mówi się coraz więcej. Ciekawe, jak przyjmą się w Polsce, gdzie zaufanie do fińskiego producenta również zmalało dość poważnie przez ostatnie lata, za sprawą topornego systemu Symbian. Można rzecz, że gdy szefem Nokii w zeszłym roku został Stephen Elop, to współpraca między Nokią a Microsoftem nabrała niezłego tempa. Nie zapominajmy, że podobno to właśnie Stephen Elop „zabił”  MeeGo znany z Nokii N9 i podjął decyzję o wprowadzeniu zupełnie nowego dla Nokii systemu Windows Phone. Oczywiście prosty i logiczny staje się fakt, że obecny szef fińskiego koncernu związany był przed objęciem stanowiska z firmą Microsoft: kierował oddziałem biznesowym Microsoftu, a przedtem zajmował kierownicze stanowiska w Juniper Networks, Adobe Systems i Macromedia. Konferencję rozpoczęła krótka prezentacja Product Manager Nokii -  Alicji Rdzanek, która zaprezentowała dwie główne różnice między Nokią Lumia, a pozostałymi smartfonami dostępnymi obecnie na rynku, działającymi również pod kontrolą Windows. Pierwszym wyróżnikiem jest serwis Nokia Music. Dlaczego taki innowacyjny? Tutaj muzyka ma być dostępna bez opłat i rejestracji. Główną składową jest Mix-Radio, czyli zestaw kanałów zawierających muzykę wszelkiego rodzaju/gatunku. Za odtwarzanie muzyki w tym miejscu nie płaci się ani grosza. Jedyne koszta, które ponosimy to dostęp do internetu 3G, jeżeli nie znajdujemy się w zasięgu WiFi. Utwory na kanałach nie są stałe, listy będą uaktualniane co jakiś czas. Takie play listy będzie można pobierać na telefon i słuchać w trybie offline. Wniosek? Nie są to jakieś olbrzymie zbiory, pewnie po kilkadziesiąt utworków na wybrany kanał. Oczywiście, kiedy bardzo zapragniemy posiadać któryś z utworów, możemy udać się kliknięciem do Nokia Music Store i tam „zaciągnąć” przy pomocy karty kredytowej wybrany kawałek, bądź cały album. Więc usługa nie jest całkiem darmowa. Tu jest jednak widoczny niezły krok w stronę usera. Znany, konkurencyjny iTunes nie karmi nas taką ilością darmowej muzyki. Oczywiście jest kanał/kanały poświęcone polskiej muzyce. To również duży plus. Szkoda, że nie mogę tego skonfrontować z rzeczywistością na dzień dzisiejszy. W Nokia Music Store znajduje się na chwilę obecna około 12,5 mld utworów mp3 w jakości 256kbps bez  mechanizmu zabezpieczającego DRM (nabyte ścieżki wolno bez ograniczeń przenosić między urządzeniami, kopiować je na krążki CD albo odtwarzać na komputerze). Uzupełnieniem tematyki muzycznej jest zakładka koncerty. Tu można zobaczyć jakie koncerty są grane w okolicy. Można do nich dotrzeć za pomocą nawigacji. Nawigacja -Nokia Mapy oraz Nawigacja są preinstalowane w Nokia Lumia. Oznacza to, że mogą działać w trybie offline, kiedy uprzednio pobierzemy mapy wybranego kraju, będąc w zasięgu internetu. Dostępne są mapy około 140 krajów. Co to oznacza dla użytkowników Nokii? Jest to dla nich namacalny benefit, dodatek o wartości kilkuset złotych, gdyż ceny nawigacji dla smartfonów są dość spore. Kolejną ważną cechą Nokia Lumia to możliwość przetransportowania kontaktów z dowolnego telefonu (np. Android, iOs). Telefon w pełni synchronizuje się z komputerem z systemem Windows, jak i Mac OS. Ciekawie o planach marketingowych firmy na rynku Polskim opowiedział Robert Siewierski, Dyrektor Marketingu Nokia Poland. Kampania Nokii w Polsce rusza 20 stycznia 2012 roku pod hasłem przewodnim: „ Niezwykły każdy dzień”. Chodzi o to, aby podkreślić, że Nokia skupia się na użytkownikach. Każdy dzień ma być niezwykły. Tutaj Dyrektor Marketingu Nokii przyznaje się, że Nokia ostatnio odeszła niejako od klientów, na czym straciła bardzo wiele. W związku z tym teraz jest ten czas, kiedy należy skupić się wyłącznie na userach, wyjść do nich. W związku z powyższym w kampanii reklamowej, od 4 lutego 2012 r. będzie brał udział TIR, który przejedzie Polskę wzdłuż i wszerz, propagując właśnie hasło „Niezwykły każdy dzień”. Samochód będzie wyposażony w stoisko, gdzie każdy będzie mógł zapoznać się z telefonami oraz wszystkimi akcesoriami Nokii, przekonać się, jak działają usługi i serwisy Nokii oraz Microsoft. W środku będzie można pobawić się Xboxem, sprawdzić jak współpracuje z Nokią Lumia. Jednocześnie na wielu portalach zorganizowany zostanie konkurs, w którym przeciętny Kowalski będzie mógł wysłać własną kompozycję nt. jak widzi swój „niezwykły każdy dzień”. Dodatkowo, dzięki operatorom i sieciom Saturn oraz „sklepom z nazwą Nokia w tle”, jak to określił Robert Siewierski, 4 lutego br. około 700 sklepów zaprezentuje w tym samym czasie telefon Lumia. Niektórzy już od poniedziałku uruchomią pre-order: 23 stycznia br. będzie to Orange, potem Play. Podczas konferencji głos zabrał również Dyrektor Generalny Microsoft Polska, Jacek Murawski na temat strategicznej wartości współpracy z Nokią. Zaznaczył, że system Windows Phone umożliwia integrację z dwoma platformami konsumenckimi: Xbox Live oraz Windows Live (wraz z Sky Drive). Dzięki niej możliwe jest podglądanie w co grają nasi znajomi oraz kontynuowanie rozpoczętej gry na konsoli na telefonie Lumia. Jacek Murawski podkreślił także rolę platformy biznesowej, którą stanowi Microsoft Office i Exchange. Podobno mimo małego ekranu Nokii, korzystanie z nich nie sprawi trudności. Microsoft zachęca również polskich developerów do tworzenia aplikacji, których na chwilę obecną jest 55 tys. w Marketplace. Na koniec dodam, że Lumia 800 prezentuje się naprawdę fajnie. Jestem mile zaskoczona. Jest to kompletnie inna Nokia od tych, które znam: elegancka, solidna poliwęglanowa obudowa unibody, zaokrąglone krawędzie i zakrzywiona powierzchnia szklanego panelu (ekran pojemnościowy), dostępna w różnych kolorach (czarny, różowy, niebieski), Windows Phone w wersji 7,5 Mango, sporo aplikacji w Nokia Market, bezwładne przewijanie stron internetowych oraz menu telefonu – to tylko niektóre pozytywne cechy, które udało mi się zauważyć „na pierwszy rzut oka”. Lumia 710 to jej tańsza siostra, gorzej wyposażona technicznie (mniej pamięci, gorszy aparat, plastikowa obudowa itd.), ale równie przyjemnie się z nią obcuje. Mnie osobiście podobają się oba telefony, z tym, że Lumia 800 jest wygodniejsza, bo nie posiada plastikowych klawiszy pod ekranem. Jedyne chyba, do czego mogę się doczepić odnośnie samej konferencji, to fakt, że owszem wraz z telefonami udostępniono do obejrzenia słuchawki Nokia Purity –  Stereo Headset by Monster douszne oraz nauszne, jednak muzyka puszczana w tle była na tyle zagłuszająca, że kompletnie nie mam pojęcia jak wypadają owe słuchawki pod kątem jakości dźwięku… Pokazano również słuchawkę bluetooth, bardzo designerską, jednak pieczołowicie zapakowaną z plombami na opakowaniu. Niedogodności zrekompensowano wyśmienitym szwedzkim stołem oraz niesamowitym koncertem grupy Afromental. Suma summarum – impreza na najwyższym poziomie. Zobaczymy jak telefon przyjmie się na polskim rynku. Ceny przewidywane to: Nokia Lumia 800: 1999zł, nie więcej jednak niż 2099 zł, Nokia Lumia 710 – około 1500 zł. Poniżej kilka zdjęć: 