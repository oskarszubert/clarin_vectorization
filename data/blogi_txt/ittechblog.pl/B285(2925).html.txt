Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 4 listopada 2012, 6:12 Rosjanie przyjęli swoje ACTA Miesiąc temu wspominaliśmy o tym, jak sytuacja związana z cenzurowaniem sieci wygląda w Japonii oraz u nas. Tymczasem tuż za naszą północną granicą (oraz na nie tak dalekim wschodzie), Rosjanie przyjęli prawo dotyczące walki ze szkodliwymi informacjami w sieci. Oficjalnie była mowa o blokowaniu rozpowszechniania dziecięcej pornografii oraz o walce z dilerami narkotyków, jednak ustawa pozwala na o wiele, wiele więcej. Rosjanie stworzyli organ rządowy o nazwie Roskomnadzor, który ma za zadanie w najbliższym czasie stworzyć czarną listę, zgodnie z którą filtrowana będzie sieć. Każdy z rosyjskich providerów internetowych będzie musiał obowiązkowo blokować strony, które pojawią się na owej liście, natomiast autor strony będzie mieć 24 godziny na usunięcie strony z sieci. Biorąc pod uwagę oficjalny cel blokowania stron – czarna lista wydaje się być narzędziem słusznym, chroniącym m.in. dzieci przed kontaktem z pedofilami oraz trafieniem na strony z dziecięcą pornografią, co może wywołać trwały uraz w psychice młodego Rosjanina. Nowe prawo pozwala jednak korzystać z tzw. opcji Deep Packet Inspection, dzięki której dostawcy internetowi mają możliwość kontrolowania i zaglądania do pakietów danych, które wysyłamy w cyberprzestrzeń. Oznacza to możliwość cenzurowania praktycznie czegokolwiek, co zamierzamy udostępnić w Internecie. A to już – zdaniem opozycji, a także organizacji Privacy International – stanowczo za daleko idąca kontrola… Wydawać by się mogło, że w XXI wieku, kiedy to wszyscy przywykliśmy nie tylko do demokracji i swobody wyrażania myśli, ale też do e-demokracji – egzystowania w cyberprzestrzeni, w której każdy może wyrażać swoje zdanie, nawet jeśli jest ono dokuczliwe wobec władzy lub osób publicznych. Tymczasem, patrząc na rozprzestrzeniającą się w różnych państwach ideę kontroli Internetu, a także na nasze polskie przypadki walki z internetową wolnością słowa – jak choćby pamiętane przez wszystkich aresztowanie Roberta Frycza, twórcy strony AntyKomor.pl czy też proces blogera z Mosiny, który w sieci krytykował poczynania pani burmistrz – można dojść do wniosku, że  z tą naszą wolnością coraz gorzej… Ciekawe, co jeszcze nas czeka w tym roku. Bo – jak dotąd – rok 2012 coraz bardziej zasługuje na miano “Roku cenzury Internetu na świecie”. Chyba, że najgorsze dopiero przed nami… ;) Źródło: nt.interia.pl 