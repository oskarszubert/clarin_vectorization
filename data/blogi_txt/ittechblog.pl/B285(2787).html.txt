Kamil Zawiślak    Pasjonat nowych technologii w szczególności tych mobilnych. Bez smartfona nie wyobraża sobie życia, przyszłości... Z ciekawością śledzi każdy ruch w sieci, bez względu na to czy zapowiada się on na hit czy kicz.   Uwielbia lazanie i leżenie brzuchem do góry z piwem nieopodal, czasem idzie na spacer. Ogólnie, z gatunku leniwych.   @KamilZawislak   Email   Kamil Zawiślak, 11 lipca 2012, 12:41   11 Cena Nokii 808 PureView w Polsce jest kuriozalna Od informacji, że Nokia 808 PureView jest dostępna w Polsce minęło już kilka dni. Wszystko ładnie, tylko skąd się wzięła ta cena, 2649 zł? Rozumiem, to sprzęt jedyny w swoim rodzaju, świetny aparat i… w sumie na tym kończą się jego atuty. Upadający system, plastikowa obudowa. O ile przekątna wyświetlacza 4″ jest wystarczająca, to zastosowanie Symbiana wymusiło rozdzielczość 360 x 640 pikseli. Jakości zrobionych zdjęć nie da się komfortowo podziwiać na ekranie smartfona. Dopiero na monitorze komputera można dostrzec smaczki tkwiące w fotkach. Tak niska rozdzielczość nie pomaga w ogólnym “bawieniu” się multimediami na urządzeniach z Symbianem, wiem to z autopsji korzystając z Nokii N8. Zrozumiałe, że podczas prac nad technologią PureView nie było jeszcze współpracy z Microsoftem, przez co ciężko byłoby ją zaimplementować, w krótkim czasie, do Lumii. Jednak z tego co wiem, Nokia zapowiedziała, że jej słuchawki z Windows Phone będą charakteryzowały się w przyszłości technologią PureView. Jeśli teraz cena kształtuje się u nas na takim poziomie, co czyni z Nokii 808 PureView najdroższym smartfonem ostatnich czasów, to jak będzie wyglądać cena ciekawszego, bo opartego na Windowsie, fińskiego telefonu z aparatem o matrycy 41 megapikseli? Należy spodziewać się ceny bliskiej 3000 zł? Szczerze czekałem na 808 w Polsce, by móc skonfrontować cenę i dostępność z innymi telefonami. Niestety zawiodłem się, dostępność jest, ale cena nie jest adekwatna. OK, nie ma konkurencji wśród komórek z aparatem. Jednak ile jest fotografów potrzebujących takiego urządzenia? Jest masa innych, tańszych smartfonów (Samsung czy HTC) z matrycami co prawda 8 megapikseli, ale robiącymi całkiem przyzwoite zdjęcia. Zamiast kupować 808 PureView wolałbym poczekać na Lumie z PureView i Windowsem Phone 8, aczkolwiek prawdopodobne, że nazwa Lumia ulegnie zmianie. Pozostaje mieć nadzieję, że Finowie zaskoczą ceną i samym urządzeniem z PV i WP8. 