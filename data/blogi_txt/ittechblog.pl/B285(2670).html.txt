Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 10 maja 2012, 11:52   0   Centrum z aplikacjami od Facebooka – App Center. Dobry ruch ze strony Giganta Kilka dni temu, gdy jechałem tramwajem i wsłuchiwałem się w nową płytę Tenacious D, zastanawiałem się, czy sfera mediów społecznościowych ma szansę uszczknąć kolejny kawał tortu z jednej z innych sfer. Facebook ma komunikator (a więc komunikacja, także wall), ma gry (a więc rozrywka), jest spięcie z usługami muzycznymi. Zastanawiałem się wtedy, gdzie Facebook jeszcze się nie wdarł. Na kilkanaście kolejnych minut zatopiłem się w lekturze artykułu „Web 2.0 Is Over, All Hail the Age Of Mobile”. Autor stara się w nim udowodnić, że Facebook i Google przespały mobilny szał i teraz ciężko będzie im nadgonić nowe firmy. „iPad ma dwa latka. Google – z drugiej strony – jest z nami od lat 14. Facebook: osiem. To istne staruchy i dlatego są w tyle za ‹‹mobilnością››” – pisze Hamish McKenzie, autor wpisu.  Facebook rzeczywiście jest nieco w tyle, jeśli chodzi o szeroko pojętą mobilność. I choć z mobilnej wersji tego portalu korzysta 54% użytkowników (za: AllFacebook), to oficjalna aplikacja nadal jest pełna niedociągnięć, nie oferuje wszystkich funkcji i jest raczej niestabilna. W dzisiejszych czasach, nowo powstały serwis takową aplikację musi posiadać, gdyż penetracja rynku mobilnego zwiększa się bardzo szybko, choć w Polsce nie jest to aż tak widoczne. Skończyłem czytać wpis i wtem – bam! – jest, wiem. Aplikacje mobilne! Tam Facebooka jeszcze nie ma. Przecież można podpiąć Google Play czy AppStore do Facebooka i zastosować systemy rekomendacji, dla aplikacji utworzyć specjalne strony i tak dalej. O czym właśnie przeczytałem? O tym, że Facebook uruchomi App Center. Gdybym napisał ten tekst tydzień temu, zapewne nikt by mi nie uwierzył, a ja sam dotychczasową pracę właśnie zamieniałbym na ciepłą posadkę w namiocie, w którym panuje półmrok, na stole stoi kryształowa kula… Na facebookowym blogu dla developerów pojawił się wpis o nowej inicjatywie firmy, czyli sklepie z aplikacjami o nazwie App Center. Nie jest to stricte miejsce, z poziomu którego kupić możecie aplikacje na Androida/iOS – App Center ma jedynie za zadanie zebrać aplikacje z Google Play czy AppStore i nadać im społecznościową otoczkę. Użytkownik odsyłany jest do właściwych miejsc (Play/AppStore), gdzie daną aplikację może kupić. Wyjątkiem będą appki, które nie wymagają instalacji na smartfonie czy tablecie użytkownika.  To, co jest naprawdę fajne, to właśnie nadanie społecznościowej otoczki całości. Aplikacje na listingach będą wyświetlane zależnie od ocen czy zaangażowania (zapewne czasu użytkowania i częstotliwości) użytkownika. Dzięki temu poszukujący ciekawych aplikacji będą zdani nie tylko na suche oceny, ale także odpowiednio przetworzone zachowania użytkowników.    Strona aplikacji przypomina nieco fanpage   Deweloperzy otrzymują niesamowite narzędzie promocji swoich tworów. Po pierwsze, mogą oni tworzyć specjalne strony promujące aplikację; same aplikacje mogą być płatne. Po drugie, mają dostęp do statystyk – i w końcu po trzecie: społecznościowy charakter projektu to możliwość szerszego promowania ich dzieł. Na blogu dla deweloperów nie pojawiają się wzmianki o tym, w jaki sposób App Center będzie współdziałać z Facebookiem, jednak możemy być pewni, że w ciągu kilku miesięcy stanie się ono nieodłącznym elementem interfejsu, takim jak gry czy czytniki społecznościowe.    Statystyki dla deweloperów pomogą im w pracach nad kolejnymi wersjami ich projektów   Marcin Pokojski jest od blisko 12 lat w pionie IT portalu WP.PL, gdzie odpowiada od strony technologicznej za wersję portalu na urządzenia mobilne, aplikacje mobilne, stronę główną oraz za architekturę wytwarzania oprogramowania. Zapytałem go, czy widzi szansę w połączeniu ze sobą świata aplikacji mobilnych ze światem mediów społecznościowych? Jak takie posunięcie ze strony Facebooka może się jego zdaniem przełożyć na bezpośrednie korzyści dla dewelopera?  Większość deweloperów aplikacji mobilnych wykorzystuje już FB do share’owania kontentu. Część z deweloperów korzysta także z SSO z kontem FB, aby ułatwić użytkownikom rejestrację i logowanie do swojej usługi. AppCenter, na obecnym etapie, należy traktować jako nowy kanał promocji dla aplikacji. Oceny platformy będzie można dokonać dopiero po udostępnieniu danych o ilości generowanych przekierowań, a tym samym wpływie na wielkość sprzedaży, jaką generuje dla poszczególnych płatnych aplikacji. Wtedy przyjdzie czas na porównanie App Center z innymi dużymi sklepami, czyli Google Play czy AppStore.  To samo pytanie zadałem Android Developerowi, Marcinowi Waligórskiemu:  Uważam, że Facebook App Center przyniesie nowe możliwości dla developerów, głównie pod kątem zbierania opinii od użytkowników oraz statystyk o interesujących ich aspektach – oceny aplikacji, jak chętnie aplikacja jest polecana itd. Będzie to duży skok w stosunku do istniejących systemów ocen i komentarzy w sklepach Apple’a czy Google’a. Biorąc pod uwagę ilość użytkowników Facebook’a oraz ich chęć dzielenia się informacjami ze znajomymi można się spodziewać o wiele bardziej miarodajnych wyznaczników, co z kolei powinno przełożyć się na lepsze i bardziej dopracowane aplikacje.  „Spięcie” ze sobą świata aplikacji mobilnych ze światem społecznościowym to moim zdaniem ogromna okazja dla developerów i kolejne miejsce promocji ich pomysłów. Jeżeli Facebook ma pomysł na scalenie App Center ze swoim portalem społecznościowym, to Google Play czy AppStore zastąpi aplikacja of firmy z Palo Alto, którą niedługo będziecie mogli pobrać na swój telefon czy tablet. Wróżę świetlaną przyszłość temu projektowi, a Wy? 