Michał Otrębski    Zainteresowany każdym urządzeniem, które wpadnie w jego ręce. Ma specyficzne podejście do świata. Krytykuje i nie ucieka przed krytyką innych. Zaczynał od Symbiana, romansował z Androidem, aż pokochał Apple. @m_otrebski   Email   Michał Otrębski, 27 lutego 2012, 7:27   6   Asus Padfone – smartfon, tablet i komputer W ciągu ostatnich kilku miesięcy pojawiało się wiele plotek i przewidywań dotyczących łączenia smartfonów, tabletów i komputerów w jedno urządzenie. Jest wiele dróg tego typu zabiegów. Jakiś czas temu Tomek pisał o projekcie I’m circle, który mając jedno małe „serce” z procesorem i całą elektroniką miał rozsyłać sygnał do „ekranów” o różnej wielkości i zadaniach im wyznaczonych. Inną opcją współpraca Androida i Ubuntu, gdzie komputer przejmie wiele funkcji telefonu po podłączeniu do docka. Ostatnim i najmniej rewolucyjnym sygnałem są zmiany w OS X 10.8, które wprowadzają wiele funkcji znanych z iOS.   Tyle jednak na papierze i w artykułach, bo właśnie dzisiaj na MWC w Barcelonie Asus poczynił pierwszy krok ku takim zmianom. Zaprezentowano urządzenie Asus Padfone. Jest to połączenie smartfona, tabletu i notebooka. Kwestia laptopa jest trochę naciągana, bo jest to nic innego jak tablet w stacji dokującej z klawiaturą i ciągle jedynie Androidem. Właśnie pod kontrolą tego systemu w wersji Ice Cream Sandwich (4.0) ma pracować urządzenie. Główną jednostką zestawu jest telefon, wyposażony w 4.3 calowy wyświetlacz Super Amoled Plus o rozdzielczości qHD, procesor Snapdragon S4 o taktowaniu 1.5GHz, aparat 8Mpx oraz 16GB wbudowanej pamięci. A wszystko to zamknięte w obudowie o grubości 8.9 mm. Kiedy jednak ten smartfon jest dla nas niewystarczający lub chcemy sobie na spokojnie poczytać newsy na kanapie, możemy sięgnąć po drugą część zestawu. Wkładając z tyłu obudowy swój telefon otrzymujemy 10.1 calowy tablet z portem microUSB, kamerą 1.3Mpx oraz baterią, która ma pozwalać na pięciokrotne wydłużenie czasu pracy. Jeśli jednak również to nam nie wystarczy i chcemy usiąść przy biurku, aby napisać jakiś dłuższy tekst, zawsze możemy sięgnąć po stację dokującą z klawiaturą. Jest ona bardzo dobrze znana użytkownikom Asusa EEE Pad Transformera. Znajdziemy na niej wygodną klawiaturę wraz ze wszystkimi skrótami dostosowanymi do systemu oraz gładzikiem pozwalającym na sterowanie za pomocą myszy. Ponadto również w klawiaturze znajdziemy dodatkową baterię, która przedłuża czas działania nawet 9 razy.  Jak widać, jest to bardzo ciekawe urządzanie, jednakże może budzić pewne wątpliwości. Główne problemy, które można zauważyć na pierwszy rzut oka to czas pracy na baterii, który na pewno nie będzie odpowiadał wartościom podanym przez producenta. Druga chyba najważniejsza kwestia to fakt, że wiele osób w tym również ja, często używa tabletu, rozmawiając równocześnie przez telefon. Byłoby to dość ciężkie do połączenia, jeśli tablet jest w rzeczywistości naszym telefonem. Jednakże Padfone pozwoli na używanie jednej karty SIM, co często jest problemem dla wielu osób decydujących się na tablet, które nie chcą płacić dwóch abonamentów. Pomimo ograniczeń droga wybrana przez Asusa jest bardzo dobra. Musimy jednak poczekać do drugiego kwartału tego roku, aby zobaczyć jaka będzie cena i jak zareaguje na to urządzenie rynek. [ź] engadget.com 