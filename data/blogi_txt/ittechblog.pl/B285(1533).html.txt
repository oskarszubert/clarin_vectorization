Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 15 listopada 2010, 11:00   1   Rozwój systemu MeeGo – AMD wesprze projekt W lutym tego roku podczas targów Mobile World Congress odbywających się w Barcelonie firmy Nokia i Intel ogłosiły połączenie sił i rozpoczęcie prac nad systemem mobilnym nowej generacji. Nieco później w rozwój systemu zaangażowały się Acer, Asus, Fundacja Linuxa i kilka innych firm. Z dwóch odrębnych systemów – Maemo (Nokia) i Moblin (Intel) – powstać miał nowy o nazwie MeeGo.  Ani Maemo, ani system Moblin nie uzyskały silnej pozycji na rynku. Ba! Praktycznie zostały niezauważone, okryte cieniem Androida czy BlackBerry. Trudno było uwierzyć, że z dwóch nieudanych produktów można stworzyć dobry, w pełni funkcjonalny system mobilny, który przekona użytkowników i zaproponuje coś, co zatrzyma ich na dłużej. Konkurowanie z Windows Mobile czy Androidem, które miały silną pozycję na rynku, wydawało się czystą abstrakcją. Do dnia dzisiejszego niewiele było słychać na temat prac nad MeeGo. Pojawiały się plotki i wzmianki o produkcie – nic konkretnego. Na rynku nie ma nawet tabletów czy smartfonów z tym systemem. MeeGo to system działający w oparciu o architekturę ARM oraz x86. Domyślnym systemem plików jest btrfs, za którego rozwój odpowiedzialna jest firma Oracle. Btrfs jest dostępny na licencji GNU GPL i jest to system plików dla Linuxa, gdyż MeeGo jest tak na prawdę jedną z wielu jego dystrybucji (dostosowaną do urządzeń mobilnych). Pierwsze komercyjne urządzenia pracujące pod kontrolą nowego systemu zadebiutują na rynku najwcześniej w przyszłym roku. MeeGo pojawić ma się na ultracienkich laptopach, tabletach i smartfonach. Podczas dzisiejszej konferencji MeeGo Conference 2010, która odbyła się w Dublinie poinformowano, że AMD będzie kolejną firmą, która wesprze rozwój systemu MeeGo. AMD zapowiedziało, że wniesie do projektu konkretną wiedzę inżynierską, która ułatwi rozbudowę i tworzenie kolejnych generacji tego systemu. Ben Bar-Haim, wiceprezes działu rozwoju oprogramowania w AMD: MeeGo to ekscytujący, otwarty system operacyjny, który z czasem powinien przyjąć się szeroko na rynku urządzeń mobilnych. Cieszymy się mogąc wesprzeć to przedsięwzięcie naszymi zasobami w zakresie inżynierii. Spodziewamy się, że nowy system operacyjny dla urządzeń mobilnych – MeeGo – stworzy szerokie możliwości dla rozwoju najnowszych rozwiązań AMD typu Accelerated Processing Units. Firma AMD sądzi, że z czasem MeeGo uzyska silną pozycję na rynku urządzeń mobilnych. Pamiętajmy, że system ten jest we wczesnej fazie rozwoju, a o jego kierunkach wiemy stosunkowo niewiele. Niedawno wydano wersję 1.1, którą pobrać można ze strony projektu. System w tej wersji nie trafi na żadne urządzenia, zaś wersja 1.2 zagości w sieci w kwietniu 2011 roku. [ź] pclab.pl, dobreprogramy.pl, elektroda.pl 