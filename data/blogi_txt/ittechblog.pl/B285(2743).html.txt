Marcin Antosz    Miłośnik kolei. Przy torach potrafi spędzić długie godziny. Poza tym lubi gadżety mniej lub bardziej przydatne w codziennym życiu. Fascynat nowych technologi i gier.   Email   Marcin Antosz, 21 czerwca 2012, 9:16   11 iPhone 4s w Play 20 czerwca Play zapowiedział wprowadzenie do swojej oferty telefonu od Apple. Wraz z nim pojawią się nowe taryfy abonamentowe, przystosowane specjalnie dla niego. Będzie ich w sumie 10.  Pięć dla firm oraz 5 dla osób indywidualnych. Co znajdziemy w nowych abonamentach? W każdym z nich nielimitowane rozmowy, smsy oraz mmsy do wszystkich sieci w kraju (w tym stacjonarne!) oraz 2GB pakietu danych do wykorzystania w zasięgu Play, Orange i Plus. Skąd więc różnice w wysokościach miesięcznego zobowiązania? Otóż podstawowym abonamentem jest tutaj 99zł. Do tego jest doliczana miesięczna rata za telefon. W zależności od modelu telefonu (dostępne od 3GS w górę) możemy wybrać odpowiednio niższy lub wyższy abonament, aby wymarzony smartfon był za 1zł. Co ważne, klient mimo że w salonie zapłaci 1zł,  będzie mógł otrzymać fakturę na rzeczywistą cenę telefonu. Będzie to możliwe właśnie dzięki doliczeniu raty za telefon do wysokości abonamentu. Co ważne – nie każdy salon będzie miał autoryzację do sprzedaży modelu 4S. Aby ją otrzymać wszyscy sprzedawcy w punkcie muszą zaliczyć specjalny test dotyczący głównie systemu iOS5, jak i samego aparatu. Jeżeli choć jeden konsultant w salonie nie przejdzie tego zadania – punkt nie otrzyma autoryzacji. Miejmy nadzieję, że ta współpraca będzie owocna, a dostęp do tego modelu przynajmniej na początku będzie łatwiejszy, choć obserwując dostępność różnych telefonów w różnych salonach – można mieć do tego wątpliwości. Z nieoficjalnych źródeł zbliżonych do P4 wynika, że Play będzie próbował wprowadzić w tym modelu sprzedaży inne sprzęty, jak tablety czy laptopy. Ile w tym prawdy przekonamy się najprawdopodobniej już w najbliższy piątek. I ważna rzecz na koniec – jeśli przekonała Cię już nowa oferta operatora i chcesz popędzić do salonu po wymarzony model – weź głęboki wdech. Do podpisania takiej umowy oprócz dowodu osobistego niezbędny będzie dodatkowy dokument, który odsieje potencjalnych naciągaczy. W wypadku ofert Formuła 4s będzie to wypukła karta kredytowa, rachunek od innego operatora opiewający na kwotę powyżej 100zł lub legitymacja służb mundurowych. Oczywiście telefon będzie dostępny również w “normalnych” abonamentach, gdzie nie powinno być problemów z otrzymaniem go na podstawie standardowych dokumentów. 