Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 12 grudnia 2010, 11:31   4   W. Gajda “jQuery Poradnik programisty” – recenzja Będąc w Empiku w dziale książek informatycznych, zauważyłem książkę „jQuery Poradnik programisty” napisaną przez Włodzimierza Gajdę. Przyciągnęła mnie bardzo schludna i minimalistyczna okładka. Jednakże nigdy nie lubiłem kupować książek w ciemno, więc zajrzałem tylko na chwilkę do środka i odłożyłem z powrotem na półkę. Po 10 minutach o niej zapomniałem. Ucieszyła mnie wiadomość, że będę miał okazję zrecenzować tę pozycję. Dzięki wydawnictwu Helion miałem okazję sprawdzić czy treść będzie tak samo dobra, jak okładka. :)  Książka jest naprawdę ładna (stanowi ozdobę mojego regału :)) i w dodatku stosunkowo mała, więc mogłem ją zabrać ze sobą do szkoły nie dociążając sobie niepotrzebnie plecaka. Chciałbym zaznaczyć, że JavaScript i jQuery nie są moimi najmocniejszymi dziedzinami i opinii eksperta tutaj nie uświadczycie. Nie miałem możliwości dokładnego zapoznania z tym, co się znajduje na płycie CD, ze względu na brak napędu CD, ale wątpię, żeby tak poważne wydawnictwo, jak Helion przy czymś, co nazywa “bestsellerem” popełniło jakiekolwiek błędy w tym zakresie. Na okładce widnieje napis „Poradnik programisty”, co sugeruje, że jest to pozycja raczej dla doświadczonych koderów. Niech Was pozory nie zmylą! Ja bym nie powiedział, że to jest „Poradnik programisty”. Raczej „jQuery od zera do bohatera” byłoby w tym przypadku bardziej adekwatne. Autor stara się bardziej dotrzeć do każdego laika,  aniżeli do poważnych i profesjonalnych programistów, którzy i tak  pewnie nawet nie spojrzą na jakąkolwiek książkę, tylko od razu włączą dokumentację. Miałem wrażenie, że uczę się krok po kroku i wszystkie rozdziały są integralną całością. Pomimo mojej bardzo szczątkowej wiedzy z zakresu JavaScript, nie miałem problemu ze zrozumieniem treści książki (jQuery to zbiór konstrukcji programistycznych dla JavaScript). Jednak bez chociażby podstawowej znajomości HTML i CSS nie kupowałbym tej pozycji. Lepiej jest się nauczyć kompletnych podstaw i wiedzieć jak wszystko w świecie HTML i CSS działa. Bardzo mi się podoba częste zwracanie uwagi na różne aspekty programowania, takie jak poprawność składni i to nie tylko w jQuery, ale także odnosząc się do poprawnej składni HTML (np. jak należy zamykać określone znaczniki). Czytelnik jest też bardzo często informowany o innych, alternatywnych sposobach zapisywania danej części kodu. Nauka w “Poradniku programisty” sprowadza się do moim zdaniem najlepszego schematu nauki, jaki poznałem ucząc się języków programowania. Obok teorii jest masa ćwiczeń z rozwiązaniami pozwalających przetestować wiedzę w praktyce i posiłkować się gotowcami w razie braku pomysłu na kod. Działanie kluczowych fragmentów skryptów jest opisane w sposób przystępny i zrozumiały. „jQuery Poradnik programisty” to książka dla osób chcących poznać tajniki jQuery albo mających braki wiedzy w tym zakresie. Prawie wszystko skondensowane w jednym miejscu, po polsku, napisane przystępnym językiem i na papierze. Mnogość ćwiczeń praktycznych pozwala na skuteczne utrwalenie wiedzy i sprawdzenie swoich umiejętności. Bardziej zaawansowani mogą śmiało sięgnąć do dokumentacji i ogólnodostępnych w internecie tutoriali/poradników. Cena książki jest przystępna i nie nadszarpnie specjalnie portfela (w Helionie wysyłka za darmo). Ja osobiście jestem z tej pozycji bardzo zadowolony, więc kupiłbym ją, żeby móc ją czytać, gdy nie mam dostępu do internetu. Masa przykładowych kodów z wyjaśnieniem działania konkretnych jego fragmentów. Widać, że całość jest pisana przez osobę, która zna się na rzeczy i umie w sposób skuteczny przelać swoją wiedzę na papier. Spędzając czas na lekturze tej książki, nauczyłem się wielu nowych umiejętności, które wykorzystałem przy jednym ze swoich ostatnich zleceń (rozwijana lista). Normalnie szukałbym jakiś dziwnych gotowców i bez zrozumienia skopiował jakiś skrypt, po czym przez długi czas próbował go dostosować do swoich potrzeb. A tak napisałem go samodzielnie i ze zrozumieniem wszystkich elementów kodu.  Ocena: 5/6 (osoby doświadczone mogą odjąć 2 punkty) 