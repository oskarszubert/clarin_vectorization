Michał Otrębski    Zainteresowany każdym urządzeniem, które wpadnie w jego ręce. Ma specyficzne podejście do świata. Krytykuje i nie ucieka przed krytyką innych. Zaczynał od Symbiana, romansował z Androidem, aż pokochał Apple. @m_otrebski   Email   Michał Otrębski, 22 sierpnia 2012, 7:00   0   Cykl: Historia telefonów – Tomasz Topa Mamy za sobą już niemal dwa miesiące historii związanych z telefonami komórkowymi opowiadanych przez osoby znane i lubiane w sieci. Tym razem na blogu zagościł Tomasz Topa. Gadżeciarz z Gdańska piszący prywatnego bloga tomasz.topa.pl. Zobaczcie sami, jak odkrywał tajniki telekomunikacji. 1. Jaki był Twój pierwszy telefon i jak go wspominasz? Moją pierwszą komórką była Motorola CD920. Taka cegiełka z klapką, którą wyłamałem w ciągu pierwszego miesiąca. Potem musiałem  ją nosić przyklejoną czarną taśmą izolacyjną – bez klapki nie można było zablokować klawiatury. Wielka, wypychająca kieszeń. Jedna z ostatnich komórek z zewnętrzną anteną, którą w końcu też udało się wyłamać i trzeba było przyozdobić pasującą “izolką”. W szkole wyróżniała się na tle zdobywającej wtedy popularność Nokii 3310. Ogólnie pozytywnie wspominam wygodne klawisze, które umożliwiały szybkie pisanie SMS-ów w czasach, gdy Simplus naliczał jeszcze opłatę wiadomości co 2,5 zł :) 2. Którego featurephone’a wspominasz najlepiej? Ulubionym telefonem sprzed czasów “smatfonów” chyba będzie Motorola E1000 kupiona w 2007 roku. Mój pierwszy telefon z pełnym 3G, który – w połączeniu z Operą Mini – potrafił zdziałać cuda – tak mi się przynajmniej wtedy wydawało ;) Wielki, jak na owe czasy, 2,2″ ekran z rozdzielczością VGA obsługiwał praktycznie wszystkie aplikacje JAVA, jakie można było znaleźć (m.in. Worms uprzyjemniające czas na nudnych wykładach), super głośniki. Jeden z pierwszych telefonów z dwoma aparatami, który był zdolny do wideorozmów. To właśnie tym telefonem strzeliłem sobie fotkę, która do dziś służy mi jako avatar we wszystkich serwisach społecznościowych. 3. Jaki był Twój pierwszy smartfon i jak go wspominasz? Pierwszym moim telefonem zaliczanym do “smartfonów” była Nokia E51 używana w latach 2008-2009. Urządzenie genialne w swojej prostocie. Wbudowane WiFi łączyło ze światem w domu. W terenie był szybki internet komórkowy, który można było łatwo udostępnić do laptopa za pomocą kabelka USB. Symbian S60v3 pozwalał na instalowanie wielu przydatnych aplikacji – od internetowych komunikatorów po pakiety biurowe. Jeśli chodzi o pierwszego smartphone’a w obecnym rozumowaniu, był to HTC Magic, kupiony pod koniec 2009 roku. 4. Którego smartfona wspominasz najlepiej? Zdecydowanie HTC Magic. Pierwszy telefon z Androidem, który po prostu przywiązał mnie do tej platformy. Może i marudzę na braki aktualizacji dla moich kolejnych słuchawek, przy okazji rootowania kolejnych telefonów nie raz miałem przez jakiś czas na stole przycisk do papieru wart ponad tysiąc złotych itd. Ale to właśnie HTC Magic przyzwyczaił mnie, że telefon musi mieć dotykowy ekran, stały dostęp do internetu i pełną synchronizację danych z chmurą. 5. Jaki jest Twój aktualny telefon i dlaczego akurat ten? Obecnie używam LG P920 znanego również jako LG Optimus/Swift 3D. Dlaczego ten? W sumie sam nie wiem. Android 2.3, dwurdzeniowy procesor, 512 MB RAM i 4,3″ ekran, dość poręczne kształty. Wszystko, czego potrzeba do pełni szczęścia. Miałem możliwość zamiany na inne podobne urządzenia, miałem na pewien czas zarówno iPhone’a, jak i różne Nokie z Windows Phone. Ale jakoś przyzwyczaiłem się już do Androida – i w ogóle do tego telefonu – i w tej chwili nie planuję wymiany. 6. Jaki jest Twój wymarzony telefon i dlaczego? Od pewnego czasu uważam, że w tej chwili optymalnym urządzeniem dla mnie jest smartphone z Androidem, który ma około 4″ ekran, dwurdzeniowy procesor i przynajmniej 1 GB RAM. Jedyne, czego mi brakuje do szczęścia, to bateria, która pozwoliłaby bardzo aktywnie z niego korzystać (internet, nawigacja, rozmowy) przez przynajmniej jeden pełny dzień. 