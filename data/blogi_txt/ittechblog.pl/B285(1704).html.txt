Adam Florczak    Człowiek oddany muzyce, skromny audiofil i miłośnik wolnego oprogramowania. Front-end developer na potrzeby prywatne, a dla ryzykantów również komercyjne.   @aqumm  Email   Adam Florczak, 27 stycznia 2011, 10:30   2   Gmail: powiadomienia na pulpicie także z poziomu www Powiadomienia napływające w sporych ilościach potrafią zabić produktywność, ale z drugiej strony dla niektórych są zbawieniem. Bez odpowiedniego dystansu do nich można stracić naprawdę sporo czasu, nie wspominając już o ulotnej inwencji twórczej. Ich implementacja zawsze wywołuje niekończące się spory na temat przydatności i formy wyświetlania. Tak nadal jest choćby z Ubuntu, czy iOS-em. Ja, jako że nie muszę dbać o wizerunek spółki odpowiadając w ciągu kwadransa od pojawienia się maila w skrzynce, wystarcza mi nieinwazyjny dźwięk i skromna zmiana koloru odpowiedniej ikonki. Google wychodzi jednak wszystkim naprzeciw i prezentuje powiadomienia dla Gmaila oraz Gtalka poza oknem Chrome, a niedługo również ze wsparciem dla reszty przeglądarek korzystając z możliwości API HTML5. Na szczęście do niczego nie jesteśmy zmuszani, a nawet możemy przypisać je tylko dla ważnych wiadomości. Mało tego, laboratorium Gmaila chowa w swoich czeluściach coś dla osób z podobnymi poglądami do moich, mianowicie: dynamiczną favikonę. Nie jest to nic innego, jak ikonka informująca o ilości nieprzeczytanych wiadomości. Znajduje się nieopodal tytułu strony na pasku zakładek. Dużo się mówi na tematy związane z aplikacjami w HTML5, a szczególnie o tych, dostępnych offline. Wyskakujące okienka, które serwuje nam Google są po prostu kolejnym sposobem na zmuszenie użytkownika do startu przeglądarki wraz z systemem. Droga do web-aplikacji staje się coraz mniej wyboista i dzięki nowym technologiom, dostępna od ręki – dla wszystkich, na co w sporym stopniu zaczął wpływać ostatnio również Chrome Web Store. Powiadomienia znajdziecie w Ustawieniach Gmaila » zakładka Ogólne pod nazwą Powiadomienia na pulpicie, a dynamiczną faviconę w Laboratorium, jako Ikona nieprzeczytanej wiadomości. Chętnych do poszerzenia horyzontów odsyłam do zewnętrznego dema i specyfikacji. 