Michał Otrębski    Zainteresowany każdym urządzeniem, które wpadnie w jego ręce. Ma specyficzne podejście do świata. Krytykuje i nie ucieka przed krytyką innych. Zaczynał od Symbiana, romansował z Androidem, aż pokochał Apple. @m_otrebski   Email   Michał Otrębski, 8 sierpnia 2012, 7:00   16   Cykl: Historia telefonów – Norbert Cała Kolejna środa i kolejna rozmowa z cyklu Historii telefonów. Tym razem Norbert Cała, specjalista od iPodów oraz innych produktów Apple. Na co dzień prowadzi bloga ipod.info.pl i współtworzy iMagazine.pl. W wolnych chwilach szuka nowych modeli do swojej ogromnej kolekcji odtwarzaczy z Cupertino, którą możecie zobaczyć w iMuzeum.  1. Jaki był Twój pierwszy telefon i jak go wspominasz? Pierwszym telefonem, który miałem, była Nokia 1610. Wspominam ją bardzo dobrze, bo w końcu to była pierwsza „komórka”, choć miała swoje wady. Kupiłem ją w roku 1996 w momencie startu sieci PLUS GSM w sławnej promocji 601 minut za darmo. Niestety, wtedy zasięg był tylko w centrum Warszawy, a sam telefon nie potrafił nawet wysyłać SMSów. Potrafił za to je otrzymywać :). Właśnie z tego powodu dość szybko zamieniłem ją na żółtą Nokię 2110 w wersji z trybem serwisowym. Wtedy to był odpowiednik iPhone’a 4S :). Już od początku telekomunikacja mnie wciągnęła i mocno zacząłem się udzielać na liście dyskusyjnej pl.misc.telefonia.gsm. Wtedy też powstała w sieci moja pierwsza strona Książka Telefoniczna GSM http://www.ktgsm.nsr.net. Może ktoś ją jeszcze pamięta :)  2. Który featurephone wspominasz najlepiej? Kiedyś byłem fanboyem Nokii, więc pierwsze lata przygody z telefonami to tylko Nokia :). Bardzo dobrze wspominam szczególnie dwa modele. Choć pierwszy, czyli 7110, nie wiem, czy zasługuje na miano featurephone’a. Jednak był naprawdę niesamowity. Po pierwsze miał unikalne sterowanie menu poprzez obracaną rolkę, po drugie miał namiastkę internetu w telefonie, czyli WAP, a po trzecie rozsuwał się automatycznie po naciśnięciu przycisku. Pewnie pamiętacie scenę z Matrixa, jak Neo naciska przycisk na swojej Nokii i ona się automatycznie rozsuwa. Jest tam trochę “ściemy”. Neo ma w ręku “banana”, czyli Nokię 8110, która sama nie nie rozsuwała, taką funkcjonalność miała dopiero właśnie nokia 7110. Drugi model to już prawdziwy featurephone, czyli Nokia 7650. Dziesięć lat temu to był prawdziwy kosmos. Wielki kolorowy wyświetlacz, pierwsza wbudowana w telefon kamera, MMSy, transmisja GPRS, a przede wszystkim prawdziwy system operacyjny Symbian S60. 3. Jaki był Twój pierwszy smartfon i jak go wspominasz? Doskonale go pamiętam, bo aby stać się posiadaczem pierwszego smartphone’a, zmieniłem sieć z PLUS GSM na ERA i kupiłem ERA MDA I. Pewnie mało osób pamięta ten model, a jeszcze mniej system operacyjny Windows Pocket PC 2002, w który był wyposażony. ERA MDA I to było połączenie bardzo modnych wtedy Palmtopów z telefonem. Rozmawiało się z tego średnio wygodnie, trochę jak z Samsunga NOTE, ale była to naprawdę potężna maszyna. 4. Którego smartfona wspominasz najlepiej? Najlepiej oczywiście wspominam iPhone. Pierwsza styczność z nim, po przerobieniu masy “rysikowców”, była jak odkrycie koła na nowo. Ta niesamowita przyjazność systemu, wygoda obsługi tylko palcem, tego się nie zapomina. Pamiętam też, że zachwyciły mnie zdjęcia, jakie robił pierwszy iPhone, dziś już akurat patrzę na to trochę inaczej :). 5. Jaki jest Twój aktualny telefon i dlaczego akurat ten? Naturalnie jest to iPhone 4S w kolorze białym. Dlaczego ten? Jako wielki fan Apple, a może nawet Fanboy, nie mogłem mieć innego telefonu, to obowiązek :). Są też racjonalne przesłanki – od tych czysto subiektywnych, jak świetny wygląd, po te obiektywne, jak najlepszy wybór oprogramowania. W chwili obecnej nie wyobrażam sobie posiadania innego telefonu niż ten oparty na iOS. Przesiadając się na inny system, musiałbym zmienić i tablet i komputery, za nic w świecie bowiem bym nie zrezygnował z doskonałej integracji wszystkich produktów Apple. 6. Jaki jest Twój wymarzony telefon i dlaczego? iPhone szóstej generacji! Czekam na niego z wytęsknieniem i to nie dlatego, że iPhone 4S mi nie wystarcza. Bo wystarcza w 100%. Jestem gadżeciarzem i chcę nowości :) – to prosty powód. Choć wiem, że i tak ani kolejna generacja iPhone’a, ani pewnie następna, nie rozwiążą tego, co mi najbardziej przeszkadza, czyli krótkiego czasu pracy na bateriach. Na to musimy jeszcze poczekać. P.S. Jeśli macie sugestie, kogo następnego powinniśmy przepytać, to dajcie znać w komentarzach. 