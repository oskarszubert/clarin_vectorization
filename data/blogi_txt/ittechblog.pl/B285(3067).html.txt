Daniel Demarczyk    Freelancer, pochłonięty zgłębianiem tajników działania nowych mediów, reklamy i szeroko pojętego biznesu w internecie. Zdeklarowany minimalista, szukający inspiracji wśród nietuzinkowych projektów wnętrz, designu użytkowego i architektury.   @CzarnoBialo   Email   Daniel Demarczyk, 23 listopada 2013, 7:43 Dobreprogramy.pl w rękach o2 Istniejący na rynku od 11 lat wortal z legalnym oprogramowaniem – dobreprogramy.pl – został wchłonięty przez grupę o2. To kolejne, spore przejęcie w historii firmy – całkiem niedawno do portfolio Tlenu trafiło wp.pl. Nie wiem jak Wy, ale ja swego czasu bardzo często korzystałem z dobrodziejstw ukrytych na serwerach dobrychprogramów. Obok takich serwisów jak Instalki.pl, Programosy.pl i Programs.pl był to najczęstszy odnośnik z wyszukiwarki Google, gdy szukałem programów na platformę Windows. Wraz ze zmianą systemu operacyjnego moje zapotrzebowanie na soft nieco zmalało, ale wciąż dobrze wspominam bogatą bibliotekę i solidny interfejs dobrychprogramów. Grupa o2 z pewnością będzie zadowolona z nowego nabytku, bo i audytorium spore – co miesiąc wortal odwiedza ponad 7 mln UU. Nieznana pozostaje kwestia najbliższej przyszłości dobrychprogramów – można spodziewać się redesignu lub drobnego faceliftingu od strony layoutu, no i oczywiście większej ilości reklam. W sieci pojawiają się pierwsze głosy niezadowolonych internautów, stwierdzających jasno: „sprzedali się!”, lecz ekipa projektu zapewnia, że idea pozostanie niezachwiana: Wybór Grupy o2 jako partnera był nieprzypadkowy. Na przestrzeni lat otrzymywaliśmy wiele propozycji przejęć od najróżniejszych podmiotów polskich i zagranicznych. Stanowczo się im opieraliśmy, ponieważ na sercu leży nam przede wszystkim niezależność portalu. Po stronie Grupy o2 poznaliśmy jednak ludzi, którzy są podobnymi do nas pasjonatami, myślą równie nieszablonowo i, co ważne, rozumieją specyfikę i unikalność naszego serwisu. Chcielibyśmy więc zapewnić, że dobreprogramy w dalszym ciągu pozostaną autonomicznym portalem, a prowadzić go będzie nadal dotychczasowy zespół. Pozostaje mieć nadzieję, że pozyskanie inwestora dla tego kawałka internetu z bogatą historią będzie owocne, a dla nas – internautów – poskutkuje dostępem do nowych, wygodnych i szybkich rozwiązań. Źródło: [1], [2] 