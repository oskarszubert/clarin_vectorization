Maciej Wilczyński    Patrząc na kod widzę aplikacje. Patrząc na aplikacje widzę kod.    Patrząc na siebie widzę geeka. Patrząc na geeka widzę siebie.    Piszę – także na ZeznaniaGeeka.pl. Programuję – Lupine.cc.  Czasami tłumaczę. Twittera.   @maciej   Email   Maciej Wilczyński, 24 marca 2012, 10:20   15 [Aktualizacja] GG otwiera swój protokół, IT Tech Blog na spotkaniu z relacją na żywo! Kilka dni temu GG Network S.A. zaczęło rozsyłać zaproszenia na spotkanie/konferencję, które odbędzie się już w najbliższy wtorek, 27 marca. Tematem spotkania będzie udostępnienie Open GG – otwartego protokołu komunikatora. IT Tech Blog będzie relacjonował to spotkanie… na żywo!  Wszyscy deweloperzy, którzy chcieli dotychczas opracować aplikację działającą na protokole Gadu-Gadu musieli korzystać z nieoficjalnej, stworzonej za pomocą inżynierii wstecznej biblioteki libgadu. Było to niezgodne z regulaminem komunikatora, jednak w większości przypadków GG Network przymykało na to oko. Już wkrótce libgadu odejdzie jednak w niepamięć! GG otwiera swój protokół – jest to wyjątkowo niespodziewane posunięcie, ale bez wątpienia wyjdzie komunikatorowi na dobre. Niestety, szczegóły poznamy dopiero na wtorkowym spotkaniu. Na konferencję zostanie wysłany redaktor IT Tech Bloga – Maciek Matysiewski. Nie byłoby w tym nic nadzwyczajnego, gdyby nie sposób, w jaki relacja ze spotkania zostanie przedstawiona. Mamy przyjemność oznajmić, że – jako pierwszy blog o tematyce nowoczesnych technologii w Polsce – już 27 marca, podczas spotkania GG po raz pierwszy przedstawimy Wam nasz nowy serwis (mojego autorstwa :) – IT Tech Blog Live. Jak on działa? Relacjonujący wydarzenie na żywo pisze krótkie notki o tym, co aktualnie dzieje się na konferencji. W momencie, w którym wysyła wiadomość, pojawia się ona u wszystkich, śledzących wydarzenie czytelników – nie muszą oni nawet odświeżać strony. Oczywiście notki mogą być opatrzone w zdjęcia lub filmy. Jest to rozwiązanie znane z zachodnich serwisów traktujących o IT, jak np. The Verge. Ich relacja z premier nowego iPada przyciągnęła przed przeglądarki kilkadziesiąt tysięcy ludzi! Nasz serwis idzie jednak o krok dalej, umożliwiając śledzącym wydarzenie interakcję z relacjonującymi! Każdy stream posiada swój unikalny #tag na Twitterze. Wysłanie tweeta z tym tagiem wyświetli go w panelu obok głównej relacji, umożliwiając innym czytelnikom lub relacjonującym ustosunkowanie się do niego. Spotkanie rozpoczyna się we wtorek 27 marca 2012r. o godz. 12:00. Relacja rozpocznie się kilkanaście minut wcześniej, i dostępna będzie pod adresem live.ittechblog.pl. Podczas jej trwania na blogu wyświetlana będzie specjalna ramka, przypominająca o wydarzeniu. Gorąco zapraszamy do śledzenia spotkania razem z nami! Aktualizacja Jak słusznie zauważono w komentarzach, do niniejszego artykułu wkradł się drobny, malutki błąd. Na wtorkowym spotkaniu GG nie zamierza, prawdopodobnie, zaprezentować otwartego protokołu. Niestety, gdy pisze się artykuł oglądając jednocześnie X Factor i rozmyślając o tym, co zrobiłoby się z wygraną w takim show i dlaczego nie byłby to zakup żadnego urządzenia z “i” na początku nazwy, to czasami człowiek może się pomylić i błędnie zinterpretować informację o – w tym przypadku – Open GG. Dla pełnej już jasności: podczas spotkania spodziewamy się zaprezentowania Katalogu Aplikacji, oraz nowego API bazującego na społeczności użytkowników GG. 