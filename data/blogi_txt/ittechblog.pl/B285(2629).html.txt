Sylwia Kogut    Debiutująca blogerka. Uzależniona od mediów społecznościowych kolekcjonerka wszelkich infografik na Pintereście i stała bywalczyni Twittera. Świeżo upieczona fangirl Apple i miłośniczka e-readerów.   @alfaminus  Email   Sylwia Kogut, 17 kwietnia 2012, 12:21   7   Klout w roli swatki? Masz wysoki wynik na Klout, ale wciąż jesteś samotny? To, jaki wywierasz wpływ na społeczność internetową może pomóc Ci odnaleźć miłość swojego życia! Wystarczy, że wejdziesz na serwis randkowy Tawkify, który zapozna Cię z osobą o podobnym wyniku… W sieci odnajdziemy ogromną ilość serwisów randkowych. Wysoka konkurencja wymusza na nich obmyślanie coraz bardziej atrakcyjnych sposobów na pomoc w odnalezieniu wymarzonej partnerki/partnera. Dziś serwis Tawkify ogłosił najnowszą usługę – swatanie na podstawie wyniku Klout. Pomysł nie wziął się z niczego. Został poprzedzony badaniami, gdy twórcy serwisu – E. Jean Carroll i Kenneth Shaw – zapoznali ze sobą 30 par opierając się na ich wyniku w Klout. 90% z nich po zaledwie 10-minutowej rozmowie telefonicznej zapowiedziało, że chce kontynuować znajomość. Wystarczy osiągnąć wynik powyżej 17 punktów, aby match-makerzy serwisu uznali Cię za osobę obytą w nawiązywaniu relacji międzyludzkich. Kolejne progi – 40 i 50 punktów – pozwolą poznać 1-2 osoby więcej, niż w standardowej usłudze. Jeżeli Twój wynik przekracza 60 punktów, to w interesie samego serwisu będzie zadbanie o Ciebie, jak o gwiazdę z Czerwonego Dywanu. Dlaczego? Ponieważ przez wpływ, jaki wywierasz na społeczności internetowe tylko pomożesz w promowaniu usług Tawkify.com. Wracając jednak do początku, to jak funkcjonuje cały serwis? W przeciwieństwie do innych, tutaj nie masz możliwości wybrania interesujących Cię osób na podstawie zdjęcia lub opisu. Wszystkie dane, które użytkownicy wprowadzają do bazy są dostępne tylko match-makerom. O tym, że wybrali oni dla Ciebie interesującą osobę dowiesz się telefonicznie dzięki robotowi – Mr. Brooks. Wtedy też w najbliższy poniedziałek zostaniesz połączony telefonicznie z Twoją parą. Rozmowa potrwa tylko 10 minut, więc nie ma zbyt wiele czasu na opowiadanie o sobie. Musisz pokazać się z jak najlepszej strony. I to właśnie z tym, według twórców serwisu, najlepiej radzą sobie osoby osiągające wysokie wyniki w Klout. Nie mierzyliście jeszcze nigdy swojego wpływu na Klout? Może właśnie dlatego znajdą się osoby, które uwierzą w skuteczność tego sposobu swatania. Kiedy ja obserwuję sposób, w jaki funkcjonuje algorytm Klout, wcale nie odbieram oszacowanego wyniku na poważnie. Może i rzeczywiście osoby z wieloma punktami mogą być wygadane i pewne siebie, jednak to nie gwarantuje udanego związku. Za to mamy spore szanse na bezsensowne konkurowanie ze swoim partnerem o coraz wyższy wynik na Klout… [ź] Mashable ; The Official Klout Blog 