Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 11 czerwca 2012, 4:49   1   Recenzja: Acer Iconia Tab W500 Większość tabletów spotykanych na rynku wyposażona jest w system operacyjny od Google. Android pojawia się praktycznie wszędzie tam, gdzie iOS nie sięga, a zarówno jeden, jak i drugi wciąż udowadnia, że jest lepszy. Jakież więc było moje zdziwienie, gdy okazało się, że na testowanym przeze mnie Acerze Iconia Tab W500 czeka na mnie… MS Windows 7. Tak – zaskoczony – rozpocząłem swoje pierwsze spotkanie z tabletem. I – choć początkowo wydawało mi się, że zainstalowanie “windy” na tego typu urządzeniu to strzał w stopę – no, bo przecież teraz nie mogę pobrać ciekawych i przydatnych aplikacji, a dotykowa obsługa Windowsa 7 sama w sobie brzmi dość… dziwnie, prawda? Szybko jednak okazało się, że system ten ma swoje zalety. Będąc w podróży, nie musiałem taszczyć ze sobą notebooka, z którego na co dzień korzystam: wystarczył mi Acer W500. Właściwie nie odczuwałem specjalnie różnicy między korzystaniem z niego, a z laptopa w domu – a to oznacza, że korzystało się naprawdę wygodnie :) Jedyne zastrzeżenia (i to dotyczące stacji dokującej) budził właściwie touchpad, a raczej wbudowane zamiast niego w klawiaturę urządzenie wskazujące Acer FineTrack, umożliwiające przesuwanie kursora myszki inaczej, niż palcem po ekranie. Po paru godzinach korzystania jednak człowiek zapomina już o problemie i jest w stanie swobodnie manewrować kursorem. Sam multidotykowy ekran o przekątnej 10,1 cala i rozdzielczości HD 1280 x 800 pikseli pozwalał m.in. bardzo wygodnie oglądać filmy, zaś stacja dokująca zawierająca, wspominaną już, pełnowymiarową klawiaturę i urządzenie wskazujące wraz z dwoma przyciskami posiadała też gniazdo Ethernet oraz porty USB, dzięki czemu w rękach trzymało się właściwie nie tablet, lecz netbook.  Co ciekawe, dotykając równocześnie pięcioma palcami ekranu tabletu, otrzymujemy dostęp do dodatkowego interfejsu Acer Ring z dostępem do różnych przydatnych aplikacji lub ustawień. I tak: z samej obręczy możemy wybrać: synchronizację, oczyszczanie dysku, narzędzie wycinania, a także dość szybko odpalić kamerkę, kalkulator lub zestaw gier dotykowych. Wewnątrz okręgu umieszczony został przycisk pozwalający na szybkie dotarcie do ustawień urządzenia (głośność, jasność ekranu, ustawienia sieci WiFi etc.), natomiast po prawej stronie mamy możliwość wyboru jednego z czterech dodatkowych narzędzi: TouchBrowser, przeglądarki ułatwiającej dotykowe przeglądanie stron; SocialJogger, czyli agregatora treści z serwisów społecznościowych, z których korzystamy; MyJournal – gdzie znajdziemy wszystkie nasze wycinki ze stron, a także clear.fi – umożliwiające współpracęi wymianę zdjęć, muzyki i filmów z innymi domowymi urządzeniami.  Podsumowując – jeśli ktoś na swoim komputerze korzysta z systemu Windows, zaś tablet ma mu posłużyć przede wszystkim do mobilnego korzystania z sieci (przez WiFi), oglądania filmów w podróży czy też jako całkiem wygodny czytnik PDFów ;), śmiało polecam ten model. Moim zdaniem, doskonale nadaje się jako urządzenie “podróżne”, a dzięki stacji dokującej z klawiaturą można w razie potrzeby szybko przesiąść się na netbook i wygodnie korespondować ze znajomymi lub tworzyć dokumenty. 