Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 21 lutego 2011, 9:32   11   Płać przez internet za pomocą swojej karty płatniczej Płatności internetowe wykonywane za pośrednictwem kart płatniczych są bardzo popularne w innych krajach. Wystarczy wpisać parę numerków, dane osobowe i hop! Gra zamówiona na Steamie jest opłacona od razu, bez przelewów i czekania. Świetna sprawa. Szkoda, że mało osób (wnioskuję po rozmowach z różnymi ludźmi) zdaje sobie sprawę z tego, iż u nas też się da! Bez żadnych dziwacznych przedpłaconych kart internetowych (takich, jak te z BZ WBK) i bez potrzeby doładowywania konta PayPal poprzez przelewy. To znacznie prostsze niż się wydaje. W niektórych wypadkach można sporo zaoszczędzić. Po co kupować przykładowo doładowania konta w grze MMORPG przez pośrednika z Allegro, skoro u producenta jest taniej (i szybciej)? Co prawda nie zawsze, ale sprawdzić i przeliczyć nigdy nie zaszkodzi.  Najpierw radzę się upewnić czy bank, w którym masz konto obsługuje płatności internetowe. Niestety nie zawsze jest to możliwe. Ale ja nie mam karty kredytowej! Nie szkodzi. Ja płacę zwyczajną kartą Visa Electron. Karta kredytowa nie jest wymagana, choć nią też można w ten sposób dokonywać płatności.  No dobrze, więc Twoja karta umożliwia płatności przez Internet. Robisz zakupy w sklepie internetowym i przechodzisz do formularza płatności poprzez kartę płatniczą. W formularzu oprócz danych osobowych pytają Cię o jakieś CVV2/CVC2, datę ważności i bóg wie co! Spokojnie, weź głęboki wdech. To tylko wydaje się takie trudne.  Pisząc w skrócie – wszystko to dla Twojego bezpieczeństwa. Aby sprzedawca mógł Ci pobrać pieniądze z konta, potrzebuje kilku informacji, niektóre z nich są nadrukowane na karcie płatniczej:  Numer karty płatniczej (z przodu, 16 cyfr). Data ważności karty (z przodu w formie 2 cyfry/ukośnik/2 cyfry). Kod weryfikacji karty: CVV2 lub CVC2 (z tyłu, 3 cyfry).  I to wszystko. Jeżeli pieniądze będą na Twoim koncie, a nie masz nałożonych blokad i limitów uniemożliwiających transfer pieniędzy, transakcja się odbędzie. Pamiętaj!  Dbaj o dane ze swojej karty płatniczej! Nie podawaj ich nikomu! A jeszcze lepiej ustaw sobie limity w banku. Ja dodatkowo blokuję absolutnie wszelkie płatności internetowe po wykonaniu każdej transakcji (odblokowanie trwa 2 minuty). Przezorny zawsze ubezpieczony – jak to mawiają. ;)  Nic nie stoi na przeszkodzie aby podpiąć swoją kartę do PayPala. Transakcje za jego pośrednictwem odbywają się błyskawicznie. Ja w ten sposób kupiłem np. grę Minecraft. Już nigdy nie przegapisz promocji na Steamie (doładowywanie konta PayPal przelewami to przeszłość!), możesz kupić dodatek do World Of Warcraft znacznie taniej wprost od samego Blizzarda. Możliwości jest wiele, a ja mógłbym tak wyliczać jeszcze przez kilka minut. ;) Uwaga! Jeżeli masz zamiar zapłacić w walucie innej niż ta, w której rozliczane jest Twoje konto, mogą zostać Ci naliczone koszty prowizji od przewalutowania (zazwyczaj 2%). Jest to przeważnie uwarunkowane rodzajem posiadanej karty (Visa, Mastercard itd.). 