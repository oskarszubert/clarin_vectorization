Przemysław Garczyński    Redaktor naczelny. Fan nowych technologii, miłośnik filmów i książek. Uwielbia pisać, nie tylko o IT i social mediach, interesuje się także marketingiem i Formułą 1.   @p_garczynski   Email   Przemysław Garczyński, 18 lipca 2013, 12:41 Samsung Galaxy Beam – Recenzja Spoglądacie na tytuł i zastanawiacie się “eee, że co? galaxy be..co?”, prawda? Też tak miałem, gdy w moje ręce trafił właśnie ten model smartfonu. Nigdy wcześniej nie miałem z nim do czynienia, ba – nawet linijki tekstu o nim w sieci nigdy i nigdzie nie napotkałem. Zaintrygowany popełniłem szybki unboxing, a potem było już tylko lepiej ;) Moim oczom ukazał się nieco ciężkawy smartfon koloru czarnego, z żółtą jaskrawą obwódką na brzegu. Myślę sobie – ciekawie zaprojektowany. “Zaraz, zaraz, a dlaczego on ma jakąś diodę umieszczoną u góry? Czyżby miał wbudowaną latarkę? Phi!”. Dwie minuty później okazało się, że to nie latarka, tylko… wbudowany pikoprojektor :)  Specyfikacja techniczna Wróćmy jednak na chwilę do danych technicznych urządzenia, nim skupimy się na projektorze. Samsung i8530 Galaxy Beam mierzy 124 x 64,2 x 12,5 mm i waży 145,3 gramów i zasilany jest przez litowo- jonową baterię o pojemności 2000 mAh. We wnętrzu urządzenia znajdziemy procesor ST Ericsson NobaThor U8500 o taktowaniu 1,00 GHz, 768 MB pamięci RAM oraz wbudowane 8GB pamięci wewnętrznej, z możliwością rozszerzenia jej za pomocą karty microSD. Z zewnątrz ujrzymy dotykowy ekran z kolorowym wyświetlaczem o rozdzielczości 480 x 800 pikseli i przekątnej 4 cali. Nie może zabraknąć też kamer – przednia posiada matrycę 1,3 Mpx, tylna – 5 megapikseli, możliwość wykonywania zdjęć o rozdzielczości 2392 x 1944 pikseli oraz nagrywania wideo w rozdzielczości 1280 x 720 px. System operacyjny zainstalowany na urządzeniu to Android w wersji 2.3 Gingerbread.  W projektorze siła Właściwie motorem napędowym – czymś ,co nadaje atrakcyjności temu modelowi – jest właśnie wbudowany projektor HD, pozwalający zdaniem producenta na “prezentację obrazu o jasności 15 lumenów oraz przekątnej do 50 cali”. Prawda jest taka, że w ciemnym pomieszczeniu, przy odpowiednim ustawieniu ostrości, można z dalszej odległości również wygodnie oglądać filmy/zdjęcia, bez większej utraty na jakości. Mi osobiście projektor sprawdził się głównie do pokazywania innym zdjęć podczas spotkania w rodzinnym gronie, a także do oglądania pełnometrażowych filmów oraz klipów w serwisie Youtube. Bateria powinna wytrzymać około 3 godzin, jednak nic nie stoi na przeszkodzie, by podczas wspólnego rodzinnego seansu smartfon był podpięty do prądu i równocześnie za pomocą projektora emitował obraz.  Podsumowując… Samsung Galaxy Beam jako smartfon nie zalicza się do półki “premium”, jego parametry jednak pozwalają swobodnie z niego korzystać przeciętnemu użytkownikowi. Biorąc pod uwagę jednak projektor i drzemiącą w nim moc, śmiało mogę polecić ten telefon każdemu, kto lubi raz po raz obejrzeć coś w domowym zaciszu – Beam zapewni zdecydowanie przyjemniejszy seans niż na nie-wiadomo- jak-dużym telewizorze :) 