Paweł Iwaniuk    Rocznik 1986. Autor takich projektów jak DailyTECH.pl oraz TECHNOZgredy. Niegdyś redaktor Antyweb.pl. Paweł neguje istnienie tzw. „ery post-pc”, gdyż jego zdaniem, prawdziwie osobiste komputery są dopiero przed nami. W kręgu jego zainteresowań znajdują się również media, szczególnie te internetowe. Z wielkim zainteresowaniem obserwuje rozwój radia i telewizji w sieci oraz związane z tym procesy.   @frostb   Email   Paweł Iwaniuk, 19 grudnia 2012, 5:57 iTunes dla innych platform mobilnych niż iOS? Zastanówmy się nad tym 14 listopada pisałem na IT Tech o bardzo ciekawym wystąpieniu Steve’a Wozniaka podczas konferencji TEDxBrussels. Współtwórca Apple postulował wtedy stworzenie odtwarzacza i sklepu iTunes w wersji dla Androida. Ja natomiast chciałbym dzisiaj, w nieco szerszym ujęciu ponownie pochylić się nad tym tematem i rozważyć kwestię otwarcia iTunes na wszystkie, a przynajmniej najpopularniejsze platformy mobilne. Apple ma w swojej historii projekty stworzone z myślą o innych platformach. Wśród nich znaleźć możemy między innymi: iTunes dla Windows, Safari dla Windows czy też silnik Webkit. iTunes dla Windows ujrzało światło dzienne w 2003 roku. Aplikacja powstała przy dużym sprzeciwie ze strony ówczesnego szefa Apple – Steve’a Jobsa. Był on wtedy w opozycji do pozostałych managerów, których zdaniem tylko wsparcie Windows pozwoli iPodowi podbić rynek. Ostatecznie mieli jednak rację. iPod zdobył popularność nawet w krajach, w których Apple nie udostępniało sklepu iTunes. Dlaczego? Był po prostu przyzwoitym odtwarzaczem muzyki, wyposażonym w oprogramowanie kompatybilne z najpopularniejszym systemem operacyjnym świata – Windows. Dzisiaj sytuacja jest jednak inna. iPody podobnie jak inne dedykowane odtwarzacze muzyki, tracą znaczenie. Ten segment urządzeń sukcesywnie zastępują zwykłe komórki, smartphone’y i tablety. Zmienia się również model słuchania muzyki. Coraz częściej płacimy za dostęp do niej, a nie za możliwość jej posiadania. Streamujemy muzykę z sieci zamiast składować ją w pamięci naszych urządzeń. Dlatego udostępnienie iTunes, na przykład w wersji dla Androida nie będzie służyć popularyzacji iPoda, tak jak kiedyś to miało miejsce z wersją dla Windows. Smartphone z Androidem sam w sobie jest iPodem, któremu brakuje tylko sklepu z muzyką. Z tego powodu iTunes dla Androida (lub innej platformy mobilnej) byłoby metodą zaoferowania tego sklepu i zdobycie nowego rynku oraz zachowanie konkurencyjności w stosunku do innych usług muzycznych. 500 mln urządzeń z Androidem to spora grupa potencjalnych klientów. Oczywiście, to że powyższy scenariusz jest możliwy i ma sens nie oznacza, że zostanie on zrealizowany. iTunes jest jednym z symboli Apple. Stanowi on centralny punkt dla wszystkich dotychczasowych produktów tej firmy. iPody, urządzenia z iOS czy nawet komputery. Wszystkie są, mniej lub bardziej związane z iTunes. Wprowadzenie ciała obcego w ten ekosystem może zaburzyć budowaną przez lata, delikatną równowagę. Apple nie może również szastać na lewo i prawo muzyką z katalogu iTunes. Zawarte z wytwórniami umowy dokładnie opisują gdzie i w jakich warunkach firma może sprzedawać muzykę. Próba stworzenia nowego kanału dystrybucji, najprawdopodobniej skutkowałaby koniecznością renegocjacji tychże umów, nie wspominając o prowizji dla Google za sprzedaż treści wewnątrz aplikacji. Dlatego też wydaje się, że pomimo pewnego sensu biznesowego i ewidentnego zapotrzebowania na taką ofertę, w najbliższej przyszłości nie ma szans na otwarcie iTunes dla innych platform. 