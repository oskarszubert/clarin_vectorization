Wiktor Mociun    Zajmuje się programowaniem. Interesuje się samorozwojem, przedsiębiorczością i nowymi technologiami. Lubi dobrą książkę. Nie pogardzi dobrym albumem muzycznym. W prawdziwym świecie biegacz i student.   @voter101  Email   Wiktor Mociun, 12 listopada 2010, 10:34   51 Przyśpiesz swojego Firefoxa – cache w pamięci RAM. Bez RAMdisku! Trafiając na wpis na DownloadSquad o kolejnym sposobie przyspieszenia Firefoxa, zastanawiałem się czy to naprawdę możliwe. Tyle już lat ta przeglądarka gości na rynku i nikt na to nie wpadł? Pewnie placebo – pomyślałem – przecież te wszystkie wtyczki nie działają! Jednak po kilku godzinach testów potwierdzam – to działa! Mój netbook ożył, dysk przestał hałasować, Gmail ładuje się znacznie szybciej, strony na Wykopie z ogromną ilością komentarzy już nie zamrażają przeglądarki na dłuższą chwilę.  W internecie można odnaleźć bardzo skuteczną, lecz skomplikowaną metodę przyśpieszania Firefoxa – przenoszenie cache z dysku na partycję utworzoną w …pamięci RAM, która jest o wiele szybsza od konwencjonalnego dysku twardego. Lisek bardzo często coś tam sobie majstruje w cache, więc ta modyfikacja jest szalenie efektywna. Na szczęście nie trzeba już się bawić w tworzenie RAMdisku! Wystarczy parę zmian w ustawieniach Firefoxa. Niezależnie czy pracujemy na OSXie, Windowsie, czy Linuksie. Ten tweak działa w identyczny sposób – przenosi cache do pamięci RAM. Tyle, że sama przeglądarka się tym zajmie za nas. Bez instalowania czegokolwiek i jakichkolwiek modyfikacji w systemie. O co z tym chodzi z tym cache? Za każdym razem, gdy wchodzimy na jakąś stronę, przeglądarka zapisuje do pamięci podręcznej (tzw. cache) wszystkie obrazki, skrypty, style i tym podobne rzeczy, których na nowoczesnych stronach jest cała masa. Wchodząc ponownie na taką stronę przeglądarka nie ściąga wszystkiego na nowo, jeżeli znajdzie to zapisane na dysku. Wyobraźcie sobie jak wygląda taka pamięć po porządnym buszowaniu w sieci.  Instrukcja:  Otwórz nową kartę/okno w przeglądarce i wejdź na adres “about:config”. Zignoruj wszelkie ostrzeżenia. Aby ułatwić sobie pracę, wpisz w pole tekstowe na górze “browser.cache.” – wszystkie potrzebne wpisy są teraz pod ręką. Ustaw wpisowi “browser.cache.disk.enable” wartość “false“. (kliknij 2 razy lewym przyciskiem myszy). Ustaw wpisowi “browser.cache.memory.enable” wartość “true”. Utwórz wpis “browser.cache.memory.capacity” (jeżeli go nie ma w rejestrze). Kliknij gdzieś w oknie prawym przyciskiem myszy i wybierz kolejno: Dodaj ustawienie typu  Liczba całkowita (integer). W pierwszym oknie, które się pojawi, wpisz “browser.cache.memory.capacity”, a w następnym  “-1″. Uruchom ponownie przeglądarkę. Nic nie musisz zapisywać, ani potwierdzać.  Uwagi:  Zamiast  “-1″ w kroku 6. możemy wpisać coś innego, zależnie od tego, co chcemy osiągnąć:  “-1″ oznacza, że przeglądarka będzie samodzielnie dopasowywać zużycie pamięci, można określić konkretną wartość jak np. 100000 – 100 MB. Jeżeli masz mało pamięci RAM w komputerze, bądź jakieś programy ją wykorzystują w odpowiednio wysokim stopniu – efektu możesz nie zauważyć. Warto stosować tę metodę, gdy używamy dysku SSD – zwiększymy w ten sposób żywotność dysku, a wydajność będzie bardzo zbliżona.  Moim zdaniem warto spróbować. Zwłaszcza, że wszelkie zmiany są odwracalne. W moim przypadku przyśpieszenie było zauważalne w znacznym stopniu. Przeglądarka jest moim głównym narzędziem pracy i jest odpalona niemalże bez przerwy. Jednakże teraz już nie słyszę cykania dysku twardego. Niby takie cichutkie szmeranie, ale za to jaka ulga! Powyższy miniporadnik starałem się napisać w jak najbardziej przystępny sposób tak, aby każdy, niezależnie od poziomu zaawansowania, mógł sam wykonać tę modyfikację. Mam nadzieję, że okaże się przydatny. :) 