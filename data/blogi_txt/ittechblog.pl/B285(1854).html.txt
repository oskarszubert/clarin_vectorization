Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 28 kwietnia 2011, 11:44   1   Delicious kupione przez twórców YouTube Twórcy YouTube – Chad Hurley oraz Steve Chen – postanowili zrobić coś z ogromną kasą zdobytą ze sprzedaży swojego dziecka Google’owi (za 1,6 mld dolarów). Dwaj przyjaciele odkupili od Yahoo obumierający serwis pozwalający na gromadzenia zakładek do różnych stron internetowych (social bookmarking) – Delicious. O tym, że Delicious było dla Yahoo! utrapieniem pisaliśmy już w grudniu. Popularność serwisu spadała zaś Yahoo! było zmuszone do cięć w budżecie i redukcji etatów. Postanowiono, że albo Delicious sprzeda się do lipca tego roku, albo portal zostanie zamknięty.  Jak zapewniają nabywcy serwisu wszystkie zakładki i dane użytkowników pozostaną na swoim miejscu. Yahoo! sugeruje aby użytkownicy zalogowali się na konta i zgodzili na przeniesienie swoich zakładek do nowych właścicieli. Ma to zapewne na celu uniknięcie problemów z migracją na serwery nabywców. Faza transferu danych zakończyć ma się w lipcu tego roku. Chad Hurley i Steve Chen twierdzą, że serwis nie pozostanie w stanie wegetacji; nabywcy zamierzają rozwijać go i dodawać nowe funkcje. Wygląda na to, że Delicious dostanie drugie życie. Kto wie może “social bookmarking” przyjmie się w kraju nad Wisłą? Z tego co mi wiadomo niewielu śmiałków używało Delicious i podobnych mu serwisów.  Wypowiedzi Chada Hurleya napawają optymizmem. Wygląda na to, że nabywcy nie tylko chcą rozwijać pomniejsze funkcjonalności ale przekształcić Delicious w coś większego. “Jesteśmy podekscytowani tym, że będziemy mieli możliwość współpracy z tak fantastyczną społecznością przy przemienianiu serwisu w coś nowego.” – mówi Chad Hurley – “Dostrzegamy ogromne możliwości. Możemy uprościć sposób w jaki ludzie dzielą się ze sobą treścią znalezioną gdziekolwiek w Internecie.” Delicious to jeden z pierwszych serwisów społecznościowych – prekursor Web 2.0 – sieci znanej nam teraz pod postacią społeczności skupiających się wokół danych obszarów życia czy zainteresowań. Fakt, że Delicious przeżył 6 lat pod skrzydłami Yahoo! jest dowodem na to, że są ludzie, którzy nadal korzystają z “social bookmarkingu”. Jeśli Chad i Steve niczego nie popsują, to kto wie… może Delicious z nowymi funkcjami stanie się z powrotem dużym graczem na rynku społecznościówek?  [ź] magazyninternet.pl, news.softpedia.com 