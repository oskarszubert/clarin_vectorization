Magdalena Borawska    Początkująca na IT Tech Blog, miłośniczka strzelania oraz nowych technologii, zakochana w niektórych produktach Apple, mama dwójki bab, próbująca rozciągnąć czasoprzestrzeń, by choć móc podrapać się w... nos:)    Email   Magdalena Borawska, 3 marca 2011, 11:06   16 Prezentacja nowego iPada 2 Choć wszystkie portale nie trąbią już o niczym innym, jak wczorajsza premiera iPada 2, wydaje się, że nic w temacie nie można napisać. Spróbujemy. W internecie od godziny 18:00 czasu polskiego czuć było napięcie związane z wyczekiwaniem, czy będzie oficjalna transmisja eventu z Yerba Buena Center w San Francisco na stronie Apple i czy jej brak związany będzie z faktem rzekomego nieuczestnictwa Steve’a Jobsa w prezentacji. Powstało mnóstwo mylnych plotek na ten temat i kiedy wybiła godzina 19:00 jasnym stało się, że Apple transmisji na stronie nie zrobi. Nie chcę nawet myśleć o złości, jaka panowała wśród oczekujących na to wydarzenie oddanych fanów Apple. Sama śledziłam transmisje on-line na polskich portalach tematycznych i widziałam zawód, że nie będzie komentarzy z bezpośredniego streamingu. Jednak na szczęście nie zostaliśmy odcięci od jakichkolwiek informacji, np. Engadget stanął na wysokości zadania i na swojej stronie pokazał zdjęcia z prezentacji prawie bez opóźnień. No i czego się dowiedzieliśmy? iPad 2 zyskał dwurdzeniowy procesor A5 taktowany zegarem 1GHz, co czyni go dwukrotnie szybszym od poprzedniego modelu. W sieci można znaleźć informację, że grafika również jest 8 – 9 razy szybsza, choć nie udało mi się znaleźć pełnej specyfikacji. Sprawa dotyczy również pamięci RAM,  czy nadal jest to tylko 256 MB, czy może więcej (512 MB chociaż)?. Mamy dwie kamery, jedna tylna 720p, druga przednia VGA. Ponadto tablet został wyposażony w żyroskop (poprzednia wersja ma tylko akcelerometr). Wyświetlacz pozostał tego samego rozmiaru, żadnych zmian. iPad 2 został odchudzony (cieńszy od iPhone 4) i jest lżejszy (wersja wifi waży 601g, wersja Verizon 607g, a wersja AT T 613g). Co ciekawe, iPad 2 mimo wydajnościowych ulepszeń zachowa tę samą wydajność baterii – ok. 10 godzin. Dostępny będzie w dwóch wersjach – czarnej i białej. Bardzo ciekawym rozwiązaniem dla iPada 2 jest zasłonka na ekran, tzw. Smart Cover, trzymająca się na lewej krawędzi iPada 2 dzięki magnesom. I co najważniejsze – w Polsce powinien pojawić się już 25 marca. A ceny? I tu zaskoczenie. Te same co iPad pierwszy (499, 599 i 699 dolarów za model WiFi z pamięcią odpowiednio 16, 32 i 64 GB oraz 629, 729, 829 dolarów za model 3G+WiFi z pamięcią odpowiednio 16, 32 i 64 GB). Oznacza to szybką wyprzedaż wersji pierwszej, a co za tym idzie pewnie i spadek cen iPada pierwszej generacji. Prezentację nowego iPada 2 oczywiście można obejrzeć na stronie Apple, albo na YouTube: 