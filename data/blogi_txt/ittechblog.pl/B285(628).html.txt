Tomasz Fiedoruk    - Właściciel serwisu - Business Strategy Development Expert w kilku firmach i w życiu. Ewangelista nowych technologii i innowacji.   @iTomek   Email Tomasz Fiedoruk, 10 listopada 2009, 8:24   20   Wprost: Web 2.0 dla Ciebie i Twojej mamy Polecam najnowszy numer tygodnika Wprost (strony 68-75), gdzie ukazał się mój artykuł z prostą klasyfikacją i opisemwspółczesnych Serwisów Społecznościowych. W gazecie znajdziecie tekst z ładną oprawą graficzną. Niżej poszerzona wersja publikacji (wersja robocza, wersja finalna po drobnych korektach dostępna tylko w gazecie). Pamiętajcie iż pisałem do pod kątem osób nie znających niżej wymienionych serwisów a nie dla starych wyjadaczy :)  Serwisy społecznościowe (inaczej: portale społecznościowe) to rodzaje interaktywnych stron www, które są współtworzone przez społeczne sieci osób podzielających jakieś wspólne zainteresowania lub chcących poznać zainteresowania innych. Ostatnio definicja ta poszerzyła się o kolejne wyróżniki, cechy które mogą być wspólne dla szerszego grona osób. Większość portali społecznościowych dostarcza użytkownikom wielu sposobów komunikacji, np.: czaty, komunikatory, listy dyskusyjne, blogi, fora dyskusyjne, itp. Moda na serwisy społecznościowe przyszła do nas jak zawsze zza granicy. Większość naszych rodzimych portali stanowi odpowiedniki czy wręcz nawet kopie tychże serwisów. SERWISY SKUPIAJĄCE GRUPY SPOŁECZNE Jeden z najstarszych tego typu serwisów to MySpace (http://pl.myspace.com/). Powstał w 2003 i do dnia dzisiejszego ma już ponad 250 milionów użytkowników. W MySpace możemy tworzyć swoje listy muzyczne. Szybko doceniono więc takie możliwości reklamowe. Korzysta na tym przede wszystkim branża muzyczna, filmowa i telewizyjna. Jest to szczególnie skuteczna forma promocji dla młodych czy początkujących grup muzycznych, które umieszczają próbki swojej twórczości w miejscu łatwo dostępnym dla potencjalnych nabywców. 250 milionowa publiczność robi wrażenie. W 2006 roku tygodnik Time nazwał serwis MySpace “metropolią on-line” i przyznał mu tytuł “Człowieka Roku 2006″. Od 2008 roku serwis jest również dostępny w języku polskim. Kolejnym serwisem społecznościowym, który wpłynął w największym stopniu na rozwój całej branży jest Facebook (http://www.facebook.com/). W jego ramach użytkownicy mogą tworzyć sieci i grupy zainteresowań. Główną siłą FB są jednak aplikacje. W serwisie mamy nieskończoną liczbę Quizów, Gier i programów które odciągają nas od pracy czy od zajęć domowych :) W USA ponad 76% firm blokuje dostęp do korzystania z tego serwisu w miejscu pracy. Facebook liczy sobie już ponad 300 milionów użytkowników którzy dodają miesięcznie ponad 1mld zdjęć i ponad 1mln filmów. Od 2008 również Polacy zyskali polską wersję tego serwisu. W innych krajach Europy swoją popularność zyskał serwis społecznościowy Hi5 (http://hi5.com), który liczy sobie ponad 50 milionów użytkowników. Od 2007 roku jest również dostępny w języku polskim. Nie zyskał jednak on u nas popularności, zwłaszcza po tym jak wielu Polaków otrzymywało zaproszenia od fikcyjnych przyjaciół z zaproszeniem do rejestracji na portalu. Polską odpowiedzią na MySpace i Facebook stała się Nasza Klasa (http://nasza-klasa.pl/). Ma co prawda zdecydowanie mniejszą grupę aktywnych użytkowników, bowiem około 13 milionów (wszystkich kont jest około 25 milionów), co biorąc pod uwagę polskie realia jest i tak rewelacyjnym wynikiem. Serwis umożliwia swoim użytkownikom odnalezienie swoich dawnych szkół oraz przyłączenie się do wybranych klas. Oprócz szkół nasza-klasa.pl oferuje również rejestr uczelni, jednostek wojskowych, organizacji harcerskich oraz klubów zainteresowań. Oprócz nich w bazie, w tzw. Nibylandii, są umieszczone fikcyjne szkoły. Są również konta fikcyjne, które mają być namiastką dla grup zainteresowań. Oprócz tego możemy oczywiście tworzyć własne galerie i pinezkami oznaczać na nich naszych znajomych. Serwis istnieje od 2006 roku i przez pierwszy okres borykał się z dużymi problemami, spowodowanymi gwałtownie rosnącą popularnością. Z tego okresu użytkownicy pamiętają do dziś Pana Gąbkę który pojawiał się gdy serwis padał pod naporem użytkowników. Nasza-Klasa dynamicznie się rozwija. Wprowadziła ostatnio Śledzika czyli własną platformę mikroblogową (o niej napiszę więcej w dalszej części artykułu) już wkrótce światło dzienne ujrzy komunikator internetowy NKtalk, który ma być konkurencją dla GG. Warto pamiętać, że jednym z pierwszych portali społecznościowych było w Polsce Grono (http://grono.net). Serwis nie osiągnął sukcesu o skali naszej- klasy ale posiada grono ponad 2 milionów wiernych użytkowników. Spośród wielu funkcji gronowicze mają między innymi możliwość zamieszczania na profilu lub gronie tematycznym ankiet, dzięki którym mogą poznać opinie innych userów na dowolny temat lub zwyczajnie się pośmiać. Obecnie, użytkownicy oddają około 200 tysięcy głosów w przeprowadzanych ankietach na dobę. Od niedawna dostępne są również na wzór Facebooka aplikacje (http://grono.net/dev/app/list/). Są to mapy imprez, zniżek oraz np. Gry czy Randki. Każdy z użytkowników może stworzyć własną i udostępnić ją do korzystania przez innych Gronowiczów. SERWISY O PROFILU BIZNESOWYM Portale społecznościowe nie muszą służyć jedynie do zabawy czy kontaktów poza zawodowych. Dla grona osób pracujących i chcących budować bazę kontaktów zawodowych powstały specjalne, sprofilowane portale społecznościowe. Prekursorem jest LinkedIn (http://www.linkedin.com/). Stał się jednym z najpotężniejszych i powszechnie używanych portali z ponad 20 milionami zarejestrowanych użytkowników reprezentujących 150 różnych branż. Dzięki niemu możemy budować profesjonalne relacje biznesowe oraz tworzyć nasze CV online, w którym referencje są nam wystawiane bezpośrednio przez naszych byłych / obecnych pracodawców. Serwis do tej pory nie doczekał się niestety pełnej polskiej wersji. Mamy jednak analogiczne serwisy u nas w kraju skierowane wyłącznie dla Polaków. Są to Profeo oraz GoldenLine Profeo (http://profeo.pl) spośród podobnych portali społecznościowych niewątpliwie wyróżnia to, że użytkownik znajdzie tu największą w polskim Internecie bazę Ofert Pracy oraz bazę Ofert Szkoleniowych. Poprzez Profeo użytkownik buduje i kreuje Swój Profesjonalny Wizerunek w sieci, ma również dostęp do porad ekspertów dotyczących rozwoju własnej kariery i może sprawdzić aktualne rynkowe wynagrodzenia w swojej branży. Będzie mógł założyć Grupę, współdzielić ją ze znajomymi dyskutując na Forum. W wolnym czasie użytkownik będzie mógł oddać się swojej pasji umieszczając zdjęcia w Galerii lub opisując otaczającą go rzeczywistość na Blogu. Warto pamiętać o tym, że nasze CV online jest dostępne dla pracodawców i nie szukając wcale pracy możemy uzyskać ciekawe propozycje pracy nie wkładając w to dużo wysiłku. GoldenLine (http://goldenline.pl) to pierwszy profesjonalny portal tego typu w Polsce. Skupia większość specjalistów i ludzi z różnych branż. Na tym portalu możemy budować naszą reputację online. Nasze wypowiedzi na licznych Grupach http://www.goldenline.pl/grupy/ (które są odpowiednikami popularnych for) są oceniane przez pozostałych uczestników. Na portalu tym organizowane są również liczne spotkania branżowe oraz szkolenia (http://www.goldenline.pl/spotkania), dzięki którym możemy rozwijać się zawodowo i rozbudowywać nasz portfel osiągnięć. Rynek portali biznesowych w Polsce dynamicznie się rozwija. Pojawiają się nowe inicjatywy, takie jak Biznes.net (http://biznes.net/) czy Ogniwo.net (http://www.ogniwo.net/), które w przyszłości mogą stanowić istotną konkurencję dla starych graczy czyli GL i Profeo. SERWISY SPOŁECZNOŚCIOWE SKUPIONE WOKÓŁ MULTIMEDIÓW Portale społecznościowe skupiają również miłośników zdjęć, fotografii i filmowania. Zagraniczne takie jak YouTube (http://www.youtube.com/) do publikacji filmów, czy Flickr (http://flickr.com) oraz Picasa (http://picasaweb.google.pl/) do publikacji zdjęć. W Polsce odpowiednikiem Flickra jest serwis Fotosik (http://www.fotosik.pl/). Portale te umożliwiają wgrywanie zdjęć, filmów swoim użytkownikom oraz dzielenie się nimi ze znajomymi czy też umieszczanie ich na swoich stronach. Zdjęcia można grupować w albumy. Wiele osób decyduje się na przechowywanie online wszystkich swoich zdjęć. Oszczędza to miejsce na naszych dyskach twardych i przy okazji stanowi zabezpieczenie przed przypadkową utratą danych. Dodatkowo takie zdjęcia mogą być komentowane przez naszą rodzinę czy znajomych. To my też decydujemy kto może oglądać nasze zdjęcia a które będą wyłącznie na nasz prywatny użytek. Z serwisów tego typu zaczęły się wyłaniać nowe, w których tematem zdjęć są osoby, autorzy zdjęć, którzy chcą się poddać ocenie i nawiązywać nowe znajomości. Serwisy te skierowane są przeważnie dla ludzi młodych szukających nowych przyjaciół / znajomych. W Polsce największym portalem tego typu jest serwis Fotka (http://fotka.pl) oraz Epuls (http://epuls.pl). Takim portalom bliżej już do serwisom randkowym. Epuls ma już prawie 3 miliony użytkowników (Fotka około 3,5mln). Oferuje szeroką gamę atrakcji: fora, kluby, czat, gry, fotki, filmy, pamiętniki, księgi gości, prezentacje w profilach i wiele, wiele innych. Serwisy tego są zazwyczaj płatne. Ostatnio swoją premierę miał nowy serwis tego typu, TylkoPiękni (http://tylkopiekni.pl), gdzie postawiono na wyższy poziom i do grona użytkowników przyjmowani są po selekcji … tylko piękni ;) Selekcjonerzy akceptują tylko te osoby, które wg nich spełniają wymogi bycia osobą ładną, przystojną. Postawiono też na jakość przestrzeganych zasad. Za złamanie regulaminu groziła do niedawna kara 1000zł. TEMATYCZNE SERWISY SPOŁECZNOŚCIOWE Powstają również serwisy społecznościowe skupione wokół konkretnych zainteresowań. Takie portale mają mniejsze grona stałych użytkowników niż te duże “od wszystkiego” ale w zamian oferują bardziej rozbudowaną funkcjonalność tego konkretnego profilu i dają nam pewność, że szybko i łatwo znajdziemy te konkretne zastosowania o które nam chodzi, bez konieczności przedzierania się przez strony niepotrzebnych treści. My-Sport (http://www.my-sport.pl/) skupia fanów różnego rodzaju sportów. My-sport.pl jest ostatnim elementem modułu kompleksowej platformy internetowej, funkcjonującą pod wspólną nazwą Platforma Mediowa SMG. Pierwsze dwa serwisy, wchodzące w jej skład, to Informatorsportowy.pl (serwis dedykowany informacjom sportowym dodawanym przez Użytkowników) oraz forum internetowego – Sportpolis.pl. My-sport.pl jest najnowszym składnikiem platformy, uzupełniającym funkcjonalności pozostałych dwóch witryn. My-sport ma ambicje stania się platformą integracyjną poprzez sport oraz popularyzowanie rekreacji i sportu amatorskiego. Dodatkowo my-sport.pl ma zapewnić komfort planowania czasu wolnego wokół sportu i aktywności fizycznej. My-Sport – taką samą nazwę jak portal nosi wyjątkowa funkcjonalność serwisu. Jest to spotkanie o charakterze sportowym, które każdy Użytkownik może dodać lub wyszukać. Określając miejsce, czas i rodzaj organizowanego spotkania, Użytkownicy dostają wszystkie potrzebne informacje do tego, aby optymalnie i w sposób komfortowy zaplanować swój czas wolny. Jak piszą o sobie sami autorzy projektu: Stanowimy grupę zapaleńców, pałających miłością do sportu od dzieciństwa. W pewnym momencie zdaliśmy sobie sprawę, że nigdy nie zostaniemy Andrem Agassim, Michaelem Jordanem czy Zinedine’em Zidane’em. Miłość do aktywności fizycznej nie przeminęła w nas i naszą pasję sportową postanowiliśmy kontynuować w dalszej karierze zawodowej. Specjalizujemy się w odmiennych dziedzinach, ale to pozwala nam uzupełniać się w dążeniu do wspólnego celu. Od dawna ukuwała się naszych głowach idea stworzenia kompleksowej platformy internetowej, która pozwoli w przejrzysty sposób uzyskać odpowiedzi na wszelkie pytania dotyczące sportu. Sportu – tego przez wielkie “S”, jak i tego z naszego podwórka, szkoły, uczelni… PsieSztuczki (http://www.psiesztuczki.pl/) to miejsce wymiany informacji o tym, co można zrobić ze swoim psem, jak ciekawie spędzić z nim wolny czas i nauczyć efektownych umiejętności. To kompendium wiedzy, które tworzą sami użytkownicy. Można tam znaleźć m.in. zbiór psich sztuczek i umiejętności wraz z możliwością ich komentowania, galerie Psich Sztukmistrzów z możliwością oceny i komentowania zdjęć czy też możliwość stworzenia Profilu Psa. Chomikuj (http://www.chomikuj.pl) to portal służący do przechowywania i udostępniania plików innym jego użytkownikom. Jest najszybciej rozwijającym się portalem tego typu w Polsce, na którym można gromadzić oraz udostępniać wszelkiego rodzaju pliki. Cechą, która wyraźnie wyróżnia portal spośród innych powstających obecnie rozwiązań – a już obecnie stanowi o jego dużej sile – jest skupiająca się wokół plików silnie zintegrowana społeczność użytkowników. Portal stanowi multimedialną platformę rozrywkową, dzięki której mogą oni szukać różnego rodzaju materiałów zgromadzonych na kontach innych użytkowników, a także swobodnie komunikować się z innymi Użytkownikami prowadząc dyskusje na temat swoich zainteresowań i aktywnie uczestnicząc w życiu sympatycznej i wciągającej społeczności. Chomikuj wspiera również szeroko rozumianą edukację. Dla uczniów, studentów, nauczycieli udostępnia specjalną, darmową platformę wymiany materiałów edukacyjnych http://chomikuj.pl/ChomikWspieraEdukacje.aspx BRANŻOWE i SPECJALISTYCZNE SERWISY SPOŁECZNOŚCIOWE Część z serwisów społecznościowych może być też przeznaczona wyłącznie dla specjalistów z danej branży. Dostęp do takich serwisów uzyskujemy przeważnie dopiero po udokumentowaniu przynależności do danej grupy zawodowej. Energetycy (http://www.energetycy.net/html/) – jest to portal społecznościowy przygotowany z myślą o osobach związanych z branżą energetyczną. Portal ma służyć wymianie pomysłów, opinii, plików oraz poznawaniu ludzi z różnych obszarów energetyki. Portal umożliwia również prowadzenie własnego bloga, tworzenie i udostępnianie galerii zdjęć i komentowanie artykułów. Konsylium (https://konsylium24.pl/) – Po ponad roku działania – skupia około kilkunastu tysięcy polskich lekarzy, którzy pomagają sobie nawzajem rozwiązywać problemy kliniczne swoich pacjentów oraz dyskutują o problemach etycznych i światopoglądowych dotyczących wykonywania zawodu lekarza. MIKROBLOGI To rodzaj dziennika internetowego, w którym głównym nośnikiem informacji są krótkie wpisy mające zazwyczaj długość jednego, dwóch zdań lub długość do 160 znaków. Tak jak zwykłe blogi, mikroblog może oprócz wpisów tekstowych zawierać zdjęcia, klipy dźwiękowe czy filmowe (tylko nieliczne z nich i to przy użyciu zewnętrznych tzw. wspomagających funkcjonalność serwisów); może byc dostępny dla każdego lub wąskiej grupy wyselekcjonowanych przez autora czytelników. Główną ideą mikroblogów jest przekazywanie informacji, o czynności jaką się w danej chwili wykonuje, krótkich przemyśleń lub planów, które ma się zamiar zrealizować w najbliższym czasie. Możliwe jest także prowadzenie konwersacji pomiędzy użytkownikami, przy użyciu wpisów lub też przy użyciu prywatnych wiadomości widocznych tylko dla dwóch stron. Twitter (http://twitter.com) to jeden z pierwszych i największy serwis społecznościowy udostępniający usługę mikroblogowania, umożliwiającą użytkownikom wysyłanie oraz odczytywanie tak zwanych tweetów. Tweet to krótka, nie przekraczająca 140 znaków wiadomość tekstowa wyświetlana na stronie użytkownika oraz dostarczana pozostałym użytkownikom, którzy obserwują dany profil. Użytkownicy mogą dodawać krótkie wiadomości do swojego profilu z poziomu strony głównej serwisu, wysyłając SMS-y lub korzystając z zewnętrznych aplikacji. Za pomocą wspomagających go serwisów można znacznie rozszerzyć jego możliwości. Możemy videoblogować, czyli umieszczać nagrywane przy pomocy kamerki internetowej krótkie filmy, przy pomocy twitcam (http://twitcam.com). Swoje zdjęcia możemy publikować na profilu Twiitera przy pomocy twitpic http://twitpic.com/. Ogólnie do Twittera znajdziemy ponad 200 różnych wspomagających aplikacji i serwisów, które umożliwią nam dzielenie się plikami, tworzenie ankiet, publikowanie własnych wizytówek na mikropłatnościach koncząc. Blip (http://blip.pl) (skrót oznacza Bardzo Lubię Informować Przyjaciół), to serwis społecznościowy, wzorowany na amerykańskim Twitterze, łączący prowadzenie mikrobloga z komunikowaniem się w kręgu znajomych. Blip pozwala na równoczesne prowadzenie mikrobloga, chata oraz nawiązywanie nowych znajomości. Użytkownicy mogą dzielić się krótkimi informacjami tekstowymi, graficznymi i dźwiękowymi. Nowe wiadomości można publikować za pośrednictwem komputera (przez stronę WWW lub komunikator), a także telefonu komórkowego. Flaker (http://flaker.pl) ten serwis doskonale opisuje hasło „Pokaż swoje wnętrze”. Flaker.pl agreguje bowiem całą internetową aktywność swoich użytkowników (którzy sami określają w ustawieniach konta) i publikuje ją w przystępnej formie na ich profilach. Użytkownicy mogą się wzajemnie obserwować, dzięki czemu bardzo szybko dowiadują się o tym, co zrobił lub co udaje, że zrobił, ich obiekt zainteresowania. Każda strona może się zintegrować z Flakerem, dzięki czemu gdy ktoś z użytkowników Flakera odwiedzi daną stronę w jego profilu pokaże się informacja o tym. Do Flakera możemy dodawać konta z innych serwisów społecznościowych, dzięki czemu pod jednym adresem nasi znajomi mogą obserwować naszą aktywność z wielu portali równocześnie. Pinger (http://pinger.pl) to portal, na którym zobaczysz co piszą Twoi znajomi. Możesz pozostawać z nimi w kontakcie przez komentowanie ich wpisów lub dodawanie własnych. Z pinger.pl możesz korzystać przez przeglądarkę, e-mail, komunikator internetowy lub telefon komórkowy! Spinacz (http://spinacz.pl) będący własnością zespołu Fotka.pl, jest promowany hasłem “Zdaj relację ze swojego życia!”. Oprócz wykorzystywania standardowej funkcjonalności mikroblogowej, użytkownicy Spinacz.pl mogą także dzięki kanałom RSS obserwować swoje ulubione serwisy informacyjne i rozrywkowe. Istnieje też możliwość integracji aktywności z serwisów Fotka.pl, Swistak.pl i Emuzyka.pl, a także innych witryn, które zostaną dostosowane do Spinacz.pl. Funkcjonalność OpenID pozwala po zalogowaniu do mikrobloga, jednym kliknięciem przelogowanie się na swoje konto we wszystkich serwisach prowadzonych przez Fotka.pl. Identi.ca (http://identi.ca) to portal podobny w założeniach do serwisów Twitter i Blip. Oprogramowanie serwisu obsługuje protokół XMPP, więc możliwe jest korzystanie z niego przy użyciu klientów Jabbera. Poza publikowaniem krótkich (do 140 znaków) wpisów serwis umożliwia również tagowanie (znak # przed słowem stanowiącym treść wpisu czyni je tagiem), odpowiadanie użytkownikom czy też zakładanie grup użytkowników (w treści wpisu !nazwa_grupy jest odnośnikiem). Identi.ca powstała z inicjatywy kanadyjskiej firmy Control Yourself z Montrealu – opiera się na opensource’owym mechanizmie Laconica. W odróżnieniu od konkurencji nowa platforma do microbloggingu ma charakter zdecentralizowany. Oznacza to, że każdy może założyć własny serwer usługi, który będzie połączony z innymi działającymi w sieci serwerami, co pozwoli na wzajemną komunikację. DailyBooth (http://dailybooth.com) to serwis bardzo podobny do Twittera. Główną różnicą jest to, że w tym miejscu do przekazywania informacji używamy zdjęć. Każdy z użytkowników może wysłać zrobioną przez siebie fotkę i dodać do niej krótki opis. Popularność uruchomionego w styczniu 2009 roku serwisu ciągle rośnie. Aktualnie witryna notuje ponad 3,2 miliona unikalnych użytkowników miesięcznie i każdego miesiąca liczba ta wzrasta o kolejne 35%. Twórcy serwisu ciągle poszerzają jego możliwości, dodając nowe funkcjonalności. Mamy i więc integracje z największymi portalami społecznościowymi jak MySpace czy Facebook. Każde dodane przez nas zdjęcie może się automatycznie pojawić w naszym profil z którymś z ww portali. Śledzik (http://sledzik.pl) ma za zadanie ułatwić podtrzymywanie kontaktów ze znajomymi w naszej-klasie. Każdy może opublikować publiczną wiadomość składającą się do 250 znaków. Użytkownicy będący naszymi znajomymi lub śledzący nasze wpisy, mogą je za to skomentować. Oprócz samego tekstu możemy również polecić linki do filmów, zdjęć czy też muzyki. Po kliknięciu linku do obrazka lub filmu, można go obejrzeć od razu bezpośrednio na stronie Śledzika. Nie trzeba opuszczać serwisu czy też otwierać nowej zakładki w przeglądarce. Na Śledziku można wysyłać zarówno wpisy prywatne, jak i publiczne. Te ostatnie mogą czytać zarówno użytkownicy, którzy są znajomymi, jak i ci, którzy jedynie nas obserwują. KOMUNIKATORY SPOŁECZNOŚCIOWE Portale Społecznościowe to przede wszystkim komunikacja między użytkownikami. Właściciele serwisów wychodzą więc w kierunku użytkowników oferując nowe formy tejże komunikacji. Gadu-Gadu jak Facebook czy Nasza-Klasa?  Projekt znany do tej pory pod nazwą Gadu Gate Project okazał się być nowym wydaniem komunikatora Gadu-Gadu oznaczonym numerem 10. Gadu-Gadu ma posiadać więcej funkcji integrujących komunikator z przeglądarką internetową (obsługa Allegro.pl, Google.pl, YouTube.com, pl.Wikipedia.org, MEGASlownik.pl, JaramSie.pl, Nauka.pl). W GG10 mamy również nowy kreator avatarów. Do tego pojawić ma się w nim funkcja GG Live czyli możliwość obserwowania aktywności znajomych z GaduFoto.pl, OPEN.FM, Blip.pl i innych. Będą również gry online – gry flash, MMO (Massive Multiplayer Online), oraz typowe multiplayer, gdzie do rozgrywki można dołączyć znajomych z GG. Gadu-Gadu z typowego programu na nasze komputery przeistacza się w pełno prawny serwis społecznościowy online. Wkrótce GG zaoferuje również skrzynki pocztowe oraz wiele innych i nowych funkcjonalności. Jak mówi Jarosław Rybus rzecznik GG Network: “Chcemy zagospodarować maksimum czasu, jaki internauci spędzają w sieci. W tej kluczowej dla reklamodawców konkurencji GG na razie przegrywa z Naszą-Klasą. Jej 11,6 mln realnych użytkowników w lipcu spędziło na stronie średnio 8,5 godziny miesięcznie. Na witrynach GG Network (m.in. portal Gadu-Gadu, Blip.pl) – zaledwie 72 minuty (3,8 mln realnych użytkowników)”. NKtalk – nowy komunikator Naszej Klasy. Już niebawem do rąk użytkowników Naszej-klasy oddane zostanie nowe narzędzie – komunikator internetowy. NKtalk umożliwi prowadzenie rozmów ze wszystkimi znajomymi z NK. Dzięki niemu możliwe stanie się również jeszcze ciekawsze wykorzystywanie funkcji statusów. Warunkiem udostępnienia komunikatora jest konieczność przeprowadzenia testów, które pozwolą na usprawnienie jego funkcjonowania. Do tej pory NKtalk był dostępny jedynie dla zamkniętej grupy pracowników NK. W ciągu kilku najbliższych tygodni rozpoczną się testy nowego narzędzia do których zaprosi się wybranych Użytkowników portalu. Już dzisiaj na stronie http://nasza- klasa.pl/nktalk można zgłaszać chęć uczestniczenia w testach. 