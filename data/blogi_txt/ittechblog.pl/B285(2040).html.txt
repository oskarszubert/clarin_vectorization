Łukasz Ładecki    Propagator myśli zorganizowanej, naczelny rządca, ojciec organizator. Prowadzi internetowe życie part time. Gadżeciarz, technologiczny freak, kocha open source i wszystko co da się rozkręcić. Mądrzy się na wiele tematów. Radzi, rządzi, a porankiem nazywa moment, w którym wstanie z łóżka. Szara eminencja. Social media flamethrower!   @priard   Email   Łukasz Ładecki, 1 sierpnia 2011, 4:08   7 Recenzja i test: D-Link Boxee Box (DSM-380) – multimedialne centrum rozrywki Urządzeń, które mogą nam posłużyć za domowe centrum rozrywki jest już na rynku całkiem pokaźna ilość. Od odtwarzaczy Blu-ray wyposażonych również w czytniki kart czy porty USB, aż do komputerów stacjonarnych, bądź MINI-PC pracujących w charakterze Media-Center. Dzięki uprzejmości firmy D-Link miałem okazję przyjrzeć się bliżej jednemu z takich domowych centrów rozrywki, a jest nim ciekawie wyglądający D-Link Boxee Box.  No właśnie, to co rzuca się w oczy to przede wszystkim futurystyczny wygląd. Jest to czarne, starannie wykonane urządzenie o niedużych rozmiarach i kształcie ściętego sześcianu – osoby, którym je pokazywałem żartowały, że coś się ta kostka stopiła z jednej strony… przegrzewa się? ;) Mnie kształtem przypomina piramidkę, ale nie, nie jest to egipska technologia, przynajmniej nic mi o tym nie wiadomo. Nie ostrzy też żyletek. :) Tak czy siak Boxee Box obok telewizora prezentuje się bardzo dobrze i możecie mi wierzyć – po całym dniu oglądania filmów “piramidka” była co najwyżej ciepła, więc o “topieniu” nie ma tu mowy. :) Czym tak naprawdę jest Boxee Box? Boxee Box to, jak wspomniałem wyżej, coś na kształt domowego centrum rozrywki albo po prostu odtwarzacz plików multimedialnych, sercem którego jest procesor Intel® Atom™ CE4100 (1.2G hz CPU ze zintegrowanym GPU PowerVR SGX535). Całość przygotowana jest z myślą o sieci czy to lokalnej (może odtwarzać media z komputerów podłączonych do sieci lokalnej), czy to internetowej (telewizja internetowa, popularne serwisy multimedialne, np. YouTube). Boxee świetnie radzi sobie ze wszelkiej maści formatami audio i wideo, nie ma także problemu z polskimi napisami – wykrywa i wyświetla je poprawnie. Radzi sobie doskonale również z filmami FullHD (1080i 60 fps) – działają bardzo płynnie. Na uwagę zasługuje także możliwość odtwarzania materiałów nagranych w technologii 3D. Pełna lista obsługiwanych rozdzielczości: H.264: 1080p at 30 fps, 1080i 60 fps; WMV9/VC-1: 1080p 30 fps, 1080i 60 fps; MPEG4: 1080p 30 fps, 1080i 60 fps; MPEG2: 1080p 30 fps, 1080i 60 fps.  Budowa Jak widać na zdjęciu powyżej, nasz Boxee Box wykonany jest z dwóch rodzajów czarnego plastiku (oba koloryzowane w masie) – matowego (w przeważającej części) i odblaskowego (niestety odcisków palców nie unikniemy – źle to wygląda). Na zdjęciu widać również slot na karty pamięci (SD, SDHC do 32 GB, MMC) oraz ledwo widoczne logo, które rozświetla się na zielono, gdy urządzenie jest uruchomione (całkiem przyjemny dla oka efekt).  Z tyłu natomiast umiejscowione są gniazda: HDMI 1.3, wyjście audio (cinch – prawy i lewy kanał), optyczne (S/PDIF), dwa porty USB 2.0, zasilania i sieciowe (10/100 Fast Ethernet). Oprócz wspomnianego przewodowego interfejsu sieciowego mamy również bezprzewodowy w technologii N (802.11n/g/b), czyli ze streamingiem wideo FullHD nie powinno być problemu, oczywiście jeżeli mamy router, który tę technologię obsługuje. Boxee wspiera pokaźną liczbę protokołów sieciowych (co chyba nie powinno dziwić, gdy producentem jest firma D-Link), oto pełna lista: IPV4, ARP, TCP, UDP, ICMP, DHCP, klient DNS, DDNS, serwer HTTP, Samba, RTP/RTMP, VPN: PPTP, DLNA 1.5 (DMP). Co w zestawie? W zestawie znajduje się samo urządzenie, nieduży zasilacz, kabel HDMI, kabel sieciowy i dwustronny pilot radiowy, który jest po prostu znakomitym przykładem zaawansowanej myśli technicznej człowieka ceniącego wygodę – dlaczego inni tego nie robią? Jedna strona pilota to kilka podstawowych przycisków funkcyjnych ułatwiających nawigowanie po prostym menu urządzania. Druga strona natomiast, to klawiatura QWERTY, która zdecydowanie ułatwia zadania wymagające wpisywania tekstu, np. przy korzystaniu z przeglądarki internetowej – bardzo praktyczne rozwiązanie.  Oprogramowanie oraz obsługiwane formaty plików multimedialnych Oprogramowanie działające na opisywanym D-Linku to po prostu “Boxee“, wywodzi się od XMBC Media Center i jest dostępne bez opłat na 3 popularne platformy: Windows, OS X i Linux oraz dla urządzeń: Acer Revo, Mac Mini, Dell Zino HD. Zainteresowanych odsyłam na stronę: boxee.tv, gdzie pobrać można potrzebne pliki i utworzyć konto. Interfejs jest intuicyjny, wszystko bardzo czytelne. Co prawda nie zawsze działa tak jakby się chciało, np. wyjście z odtwarzanego filmu nie dość, że trwa dosyć długo (zwłaszcza, gdy czujemy, że mogłoby jednak szybciej), to jeszcze łatwo się pomylić i cofnąć do głównego menu. Przełączanie między uruchomionymi aplikacjami nie istnieje, także gdy potrzebujemy wyjść z filmu na chwilę, by coś sprawdzić w internecie (wbudowana przeglądarka internetowa jest doskonała, szybka, wspiera technologię Flash i wiele nowych standardów internetowych), to musimy przebić się przez całkiem sporą liczbę poszczególnych stron i podstron interfejsu. To samo trzeba zrobić wracając z powrotem do odtwarzanego filmu, którego oglądanie możemy kontynuować (całe szczęście!)    Na filmiku można zobaczyć jak prezentuje się interfejs: Filmik! Na plus zasługuje obsługa polskiego języka i bardzo dobre wsparcie dla filmowych napisów (odczytywane są bez problemu, nawet jeżeli są w pliku zip). Napisy można również automatycznie pobrać z internetowej bazy opensubtitles.org. Boxee ma również wiele aplikacji (ponad dwieście, ale lista się stale rozszerza), także bez przeszkód możemy przeglądać takie popularne serwisy jak YouTube, Vevo, TedTalks, Vimeo i wiele, wiele innych. Urządzenie wspiera również kilka popularnych, płatnych telewizji internetowych, takich jak, np. Netflix, ale w Polsce raczej z nich nie skorzystamy.   Formaty audio: MP3, WAV/PCM/LPCM, WMA, AIF/AIFF, AC3/AAC, OGG, FLAC, Dolby Digital/Dolby True HD. Formaty wideo: Adobe Flash 10.1, FLV/On2 VP6 (FLV/FV4/M4V), H.264 AVC (TS/AVI/MKV/MOV/M2TS/MP4), VC-1 (TS/AVI/MKV/WMV), MPEG-1 (DAT/MPG/MPEG), MPEG-2 (MPG/MPEG/VOB/TS/TP/ISO/IFO), MPEG-4 (MP4/AVI/MOV), DivX 3/4/5/6 (AVI/MKV), Xvid (AVI/MKV), WMV9 (WMV/ASF/DVR-MS). Formaty obrazów: JPEG, PNG, GIF, BMP, TIFF. Formaty list odtwarzania: M3U, PLS, WPL. Formaty obsługiwanych napisów: SRT, SUB, SSA, SMI, ASS.  Jak widać lista wspieranych formatów jest imponująca. Przetestowałem poprawność ich odczytywania (większości z nich) i nie było żadnych, ale to żadnych problemów (aż dziw bierze, biorąc pod uwagę moje doświadczenia z całą masą innych tego typu urządzeń). Wrażenia użytkowe Boxee działa bardzo sprawnie. Samo urządzenie jak i oprogramowanie zaprojektowane jest starannie, również interfejs jest estetyczny i czytelny. Czas reakcji przy wybieraniu różnych opcji albo przełączaniu multimediów czy poszczególnych katalogów jest raczej długi, co bywa irytujące. Sam proces uruchomienia, mimo że bardzo przyjemny dla oka (animacja początkowa i przejście do widoku głównego) również trwa dość długo. Na szczęście w tym wypadku możemy poratować się stanem wstrzymania urządzenia, dzięki któremu wybudzenie urządzenia ze stanu uśpienia trwa mniej niż chwilę. Na szczęście z tym co najważniejsze, czyli z płynnością odtwarzania materiałów multimedialnych, nie ma żadnych problemów. Nawet przewijanie filmów działa wyjątkowo sprawnie. Boxee wspiera odtwarzanie materiałów 3D (oczywiście potrzebny jest do tego również odpowiedni telewizor). Niestety mimo szczerych chęci i kilku podejść nie udało mi się go zmusić do wyświetlania obrazu (menu było generowane w 3D, film już nie, co zresztą bardzo komicznie wyglądało). Boxee od razu wykrył wszystkie dostępne w sieci komputery i dyski bezprzewodowe – po dodaniu ich do listy skanowania i aktualizacji miałem dostęp do całej swojej bazy filmów, muzyki i zdjęć – bardzo wygodne rozwiązanie. Z przeglądarki internetowej korzysta się przyjemnie, a dwustronny pilot z klawiaturą QWERTY tylko umilał te doznania. Przeglądarka działała wyjątkowo sprawnie i całkiem dobrze radziła sobie z Flashem i odczytywaniem stron internetowych, nawet tych bardziej zaawansowanych.    Galeria Podsumowanie Boxee Box to ciekawie wyglądające urządzenie z dużym potencjałem. Niestety cena – ponad 850 zł nie zachęca, a brak wbudowanego dysku twardego nie pomaga usprawiedliwić wydanych na nie pieniędzy. Mimo wszystko jest to kawałek doskonale zaprojektowanego sprzętu, który nie zawiedzie osób kochających wygodę. Wystarczy podłączyć je do domowej sieci oraz przejść szybką konfigurację, by po chwili cieszyć się dostępem do zgromadzonych multimediów, a wszystkim sterować z pomocą dwustronnego pilota, siedząc wygodnie na kanapie. Boxee niespecjalnie wpisuję się w specyfikę polskiego rynku, brak aplikacji do obsługi dostępnych w naszym kraju dostawców VOD jest minusem, który niejedną osobę odstraszy. Najwięcej na urządzeniu skorzystają osoby z własną bazą filmów/muzyki/zdjęć i ci, którzy lubią przeglądać internet na dużym ekranie. Pozostali zadowolą się zapewne jakimś prostszym i tańszym urządzeniem albo zostaną przy swoim komputerze. Ocena: 9+/10 Więcej informacji Boxee - boxee.tv (ang.) Boxee Box (D-Link) - dlink.com/boxee (ang.) Boxee na Wikipedii - en.wikipedia.org/wiki/Boxee (ang.) Poradniki i informacje związane z Boxee - boxeeboxtips.com (ang.) 