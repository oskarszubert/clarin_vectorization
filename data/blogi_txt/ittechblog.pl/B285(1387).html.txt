Łukasz Matusik    Fascynat mediów społecznościowych. Interesuje mnie zarówno sieć w codzienności, jak i codzienność w sieci. Informatyk z zamiłowania w niestereotypowym wydaniu. Pracuję na stanowisku specjalisty ds. e-PR w firmie Projekt PR. @lukasz_matusik   Email   Łukasz Matusik, 8 października 2010, 6:44   1   Empik od jutra na rynku e-booków, czytnik OYO w listopadzie Jakiś czas temu pisaliśmy o planowanym wejściu Empiku na rynek e-booków. Informacja ta została oficjalnie potwierdzona i już jutro Empik zaistnieje wśród wydawców e-booków.  Od jutra w sklepie internetowym empik.com będzie można kupować e-booki. Oferta Empiku obejmie 5600 tytułów, wśród których znajdą się bestsellery, klasyka oraz poradniki specjalistyczne. Firma zapowiedziała także premierę e-czytnika, który nazywać się będzie OYO. Wśród e-booków w Empiku znajdziemy między innymi tytuły wydane przez wydawnictwa Znak, Świat Książki czy Naszą Księgarnię. Bestsellery, poradniki i nowości dostępne będą w cenie około 25 złotych od sztuki. Klasyka i literatura piękna będzie możliwa do nabycia już od 5 złotych. Aby przeczytać zakupiony e-book, nie trzeba posiadać firmowego, narzuconego odgórnie urządzenia. Praktycznie każdy czytnik poradzi sobie z wybranymi przez nas tytułami. Nie musimy oczywiście posiadać czytnika wcale, wystarczy komputer czy też smartfon, aby w pełni cieszyć się nowym nabytkiem. E-booki wydawane będą w dwóch otwartych formatach – ePUB oraz PDF. ePUB pozwala na dostosowywanie wielkości tekstu na ekranie oraz zmianę kroju czcionki. Większość czytników radzi sobie z tym przyjętym na świecie formatem. Do otworzenia książki w formacie PDF wystarczy dowolne urządzenie, wyposażone w program Adobe Reader, Foxit Reader lub podobny. Czytnik od Empiku do sprzedaży wejdzie na początku listopada. Pozwoli on na czytanie w formatach PDF, ePub, HTML lub TXT. Pomieści około 1500 tytułów (2GB pamięci podręcznej). Na jednym ładowaniu baterii można będzie przeczytać około 8000 stron. Nie przeczytałem tylu w ciągu trwania całej swojej edukacji… Czytnik OYO wyświetla obraz w 16 kolorach. Ekran jest nieodblaskowy, a więc słoneczny dzień nie stanowi przeszkody w cieszeniu się dobrą książką. Wyświetlacz mieć będzie przekątną o wymiarze 15,2 cm. Pozwoli to na czytanie w rozdzielczości 800×600. OYO posiadać będzie dotykowy ekran, obsługę Wi-Fi, wejścia microUSB oraz wsparcie dla Adobe Readera. Urządzenie pozwala ponadto na słuchanie muzyki w formacie MP3 oraz przeglądanie grafiki w formatach BMP, JPG i PNG. [ź] internetstandard.pl 