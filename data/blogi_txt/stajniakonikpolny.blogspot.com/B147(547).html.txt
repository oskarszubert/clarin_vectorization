W obliczu tak wielkiej tragedii narodowej jaką była katastrofa rządowego samolotu w Smoleńsku człowiek w pierwszej chwili jest osłupiały, zszokowany, wszystkie jego myśli są z rodzinami osób, które zginęły, rozważa co będzie z naszym krajem… Jeden z naszych znajomych napisał maila zatytułowanego „Czarne chmury nad Rzeczpospolitą”. Każdy uświadamia sobie następnie jak ulotne jest życie człowieka, jak ważnym jest aby szanować każdego, mimo innych poglądów czy wyznania. Później przychodzi zaduma i docenianie własnego życia i swoich bliskich, mimo problemów i trosk życia codziennego, a potem zauważamy życie, życie na każdym kroku, które widoczne jest w wiosennych pączkach drzew, w śpiewie ptaków, w promieniach słońca i w ciepłym porannym wietrzyku… Tragedia, która miała miejsce w minioną sobotę ma wymiar nie tylko osobisty, ale ogólnonarodowy. Miejmy nadzieję, że połączyła ona nasz naród nie tylko na moment, ale  na długo, że „czarne chmury” odpłyną znad Rzeczpospolitej i rozbłyśnie nad nią wiosenne słońce. Niech to rozświetlone zdjęcie zawilców - zwiastunów wiosny będzie symbolem „Słońca nad Rzeczpospolitą”, w które my wszyscy tu w naszej stadniny wierzymy całą duszą… 