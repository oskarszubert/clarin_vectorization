Odwożę ci ja dzieciaki do siostry, wyjeżdżam z trasy węgrowskiej na terespolską, a tu pan władza lizakiem mi macha. Myślę gorączkowo co źle zrobiłam, ale nic nie mogę wydumać. Tomeczek dumnie z przodu siedzi, dziewczyny z tyłu obłożone bagażami, a na kolanach mają jeszcze gitarę większą od nich. Okazało się, że rutynowa kontrola. Dziewczyny nerwowo rzuciły się do pasów, ale spostrzegawczy pan władza od razu to dojrzał i wlepił mi mandacik w wysokości 50 zeta. Poinformował mnie również, ze hak holowniczy mam źle zamontowany, bo rejestrację zasłania i że mam to zmienić, bo następnym razem znowu mandacik będzie. Powiedziałam, że takie auto już dostałam, używane, z hakiem, ale on na to, że nieznajomość prawa mnie nie chroni i tyle! Kiedy wręczał mi mandacik ja chciałam mu wręczyć karteczkę z adresem bloga ( mimo iż dzieci ostro protestowały i bały się, że dostanę następny mandacik). Pan policjant karteczki nie wziął, bo powiedział mi, że nie może nic brać od społeczeństwa ( na końcu języka miała, że w zeszłorocznej "akcji znicz" jego koledzy nie protestowali i wzięli jednak ode mnie "coś" czyli dwie stówy ), ale adres bloga zapamiętał i powiedział, że odwiedzi... A dzisiaj w Radio Zet cały czas mówili o nowym filmie, który wszedł do kin "Drogówka". Powinnam zachować czujność :p 