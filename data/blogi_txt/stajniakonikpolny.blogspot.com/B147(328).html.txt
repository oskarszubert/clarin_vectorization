Czarno-białe zdjęcia zajmują szczególne miejsce w sercu każdego fotografa. Jest w nich magia i zaduma nad tym co już przeminęło. Brak koloru nie umniejsza ich wartości, wręcz przeciwnie, pobudza wyobraźnię. Dla mnie takie zdjęcie wymaga większego kunsztu i umiejętności fotograficznych, niesie ono w sobie więcej artyzmu i niejednokrotnie ma jakiś głębszy sens... W swoich zbiorach mam mnóstwo takich zdjęć, z czasów, w których w Polsce kolorowe zdjęcie należało do rzadkości, a przede wszystkim było bardzo drogie. Pamiętam szok jaki przeżył pewien właściciel zakładu fotograficznego w byłej RFN ( Republika Federalna Niemiec, wyjaśniam skrót młodym czytelnikom). Był rok 85', u nas w sklepach nie było prawie nic, nie było również filmów do aparatów fotograficznych. Udało mi się zdobyć same filmy w ochronnych papierach bez metalowych puszek. Puszki były dostępne oddzielnie. No więc miałam i puszki i filmy. Poszłam więc do takiego małego zakładziku foto w Lauterbach w RFN i poprosiłam właściciela aby w ciemni włożył mi film do osłony, tej rolki czy puszki, nie wiem jak to nazwać. Facet zbaraniał! Udało mi się wytłumaczyć mu specyfikę naszego kraju i wtedy z uśmiechem spełnił moją prośbę. Byłam wtedy na praktykach u rodziny hodującej konie rasy haflinger. Powstało wtedy mnóstwo zdjęć. Niestety aparat mój nieco szwankował i większość zdjęć była niewyraźna, ale pamiątka jest do dziś. Oglądałam ostatnio swoje zdjęcia z czasów pracy w Stadzie Ogierów w Białce. Wspomnienia odżyły i postanowiłam napisać o tym w jednych z poprzednich postów. Natchnęło mnie to również do przypomnienia wszystkim jak wyglądały konie czystej krwi arabskiej jeszcze 25 lat temu, jak bardzo od tego czasu się zmieniły.    Na zdjęciu - Białka - Sylwester 86' z Darkiem Sulowskim jak zwykle przyłapani na "końskiej gadce" :))) Darkowi tak już zostało. Należy do tych pasjonatów u których końska pasja całe życie idzie w parze z pracą :)  Utworzyłam na facebook wydarzenie "KONIE CZYSTEJ KRWI ARABSKIEJ - migawki z czasów czarno-białych zdjęć" do którego wszystkich serdecznie zapraszam. Może są w waszych szufladach takie stare zdjęcia, które chcielibyście pokazać innym? Wstawiajcie je na wydarzenie. Docelowo utworzymy specjalną stronę :) 