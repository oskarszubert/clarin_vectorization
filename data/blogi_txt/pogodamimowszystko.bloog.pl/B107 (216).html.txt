Ta reklama w moich ulubionych "Wysokich Obcasach" zbija mnie z tzw. pantałyku. Świat staje na głowie albo już nie wiem na czym... Oto mamy reklamę ciuchów znanej firmy. Oto ktoś musi te ciuchy na sobie zaprezentować, choć można też na wieszaku lub, jak w sklepie na manekinie. Do prezentacji ciuchów, butów, kapeluszy służą modelki i modele. To taki zawód.  Sama modelka niczego do tej, czyjejś przecież pracy nie wnosi. Jej rolą jest tylko pokazać  wytwór projektanta tak, jak on tego chce. Tymczasem na  reklamie stoi, jak byk - że w dżinsową kurtkę ubrano Sashę Pivovarową. Topmodelkę, cokolwiek to znaczy. A licho mnie to obchodzi, jak się panienka nazywa! Kim ona jest? Rozumiem, że do reklam używa się osób znanych - ale z innych dokonań, niż umiejętność szybkiego przebierania się i utrzymywania stałych wymiarów ciała, by  wszystkie modele sukien pasowały. Aktorzy, sportowcy, dzięki  większym czy mniejszym dokonaniom w swoich, zupełnie od mody oddzielnych sferach działalności są dla potencjalnego klienta jakimś autorytetem. Na tym się zasadza ich udział w reklamie. Ale modelka, sorry - topmodelka?  Toż to masło maślane... 