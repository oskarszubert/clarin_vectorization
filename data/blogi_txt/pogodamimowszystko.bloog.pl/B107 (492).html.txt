Te dwa dokumenty tożsamości są szczególnie ważne, bo ze zdjęciem. Nie należy ich wypuszczać z ręki, podobnie, jak karty płatniczej(choć bez fotki). Kilkanaście dni temu czytałam reportaż o rozpaczliwej sytuacji osób, w imieniu których ktoś (czyli złodziej) wziął kredyt. Potem oczywiście raty nie były płacone, ale ponieważ spryciarz podał dane z cudzego dowodu, lecz adres swój - monity przychodziły na adres złodzieja. Dopiero komornik zapukał do drzwi "pożyczkobiorcy", by zająć majątek na poczet długu. Kredyt brano przez internet. Trzeba było podać numery dokumentów. Przy okienku bankowym to by nie przeszło zapewne. Mimo to od dawna nie wypuszczam z ręki wspomnianych dokumentów. W hotelu - żadne takie "pani zostawi, i odbierze później". Domagam się spisania danych od razu, na moich oczach. Po czym zabieram dowód bądź paszport. Kiedyś wywołałam konsternację pani z okienka bankowego, bo coś załatwiałam, trzeba było okazać dowód. Okazałam, a pani wzięła i zamierzała gdzieś wyjść ze swego boksu. Rozdarłam się i zażądałam, by osoba, która chce dowód zobaczyć - po prostu przyszła. Co też się stało. Teraz chciałam się zapisać do sieci sklepu ze sprzedażą (i zakupem) produktów przez internet. Mogę tego dokonać przez przedstawiciela firmy lub sama ze strony internetowej. Z drugiej opcji zrezygnowałam, bo wymagano przesłania  skanu dowodu. Ale przedstawiciel także zażądał - ksera mojego dowodu. Trudno. O jednego klienta mniej. Bo ja nie wiem, co dalej się stanie z danymi na moim dowodzie, w jakie ręce trafi, np. za pośrednictwem nieuczciwego lub zwalnianego pracownika. Jeśli firma nie ma zaufania do swoich pracowników i ich słowo ma za nic, ja tym bardziej mam prawo nie wierzyć firmie. Przecież podany numer dokumentu i pesel można sprawdzić. 