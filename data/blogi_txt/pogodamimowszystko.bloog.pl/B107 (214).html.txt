Wkurza mnie ta cała wielka i nader spektakularna akcja "odczepiania" psów podwórzowych z łańcucha. Na konto nic o tym nie wiedzących burków, ciężko pracujących w ochronie - przykuwali się nawet  kandydaci do parlamentu... Może lepiej się zastanowić  nad tym, dlaczego te psy pracują dla swoich właścicieli? A może zagrody i wille ustawowo wyposażyć w alarmy? Bo psy temu głownie służą - pilnując obejścia. A pilnować trzeba, bowiem wszystko, co  nie umocowane szybko zniknie, zaś żartobliwa lub zawistna gadanina sąsiadów o bogactwach "tego spod lasu" sprowadza włamywaczy i zabójców także, jak się obrabowywany stawia. Po drugie - jeśli spuścić psy podwórzowe z łańcucha to od razu trzeba je ...no, nie wiem - unieszkodliwić. Czyli zawieźć do schronisk lub po prostu zabić. W przeciwnym razie taki stróż zabije lub dotkliwie pokąsa intruza, co  czasem się zdarza, kiedy obcy wejdzie na jego terytorium. Wobec tego jedynym rozwiązaniem jest zakaz ustawowy używania psów do pilnowania dobytku. A to znów oznacza  potrzebę wymyślenia innego sposobu ochrony... Słowem - cała ta akcja to puszczanie pary w gwizdek!  Czy nie lepiej  egzekwować ustawę ochronie zwierząt? Zadbać, by pies miał zawsze miski pełne wody i jedzenia, zamiast ciężkiego łańcucha na drucie - inny sposób uwiązania? By wyprowadzano go na spacery, oczywiście pod kontrolą właścicieli? By miał ciepłą i przytulną, regularnie czyszczona budę? By w razie choroby był leczony? I wreszcie, by nie lekceważyć przejawów okrucieństwa wobec zwierząt, wobec których siedzenie przed budą  to pikuś. Ale to wszystko jest trudniejsze...I nie takie efektowne. 