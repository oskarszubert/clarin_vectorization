Jak słucham kolejnych doniesień o pijanych kierowcach - mam przed oczami pewien SMS. W tym roku wskutek zdarzeń losowych Nowy Rok powitałam w domu, przed telewizorem. Za pośrednictwem łączy wybraliśmy się do Gdyni. Koncert był fajny, na luzie, w tym cudna Maryla w stroju-żarcie rodem z ulic Rio de Janeiro... Dołem obrazu cały czas leciały SMS-y widzów. Z życzeniami. Różne były, żartobliwe, poważne, głupie i pretensjonalne. Zapamiętałam jeden. Ktoś komuś życzył "Pijanego sylwestra". I telewizja to puściła. Ten "pijany sylwester" objawił się  1 stycznia w Kamieniu... Jest w Polsce przyzwolenie na picie, pijaństwo, a ostatnio na "intelektualny alkoholizm". Przykładem tego ostatniego jest oburzający wywiad z reżyserem Smarzowskim, który bez żenady oznajmia, że pije, bo lubi. Nadal przed imprezą robi się "beforki", by się wprawić w nastrój, czyli napić. Nadal panuje swoista poetyka "kaca", który tłumaczy wszystko w poniedziałek. Dlatego żądania, by karać osoby trzeźwe a wsiadające z pijanym kierowcą do auta albo nawet te, które nie zadzwoniły na policję, że pijany krewny czy znajomy właśnie wsiadł są zabawne. Czy koledzy motorniczego z Łodzi naprawdę nie wiedzieli, że on popija, że czasem czuć od niego "chuch"? Teraz wiedzą, że miał kłopoty rodzinne.Teraz??? W imię zwodniczej "koleżeńskości" nikt nie doniesie na pijanego w pracy, nie odmówi współpracy z nim na jednym stanowisku czy we wspólnym zadaniu. Dlaczego? Ja to raz zrobiłam... Radzę spróbować. A potem narzekać na sądy, rządy i policję. 