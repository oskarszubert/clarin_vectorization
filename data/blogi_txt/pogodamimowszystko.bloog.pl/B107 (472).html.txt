Przeczytałam, że w przygotowaniu jest widowisko pod tytułem "Rekonstrukcja rzezi wołyńskiej". Szczegóły tej zbrodni zostaną dokładnie odtworzone, by dzisiejsi młodzi ludzi lepiej zrozumieli, na czym to polegało. Przypomnę, że "Rzezią wołyńską" nazywana jest masowa zbrodnia dokonana przez nacjonalistów ukraińskich na ludności polskiej byłego województwa wołyńskiego w okresie luty1943 - luty 1944. Przez cały rok Polacy byli w pień wycinani, a od opowieści, jak to czynili do dziś jeży się włos na głowie i martwieje serce. W okrutny sposób zginęło ok.60 tys. osób, głównie Polaków, choć z rąk oprawców ginęli też Rosjanie, Żydzi, Czesi i sami Ukraińcy.  No, i ciekawe, jak dzielni "rekonstruktorzy" to chcą pokazać? Będą podpalać stodoły pełne ludzi, podcinać gardła i roztrzaskiwać głowy siekierami, pałkami i czym tam się dało... zapewne też będą gwałcić kobiety...No, bo jak już to już, dokładnie, szczegół po szczególe... A wszystko po to, by dać świadectwo historii... Coraz bardziej mi się ten ruch rekonstrukcyjny nie podoba. W moim mieście (a pewnie nie tylko) odbyły się żałosne spektakle z okazji dnia Żołnierzy Wyklętych". Jak to się odbywało? No, walenie do drzwi, wywlekanie aresztowanych, stawianie pod ścianą...Tylko ostrej  amunicji w atrapach broni zabrakło... Wtedy lepiej zrozumielibyśmy.... Te pełne agresji, gwałtu widowiska maja nam unaoczniać historię. Jesteśmy aż tak głupi, że przekaz słowny i ikonograficzny nie wystarczy? Czy wszyscy widzowie tych spektakli naprawdę zapamiętają, o co chodziło? Czy poczują tę grozę, zagrożenie życia? Nie sądzę, raczej będą się znakomicie bawić, bo z powodu, ze historia jest im w szkole niepotrzebna i tak nie będą mieć żadnych odniesień. Te wszystkie rekonstrukcje to zakamuflowana zabawa w wojenkę dużych chłopców, odmiana zabawy w policjantów i złodziei, w naszych i wrogów, w Indian i białych zdobywców... Nie inaczej bawią się kibole... Ciekawe, kiedy ktoś wpadnie na pomysł rekonstrukcji zrzucenia bomby na Hiroszimę...   . 