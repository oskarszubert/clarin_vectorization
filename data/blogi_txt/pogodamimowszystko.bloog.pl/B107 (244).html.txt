Czekałam dość długą chwilę(za długą, jak na  mrozik) na autobus. I przyglądałam się okładkom różnych pism i pisemek wywieszonych na szybie kiosku z gazetami. I co zobaczyłam? Ano twarze znanych celebrytek czy też gwiazd. Żadna nie była podobna do siebie, za to przypominała kogoś innego. Renata Dancewicz jako żywo przypomina Michaela Jacksona w ostatnich latach życia. Magda Gessler ma wielkie, okrągłe oczęta ocienione gęstymi rzęsami, spore usta, szczupłe policzki i przypomina do złudzenia Urszule Sipińską z początków kariery... Za to Justyna Steczkowska nie przypomina nikogo, w tym siebie. A przecież to  ładna kobieta o ciekawej, charakterystycznej, egzotycznej urodzie. Nie trzeba jej poprawiać. Po to poprawiła się sama... Od razu przypomniała mi się niedawna okładka z Marylą Rodowicz, którą wyglądała tak, jak nigdy nie wyglądała, nawet w czasach młodości. I (sprzed paru miesięcy) z Grażyną Torbicką, której nikt nie rozpoznawał, tylko dziwowali się, że Kożuchowską tak przerobił pan Fotoshop. Po co się to robi? To może zamieszczać zupełnie sztuczne, wirtualne twarze, wykreowane przez grafików komputerowych? Żadna z pań nie robi wrażenia, ze to zabawa, że żart... A przecież byle zdjęcie w kronice towarzyskiej ujawnia, nieraz boleśnie prawdę. W dodatku ta prawda się wraz z upływem czasu pogłębia... Czytałam wywiad z Katarzyną Groniec, którą powiedziała, że nie zgodziła się na tak poprawiane zdjęcia. W tym wywiadzie poszły prawdziwe. I bardzo ładne, z charakterem. 