Szczególny ten koniec roku... Po raz pierwszy od niepamiętnych czasów spędzimy go, niczym przykładni emeryci - w domu. Nie pojedziemy też na noworoczny spacer nad morze. Nawet szampana nie ma, bo nie wolno. Oboje chorujemy. Oboje jesteśmy w połowie choroby. Ja wciąż nie zdiagnozowana i cierpliwie licząca nieliczne dobre dni, mąż rekonwalescent. Pewnie zapamiętamy ten koniec roku i początek. Bo pewnie dla nas obojga będzie oznaczał początek nowej epoki - zdrowej lub mniej. Ale nic to. Sałatka jarzynowa zaraz będzie, pierś z kaczki nabiera smaku w zaprawie a kurczak czeka, by nas rosołem z siebie uraczyć w pierwszy dzień nowego roku, zgodnie z tradycją. Postanowień nijakich nie robię, bo nigdy tego nie czynię. Oczekuję zaś tylko tego, co dobre, słoneczne, szczęśliwe. Często w życzeniach noworocznych pada takie nasze, polskie - "oby nie był gorszy".  Zawsze jest gorszy od jakiegoś czasu, bo jestem coraz starsza. I choć daję sobie z tym radę, to fakt pozostaje faktem, że coraz więcej zdarzeń, rzeczy, emocji jest poza mną...  I już na pewno nie skoczę na bungee ani nie postawię stopy na chińskim murze. No, to - szczęśliwego! Jeszcze trochę jest przede mną przecież! 