Na tylnej okładce  wydawca napisał, że to podróż do jądra ciemności, świata, w którym nic nie jest jednoznaczne a granica między złem a dobrem niebezpiecznie się zaciera. Nie zgadzam się, bo to ocena według reguł "naszego" świata, a raczej świata, z którego do laboratorium badawczego w dżungli amazońskiej przybyło kilka osób. Mieszkańcy wioski, plemię Lakaszi doskonale wie, co jest jakie. Przybysze też, tylko miary są inne. To bardzo interesująca powieść, znakomicie napisana i dobrze przetłumaczona. Czyta się jednym tchem, nie wiadomo, kiedy zarywając noc. Problemów podejmuje kilka, jeden ciekawszy i ważniejszy od drugiego. Bo na przykład - na licho nam lek pozwalający  rodzić dzieci kobietom bez względu na wiek, nawet w podeszłej starości? I kto ma się nimi zająć? Do tego wniosku dochodzi doktor Swenson, która badaniom nad specyfikiem poświęciła  całe życie. Także prywatne. Kobiety Lakaszi rodzą, bo umieralność dzieci w dżungli jest tak wielka, że plemię szybko wyginęłoby. Gdyby jednak wszystkie urodzone dzieci przeżyły - plemię zalałoby nie tylko Amazonię, ale cały kontynent. Mnie zafascynował inny wątek, przypominający zresztą losy pewnego pułkownika. Otóż wszystkie osoby mieszkające w laboratorium i prowadzące badania w skrajnie niesprzyjających i niebezpiecznych dla białych ludzi warunkach to ...uciekinierzy. Uciekli ze swojego świata, nie chcą, nie potrafiąc podejmować decyzji pozwalających tam żyć. Żadne z nich nie ma rodziny w tradycyjnym pojęciu. Są  bez pary, porzuceni, niepotrafiący zawiązać ani utrzymać związku, niedobrani wiekiem, bezdzietni. Na przykładzie Mariny, pracownika koncernu finansującego badania a wysłanej interwencyjnie - widzimy, jak się to odbywa, jak kolejny rozbitek, nieudacznik a może tylko nieszczęśliwy człowiek  porzuca tamten, także nieprzychylny świat i wtapia się w nowy, ten, który niczego nie chce. Barbara celnie pyta Marinę, iż zdumiewa ją to, że ledwo dała sobie radę w Manaus, w końcu - mieście, zaś w dżungli ma się  doskonale. Marinę  los kieruje ku wyborowi, bo np. w dziwnych okolicznościach giną jej kolejne bagaże zawierające insygnia "lepszego świata" - kremy, koronkową bieliznę i aparaty telefoniczne. Powieść jest w istocie pochwałą  tradycyjnej rodziny, jako źródła czy podstawy porządku. Tylko Anders Eckman, choć spędził w dżungli sporo czy nie waha się - najszybciej, jak może wraca do domu, do dzieci. Wyklute uczucie do innej kobiety znika w obliczu synka na rowerku. Zaś "żelazna" doktor Swenson odżywa, gdy los rzucił w jej ramiona głuche dziecko, to samo zresztą, które zapewnia poczucie emocjonalnego  bezpieczeństwa Marinie. Znakomicie zarysowane postacie (na czele z doktor Swenson), rozwijająca kolejne, coraz bardziej fascynujące tajemnice konstrukcja i niedopowiedzenia w odpowiedniej proporcji do twardych stwierdzeń sprawiają, ze zaraz poszukam innych powieści  Ann Patchett. 