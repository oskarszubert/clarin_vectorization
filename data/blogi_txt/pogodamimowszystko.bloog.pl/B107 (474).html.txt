Od wczoraj jestem pod wrażeniem filmu Larsa von Triera "Melancholia". Obejrzałam go znienacka, nie planując. Oczywiście, wiedziałam, co to za film. Pamiętałam też "złe zachowanie" się reżysera podczas pokazu filmu na festiwalu w Cannes. Film ten obejrzałam z zapartym tchem. Jakoś dziwnie mi pasował do tego, co dzieje się z naszą Ziemia, z naszą zimą i z naszą wiosną tegoroczną. Bo, że coś się dzieje, to pewne. "Melancholia" zaczyna się kilkoma zwolnionymi obrazami. To różne scenki, których znaczenie wyjaśni się  w miarę rozwoju akcji. Wstęp kończy się  efektownym zderzeniem Ziemi z tajemniczą, przybyłą z głębi Kosmosu planetą i wbiciem się malutkiej ziemskiej kulki w jej cielsko. A potem jesteśmy na weselu Justine. Obserwujemy zdarzenia pokazujące skomplikowane układy rodzinne i towarzyskie... Ot, jak w życiu. Tylko Justine nagle najpierw popada w zamyślenie, potem zaś zaczyna się zachowywać irracjonalnie, jak na szczęśliwą  pannę młodą na własnym weselu. Wszystko jej się rozsypuje, jak puzzle, nikt z nikim normalnie nie rozmawia, za to wszyscy chętnie uciekają w ceremonie i niby- tradycyjne zabawy, choćby tak puste, jak konkurs  na liczbę fasolek w butelce. Ostatecznie Justine wpada w tytułową melancholię, a potem depresję. I wtedy dowiadujemy się, że planeta jest coraz bliżej i bliżej... Wszystko, co dzieje się na Ziemi, w milionach miast i miliardach domów z tego powodu obserwujemy na przykładzie niewielkiej rodziny. To Claire, jej mąż John, kilkuletni syn oraz siostra Claire -Justine, zabrana z miasta, by na wsi poradziła sobie z chorobą. I kobiety sobie radzą. Jeśli ktokolwiek ocalał z tego kataklizmu to kobiety. John, "nieprzyzwoicie" bogaty mądrala decydujący o wszystkim w domu nie wytrzymuje napięcia. Zabawne, nie wytrzymują go także inne samce - ogiery. Tłukły się dwa dni w stajni, w końcu, gdy wiadomo, co się stanie - ucichły. Jakby zrezygnowały z walki o przetrwanie. Jak ich pan.    Oczywiście, tytuł i stan, w jaki popada Justine  można odebrać także  metaforycznie. Kto wie, czy nie znajdujemy się w przededniu zmian, których skutki trudno przewidzieć. A z cała pewnością dobry, ciepły i przewidywalny świat, jaki można spotkać już tylko na kartach XIX-wiecznych powieści skończył się.  Opowieść o końcu naszego świata ma efektowne zakończenie. Oto planeta zbliża się coraz szybciej i nagle słychać bum! Niemal fizycznie odczułam to stuknięcie Ziemi o skorupę Melancholii. A może - melancholii... Film oprócz międzynarodowego budżetu ma międzynarodową obsadę. I to jaką! Występują wrażliwa, jak wiatr Kirsten Dunst, troskliwa i poukładana Charlotte Gainsbourg, zgryźliwa Charlotte Rampling, pewny siebie Kiefer Suthelrland, John Hurt, jak zwykle na luzie, niecny Stellan Skarsgard o jasnej twarzy i Udo Kier, skromniś żądny sławy... Wszyscy graja koncertowo. To prawdziwa przyjemność patrzeć na ich robotę. ---------------- Melancholia, scen. i reż. Lars von Trier, prod. duńsko-szwedzko-francusko- niemiecka, 2011 r. 