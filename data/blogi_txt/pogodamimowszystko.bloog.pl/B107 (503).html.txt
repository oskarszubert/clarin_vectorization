Do niedawna powtarzałam często bon mot: „Ten jest stary, kto się stary czuje”. Dziś już tak nie powiem. Mówię za to: „Jestem stara i jestem tego warta”. Nie domagam się szacunku z tytułu wieku, na to pracuje się dziś inaczej. Domagam się zrozumienia. Wszechwładny kult młodości sprawia, że kobiety i mężczyźni popadają w śmieszność starając się za wszelką cenę zaprzeczyć prawom biologii. U mężczyzn dodatkowo pęd może spowodować problemy zdrowotne, gdy się chce nastolatce udowodnić, że się wszystko może – sto pompek, wejście na Giewont biegiem, siedem razy po dwa razy, itp.  Prawa biologii są nieuniknione i sprawiedliwie dotyczą wszystkich. Każdy młody będzie kiedyś stary, mimo, że w to nie wierzy. I żadne operacje oraz przebieranki na dłuższą metę nie pomogą. Nie mówiąc o tym, że czasu i tak nie zatrzymają.  Ponadto, w kultywowaniu wiecznej młodości sami strzelamy sobie w stopę. Otóż kult ten ruguje z rynku pracy (a także po części z „rynku towarzyskiego”) osoby starsze, niż przysłowiowe 25 lat. Iluż specjalistów, z doświadczeniem wieloletnim musi tkwić do emerytury pod pantoflem przemądrzałego magistra po studiach za pieniądze albo niezwykle pewnej …swej urody i wieku pannicy? Kiedyś szefowie jak skarb największy pielęgnowali swoje dojrzałe sekretarki – doświadczone, dyskretne. Dziś wstydzą się mieć kogoś innego, niż ponętna blondynka. Wstydzimy się być starzy. Wstydzimy się drobnych zrazu a potem coraz większych dolegliwości. A przecież są one udziałem każdego. Każdy kiedyś musi założyć okulary z plusami, wybierać większe litery na komputerze. Każdy musi zacząć dłużej odpoczywać po upojnej imprezie integracyjnej i wybierać windę, zamiast schodów.  Dlatego już nie mówię „Ten jest stary…” Jestem stara. Nie jest to może powód do świętowania i radości. Ale przecież starość nie jest chorobą, jest takim samym stanem, jak niemowlęctwo, młodość i dojrzałość. Każdy z etapów życia ma swoje prawa i potrzeby. Dlatego domagam się rozumienia mojego obecnego stanu. W ostatnich latach coraz lepiej z pojmowaniem, że starsi są wśród nas i mają swoje potrzeby oraz prawo do życia a nie tylko wyglądania przez okno na świat młodych. Mam świadomość, że to sytuacja wymuszona przez widoczny gołym okiem proces starzenia się społeczeństwa. Dobre chociaż to, od czegoś trzeba było zacząć. I czekam z utęsknieniem na czas, kiedy w każdym szpitalu, który ma obowiązkowo oddziały pediatrii, interny, chirurgii czy ginekologii będzie równie obowiązkowo – geriatria. 