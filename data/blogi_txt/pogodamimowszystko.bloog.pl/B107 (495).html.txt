No, właśnie - co to jest "dobry kiosk"? Słucham dziś jakiejś reklamy i słyszę, że  produktu mam szukać w ...dobrych kioskach. To znaczy - jakich? Po czym je poznać? Bo budek zwanych kioskami jest co niemiara i  należą do różnych sieci a czasem są bez sieci. Kiedyś wszystkie prowadziło przedsiębiorstwo "Ruch", wszystkie z prasą, papierosami oraz mydłem i powidłem. Dziś profil zaopatrzeniowy też jest najróżniejszy. To który jest ten dobry? Tam, gdzie sprzedawca uśmiechnięty czy tam, gdzie dojść nie można do okienka, tak jest obwieszony  gazetami w koszulkach foliowych? Słyszy się też reklamy kosmetyków, które można kupić w "dobrych" aptekach. Hm, apteki, póki co muszą trzymać standard wyposażenia, czystości a przede wszystkim kwalifikacji kadry za ladą.Więc też nie wiem, co znaczy "dobra apteka". Może ta ładniejsza? Co jest przecież względne, bo jednemu się wystrój seledynowy podoba a innemu pomarańczowe regały. Najbardziej mnie jednak irytuje stwierdzenie odpowiadające na pytanie o ulubiony rodzaj lektury, muzyki, film. To zawsze jest "dobra" książka, "dobra" muzyka i "dobry"  film. Tytuły, gatunki, prądy, twórcy - nieistotne... I bądź tu mądry! Gdzie iść po ten kosmetyk czy wydawnictwo? 