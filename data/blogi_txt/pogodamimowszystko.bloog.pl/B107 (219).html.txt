Są tacy ludzie, którzy w niemal każdej dziedzinie są wyjątkowi, no, ewenementy biologiczne. Kiedy rozmawiasz o dentyście i bólu, to oni najlepiej wiedzą, co to ból, bo to oni mają zęby ukorzenione jak dąb Bartek i są w dodatku odporni na znieczulenie. Jak mówisz o butach, to oni mają prawdziwe kłopoty, bo  mają np. tzw. wysokie podbicie, wyjątkowo wysokie(cokolwiek to znaczy). Jak mówisz o badaniach, to oni wiedzą, co to znaczy dla pielęgniarki pobrać im krew, ponieważ żyły mają głęboko ukryte i obdarzone takimi cechami, że szok (dla pielęgniarki). Jak mówisz o przeciwwskazaniach do brania jakichś specyfików, to oni wiedzą, co to  wstrząs, uczulenie i inne objawy, bowiem ich niezwykły organizm zawsze, ale to zawsze reaguje ekstremalnie... I tak dalej, i tak dalej. Zawsze są lepsi od kogoś, kto reaguje książkowo, ma zwykłe zęby i tylko czasem zareaguje inaczej lub buty go obcierają... Ja już kiedyś nie wytrzymałam i poradziłam takiej osobie, by zgłosiła się do jakiejś kliniki, żeby ją zbadali, bo może coś jej jest, skoro tak reaguje albo posłużyła za obiekt badań nad tak niezwykłym organizmem. No, z nią miałam już spokój. Obraziła się. Myślę, że to ludzie z nieustabilizowanym poczuciem własnej wartości i bardzo samotni. I nie z powodu nadzwyczajnych cech ich organizmów.... 