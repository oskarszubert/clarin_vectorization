Tak. Oczywiście.  Utarło się jakoś w naszej świadomości, że prawo jazdy raz zdobyte po siedmiokrotnym podchodzeniu do egzaminu jest dane na zawsze. Jak już ktoś  ma  ten dokument potwierdzający uprawnienia do prowadzenia pojazdów silnikowych to można go za odstępstwa od kodeksu karać różnie, ale przecież nie odebraniem tego uprawnienia! No, co biedak zrobi? A jeszcze jak jest kierowcą z zawodu, to się dzieciom jego chleb od ust odejmuje... A przecież egzamin obejmuje nie tylko praktyczną umiejętność uruchamiania pojazdu oraz panowania nad nim. Obejmuje też znajomość kodeksu drogowego i  wszystkich innych przepisów mających związek z poruszaniem się na drodze. I trzeba było o dzieciach pomyśleć, jak się wsiadło do auta na gazie lub zawadiacko przekraczało linię ciągłą na łuku. Niestety, jazda blaszanym pudełkiem na kołach ma to do siebie, że szkody się czyni nie tylko sobie, ale innym w takich pojazdach także. Szkody najczęściej nieodwracalne. I o wiele bardziej dotkliwe, niż brak "prawka". Dlatego jestem za odbieraniem prawa jazdy tym, którzy pojechali po alkoholu, bez względu na to czy spowodowali wypadek, czy na szczęście jeszcze nie.  Jestem za odbieraniem prawa jazdy tym, którzy szarżują na tych kawałkach jezdni tak głupio pomalowanym w białe paski a potem twierdzą, że to pieszy "wtargnął". Także tym, którzy lubią kreślić zygzaki na szosie wzdłuż  linii ciągłych.  I tym, którzy cyfry rozróżniają tylko na tarczy swego auta wskazującej szybkość. Na znakach już nie.  I tym, którzy się stale śpieszą, bo nie po to mają auto, by na coś czekać. I wszystkim,którzy brawurą, nierozwagą, brakiem ostrożności i daru przewidywania swoich poczynań spowodowali wypadek drogowy. Nawet, jeśli spowodowali tylko osobiste szkody, są przecież bombą zegarową na drodze... Dodam, że jestem też za trendem przerabiania skrzyżowań na ronda i rondka, bo zwalniają tempo jazdy. A także za  fotoradarami.  To mówię ja, na ogół piesza, ale czasem też pasażer blaszanego pudełka, które tak cudnie mknie szosą wśród pól, że na znaki i linie się zapomina  spoglądać... 