List Marty w najnowszych "Wysokich Obcasach" jednocześnie ucieszył mnie i nieco  zasmucił. Ale skoro takie listy kobiety piszą a redakcje drukują, to idzie ku  zmianom... Marta postanowiła przestać farbować swoje posiwiałe  włosy. Ma 48 lat i dość wypatrywania po kilku dniach srebrnych odrostów. Znakomicie ją rozumiem. Bo to tylko, gdy się ich nie farbuje, wydaje się, że wolno rosną. Normalnie, po niecałym tygodniu ma się na przedziałku ciemną (farbowane blondynki) lub srebrzącą(farbowane siwizny) się ścieżkę. No, wyjąwszy modelki w reklamach farb, którym i po dwóch miesiącach nie widać odrostów.... Mam włosy w typowym dla Polek - myszowatym kolorze blond. Całe lata  robiłam się na jasną blondynkę. Około trzydziestki, z nudów spróbowałam bardzo popularnej rosyjskiej chny. I to był strzał w dziesiątkę! Po opracowaniu własnej metody dawała mi rude włosy w bardzo naturalnym kolorze. Ale chna stała się po paru latach niedostępna, a żadna inna efektu nie dawała, więc stopniowo przeszłam na farby. Eksperymentując z odcieniami dość długo zatrzymałam się na kolorze zwanym "czerwień kalifornijska". Koleżanki pytały, co to za kolor, ale wiadomo - na każdych włosach wychodził trochę inaczej. Gdzieś tak po pięćdziesiątce oglądałam program w telewizji - relację z imprezy plenerowej. I co stanęła kobieta przed kamerą - to czerwona albo wiśniowa głowa i bardzo dojrzała twarz. Pomyślałam - co te kobitki ze sobą robią, stare "lampucery" i te płomienie. A potem poszłam po coś do łazienki i z lustra wyjrzała taka sama ...lampucera. Reakcja była natychmiastowa. Po miesiącu po Kalifornii nie było śladu. A trzeba przyznać, że zaczynały mi się pojawiać siwe włosy, które wrednie po trzech dniach błyszczały na skroniach. I to mnie zaczynało frustrować.Także to, że farbować się musiałam coraz częściej. Nie farbuję dziś włosów. Siwych mam nie tak dużo, są równomiernie rozsiane po całej głowie. Zdarza mi się słyszeć pytanie o fryzjera, który mi to zrobił. Przestałam używać kosmetyków nabłyszczających - od szamponu po lakier, by nie wydobywać tych siwych zbytnio. I tak, jak Marta z przekąsem patrzę na ""bordowe hełmy", na 60-letnie platynowe Mae West, na fortepiany na głowach leciwych staruszek, które nigdy wcześniej brunetkami nie były. I jeszcze na różowe truskawki, bo siwe włosy gorzej przyjmują farbę, zwłaszcza tę niezbyt wysokiej jakości. Marta spotkała się z powszechną dezaprobatą - od przyjaciółek po fryzjerkę.Nie odpuściła. Czy siwe włosy postarzają? Cóż, są świadectwem wieku, choć są bardzo młode osoby o srebrnych włosach i dojrzałe bez jednej smużki. Ale zadbana twarz, makijaż, "młode" ubranie oraz pogoda w oczach rewelacyjnie to równoważą. To raz. A dwa - jak już wcześniej powiedziałam: "Jestem stara i jestem tego warta". To moje prawo być starą a nie dzidzią piernik. Reszta niech robi, co chce.:) 