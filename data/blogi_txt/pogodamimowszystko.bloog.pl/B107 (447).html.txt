Spotkałam podczas spaceru mamę w towarzystwie dwóch kilkuletnich pociech. Dzieci trzymały w rączkach bukiety z liści złotych, zielonych, czerwonych, brązowych... I wciąż do pokaźnych pęków dokładały nowe liście, wciąż znajdując jeszcze piękniejsze...  I przypomniałam sobie swoje jesienne, liściaste bukiety. Zbierałam piękne liście i przynosiłam do domu jeszcze jako nastolatka. Wstawiałam do wazonu a one od razu wydzielały gorzki, ale przyjemny zapach spaceru. Oczywiście, w ciepłym mieszkaniu liście szybko schły, skręcały się. Traciły tez kolory, przybierając barwy  jasnego brązu, czasem żółte...  Ale i tak były piękne. Stały więc takie suche, szeleszczące, z biegiem tygodni kruszące się przy najlżejszym dotyku. Aż opadł je kurz i z cichym szelestem kończyły żywot w kuble na śmieci.  Niektóre, te naprawdę piękne, wielobarwne liście wkładałam między kartki książek. Niestety, i one  schnąc traciły kolory. Niekiedy tylko dziwnym zrządzeniem losu a bardziej praw fizyki i chemii zachowywały cześć urody. Ale też stawały się cieniutkie i kruche.  Nigdy też nie udało mi się uzyskać  efektu, kiedy wypadną cząstki najcieńsze liści i zostanie sam ażur żyłek. A miałam koleżanki, które osiągnęły w tym mistrzostwo. Och, jak im zazdrościłam...   Dziś nie zbieram już jesiennych bukietów. Ale nadal podziwiam urodę  liści. Dziś je już tylko fotografuję i w ten sposób zabieram do domu. A może należałoby jednak przynieść taki bukiet... 