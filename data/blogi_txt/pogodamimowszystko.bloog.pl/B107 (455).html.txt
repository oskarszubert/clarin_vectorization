Zmuszona spędzać święta w domu - oglądam sporo telewizji. Wczoraj i dzisiaj koncerty kolędowo-pastorałkowe przeplatane są komediami familijnymi z Mikołajem i rezolutnym dzieckiem w rolach głównych. No, i dobrze. Nawet to, że w co drugim koncercie widzę Piaska albo zespól Pectus nie przeszkadza mi. A nawet parę innych rzeczy... Ale tego nie mogę zrozumieć! Oglądałam pilnie trzy koncerty z katedry w Kielcach. Mam do tego regionu sentyment, to raz. Z zachwytem  przyglądałam się wnętrzu katedry, przypominając sobie podobne - kolegiaty w Opatowie, gdzie kilka miesięcy temu byłam. Koncerty kieleckie przygotowano bardzo starannie. Kolędy śpiewali artyści, którzy wiedzieli co śpiewają i panowali nad swoim warsztatem. Nie było więc wydziwionych "interpretacji", pełnych miauknięć, niespodziewanych wokaliz i urywanych tonów, których branie wciąż nie wychodzi. Z jednym wyjątkiem. Do występu Urszuli Dudziak w towarzystwie córki Miki Urbaniak. Nie wiem, co powodowało zdolną przecież wokalistką, by taki nieprzygotowany popis dać! Przecież wie, co to znaczy duet wokalny, śpiewała w duetach.  Przede wszystkim panie śpiewały jednocześnie a jakby zupełnie inne utwory, w innej tonacji. Jeśli walczyły o palmę pierwszeństwa to w fałszowaniu (niestety, obie!). Matka silniejszym głosem dominowała nad córką, kiedy się  zapomniała, by po chwili przycichać i wypuszczać dziecię swoje na pierwszy plan. A ta bidula, przerażona popiskiwała smutno głosem spłoszonej maturzystki, której kazali na akademii wystąpić.... Matka robiła miny do tej gry kolędowej, radosnej a smutna córka stała jak drewno i jak drewno śpiewała. Trzeba powiedzieć, że publiczność, przedtem włączająca się klaskaniem i wspólnym śpiewaniem a potem nagradzająca artystów gromkimi oklaskami, podczas tej żenady siedziała niemo. Zdumienie było widoczne na wielu twarzach. I tylko litościwy montażysta uratował przed wstydem, bo wyciął ...brak oklasków. Jakby to był koncert na żywo, byłoby widać, jak obie panie zmykają ze sceny w ciszy lub poganiane mizernymi klapnięciami z pierwszych rzędów. Dziwi mnie też, że realizatorzy przepuścili taką wpadkę. Przecież to szło z play- backu, było wcześniej próbowane... Chociaż, nie wiem, czy każdy śpiewał z play-backu, bo Dudziak aż dwukrotnie za późno weszła. Tak czy tak, kompletna wpadka!  Może czas już przestać śpiewać i czas w ogóle nie zaczynać. A miłość matczyną inaczej wyrażać... 