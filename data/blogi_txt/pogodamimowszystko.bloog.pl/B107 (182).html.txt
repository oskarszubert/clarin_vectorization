Obejrzałam wczoraj dwa odcinki serialu "Janosik.Prawdziwa historia". Zabawne, bo na innym programie o tej samej godzinie był film "Kopciuszek.Prawdziwa historia". Ale ja nie o tym. Otóż nie jestem wstrząśnięta, ale zmieszana tak. A.Holland prawie zawsze robi filmy o szybkiej narracji. Tu to już jest pęd prawdziwy. Nie ma litości dla widza, nie pozwala przyjrzeć się ani osobom i ich twarzom, ani  miejscu akcji, ani wreszcie by wybrzmiały skutki kolejnych zdarzeń. W efekcie dopiero pod koniec drugiej części zaczęłam odróżniać zbójników i rozumieć ich słowa. A także interakcje między postaciami. Ja rozumiem, ze zbójnicy  się ukrywali, ale przecież to nie jest kronika policyjna...Na dokładkę połowa scen tonęła w modnej ciemności, głębokich cieniach i nim w kadrze rozpoznałam, co jest - już był inny. Wszystko jest w tym filmie brzydkie - ludzie, ich twarze, kobiety, natura nawet. Taki styl, takie upodobanie, może moda. Trudno. Nawet bajki dla dzieci takie są.  I tylko jedna scena naprawdę mi się podobała, scena, w której znać pazur reżyserki: Znajomy wojewody, planujący bunt (gra go Stroiński) mówi do Jury Janosika: - Będziemy potrzebować  broni. Pomożesz nam? - Pomogę. Ale nie stoję po żadnej stronie. Zbójcuję dla rozrywki." Czy będę oglądać cały serial? Nie wiem, może jak oczy mi od wypatrywania odpoczną...:) 