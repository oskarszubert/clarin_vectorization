Zmarła kilka dni temu scenarzystka i reżyserka Nora Ephron w którymś felietonie napisała, że "jedną z kilku korzyści niebycia piękna jest to, że zwykle lepiej się wygląda w starszym wieku". Wiedziała, co mówi, bo sympatyczna, zawsze z uśmiechem twarz faktycznie klasycznie piękna nie była... A tam, w ogóle piękna nie była! Ale to, co powiedziała, to prawda. Z upływem lat zmarszczki, fałdki i inne  ślady walki z grawitacją i czasem przesłaniają brak urody, regularnych rysów. I fakt, że są kobiety, które lepiej wyglądają, zdecydowanie. Wąskie i trójkątne twarze zaokrąglają się, wypełniają, nabierają łagodniejszych rysów. A co robi czas kobietom pięknym? To samo? Nie, kobietom pięknym czas zabiera to, co w młodości wydawało się  wieczne i najważniejsze - urodę. A zostawia tak nienawistne "ślady dawnej urody". Usłyszeć o sobie "Widać, że kiedyś była piękna" raczej nie jest przyjemne. Zwłaszcza, że piękne kobiety ogromną wagę przykładają do urody, dbają o nią i pielęgnują, może bardziej, niż te mniej ładne.  Nic z tego! Nikt nie patrzy, że jest zadbana, elegancka i pogodna, miła. Tylko  rejestruje ślady dawnej urody... Myślę, że to boli bardziej, niż fakt, że z wiekiem musimy znaleźć w sobie inne wartości, niż uroda... I zwykle znajdujemy,choć nie wszystkie. Są panie, które maniacko walczą o zachowanie tej urody. Ale i one doczekają czasu "śladów". Czy wobec tego lepiej być brzydulą? Na szczęście, nie mamy na to wpływu... 