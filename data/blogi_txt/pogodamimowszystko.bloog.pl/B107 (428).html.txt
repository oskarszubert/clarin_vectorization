Obejrzałam ten film ponownie, po dłuższej przerwie. Na tyle długiej, że już nie pamiętałam wszystkich szczegółów fabuły. Dlatego patrzyłam na niektóre sceny ...świeżo, na inne z zapamiętaną irytacją i rosnącą złością. Film Polańskiego znów poraził mnie obrazem okrucieństwa. Nie tyle wojny, bo tej tu niewiele, lecz okrucieństwa ludzi wobec ludzi. Wybuch wojny, okupację, eksterminację ludności żydowskiej, powstania - w getcie i Warszawskie poznajemy tu  wyrywkowo, z punktu widzenia pojedynczego człowieka. Nie ma tu innych oznak wojny, jak pojedyncze akty okrucieństwa. Wojsko widujemy z daleka, głos sprawcy tych zdarzeń słychać raz i to w momencie, gdy jeszcze nie przyprawia o paniczny lęk. Widzimy natomiast małe oddziały żołnierzy niemieckich, które w ciemnościach pacyfikują dzielnice polskie, potem żydowskie. Widzimy rechoczącego prostaka każącego pod groźbą strzału w głowę tańczyć staremu człowiekowi w rytm ulicznej muzyczki. Widzimy dłoń i lufę pistoletu skierowanego w czoło dziewczyny pytającej, dokąd zostaną wywiezieni. Widzimy dłonie żołnierza pospiesznie zmieniającego magazynek i jednak strzelającego w głowę leżącego robotnika wybranego na chybił trafił na śmierć. Oglądając te i podobne im sceny film myślałam sobie o opowieściach "zwykłych"  Niemców pytanych o wojnę. Mówili, że nie wiedzieli, że wykonywali tylko  rozkazy, że byli przecież żołnierzami... I nie zastanawiali się, czy to jest normalne wyrzucać dziecko przez okno? I widzimy warszawiaków, słuchamy ich rozmów, z których wynika, że ogłuszeni tym, co się z nimi dzieje, nie rozumieją tego, bo nie dopuszczają nawet myśli, że może się dziać to, o czym  powoli zaczyna się mówić... Adrien Brody gra rewelacyjnie. Teraz to widzę lepiej. Oszczędnie, nie nadużywając środków, jakby bez emocji. Emocje wyraża inaczej. Np. bezdźwięczną grą na znalezionym w mieszkaniu-kryjówce pianinie. I powstrzymywanym szlochem w studio radiowym, na widok przyjaciela. Władysława Szpilmana, bohatera tytułowego filmu "Pianista" uratował niemiecki oficer. Po wielu dniach błąkania się w ruinach muzyk byłby zmarł po prostu z głodu. Zachwyciła go sztuka - w tym kontekście stereotypowa  miłość Niemców do wielkiej sztuki, zwłaszcza do muzyki. Oficer też wykonywał tylko rozkazy ale wolałby być gdzie indziej. Jego nazwisko jest znane, losy mniej. A jednak i on zwracał się do Szpilmana: "Żydzie", kiedy przynosił mu na strych jedzenie. O nazwisko zapytał dopiero w ostatnim dniu, gdy Niemcy uciekali przed Rosjanami. Jakby pomyślał, że może mu się przyda. Nie przydało się. Tyle, ze przeszedł do historii.  I to za dużo... 