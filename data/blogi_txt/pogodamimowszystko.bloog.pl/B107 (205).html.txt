Dziś w markecie zobaczyłam, jak klientka wkładając dorodne pomidory do siatki dyskretnie i udając, że tego nie robi - obrywała zielone ogonki z każdego pomidora. Wiele osób to robi. Przyznam, że ja też, choć nie z każdego, bo tracę cierpliwość, jak biorę kilkanaście czerwonych kulek. Dlaczego to robimy? Nie wiem... Słyszałam kiedyś narzekanie innej "obrywającej', że te ogonki kaleczą jej jednorazówkę do wagi i potem większą reklamówkę, w którą zbiera zakupy. Mało tego pomidory kaleczą się wzajemnie. Fakt, kaleczą, dziurawią, rozrywają. Ale przecież wystarczy je inaczej ułożyć. Oszczędność na wadze? Hm, ileż gramów waży np. 10 ogonków? Ale z drugiej strony - jaką część stanowią ogonki w 10 tonach przywiezionych pomidorów? A z trzeciej - tak ciekawie pachną...Lubię zapach liści pomidorowych. A stan ogonków mówi mi o stanie świeżości warzywa. Bo twarde to są wszystkie. Jednak wiem, że przy nastepnym zakupie znów...oberwę kilka ogonków...:) 