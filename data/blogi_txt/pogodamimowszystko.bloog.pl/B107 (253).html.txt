Usłyszałam dziś w wiadomościach radiowych, że iluś tam więźniów spędzi święta za kratami, ale zgodnie z tradycją także zjedzą tradycyjne, wielkanocne śniadanie.... Co to jest za news??? Może jeszcze się pobawią pisankami? Przecież nikt ich tam nie zapraszał anie nie wsadzał za nic. Sądy osądziły, karę dały. Trzeba to było wliczyć w  tryb życia, jaki się wybrało.  Bo jak się kradło, oszukiwało, jeździło autem po pijaku, handlowało narkotykami, nie płaciło alimentów na progeniturę, biło żonę, dzieci, zabijało,  itp. - to się nie myślało, że tak się to może skończyć? Przed każdymi świętami karmi się nas tym wymuszaniem współczucia. Obrazki z wiezień pokazywane są zaraz po informacjach o wigiliach i śniadaniach dla ubogich. A to jednak nie to samo!  I nikt nie mówi, że jak dziecko szło do szkoły, żona czy matka były chore, miały urodziny, dziecko zdobyło świadectwo z czerwonym paskiem - tatuś (lub mamusia) był w więzieniu... Ja nie mówię, że jak w  dawnych czasach - winny do lochu, na łańcuchy! Ale nie dajmy się zwariować w drugą stronę. To jest właśnie kara, o czym zresztą największe zakapiory przypominają sobie tylko dwa razy w roku, resztę ewentualnych uroczystych okoliczności mając za nic. Ja także za nic mam ich słowa: "Chciałbym Wigilię, Wielkanoc spędzić z mamusią". 