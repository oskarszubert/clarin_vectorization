Autor zdążył poznać Lili Brik, w ostatnich latach życia, widział ją kilka razy. Biografię napisał  głównie na podstawie dokumentów – innych biografii, monografii Majakowskiego oraz kilku wydań listów do lub od Lili do różnych osób. To druga, poprawiona o nowe fakty, treści nowych dokumentów edycja. Czytałam tę opowieść z zainteresowaniem ale czasem z lekkim poirytowaniem. Waksberg nie bardzo mógł się zdecydować, co sądzi o bohaterce swojej książki. Raz ją wielbił i od czci odsądzał tych, którzy mieli inne zdanie. Widać jego zauroczenie osobowością tej dziwnie niezwykłej kobiety. Stąd w kilku miejscach wkradły się kolokwializmy, typu np. „zgnoić”. A z drugiej strony – analiza wyjazdów i  profitów od władz prowadzona jest wyraźnie w kierunku stwierdzeń, kim Lili i Osip byli.  Gołym okiem widać też (i to trzeci aspekt stosunku do niej), że Lili Brik była osobą, delikatnie mówiąc – niekonwencjonalną w sposobie bycia, zwłaszcza w  sferze stosunków damsko-męskich. Musiała zawsze mieć wianuszek mężczyzn wokół siebie. Potrafiła ich rozkochiwać, choć nie była kobietą piękną. Owi zauroczeni na śmierć mężczyźni, co prawda tak twierdzili, ale zdjęcia Lili temu przeczą dość dobitnie. Wianuszek, to nie wszystko – Lili musiała zawsze, ale to zawsze mieć kochanka. Któremu zresztą nigdy, ale to nigdy nie była wierna. Do śmierci Osipa Brika była jego formalną żoną. Po drodze była „żoną” Majakowskiego. Potem miała jeszcze dwóch mężów – jak tam było z formalnym  potwierdzeniem małżeństwa, autor książki mało mówi. Lili to także nie obchodziło.  Żyła wiele lat w zgodnym trójkącie –  z Osią i Majakowskim. Zasada współżycia była jedna – w dzień rób, co chcesz, abyś na noc wrócił do domu. Bo Osip Brik poczynał sobie równie swobodnie, jak Lili. Poeta zresztą też.  Niezwykła jest pierwsza część, ale nie z powodu luźnych obyczajów Lilli i środowiska, w którym żyła. Waksberg szczegółowo analizuje i zadaje konkretne pytania dotyczące możliwości swobodnego przekraczania granic państwa przez Brików, co nie było wówczas proste. Te, czasem nagłe wyjazdy do Berlina, do Paryża, te równie nagłe powroty, te krążące między Moskwą a Paryżem, gdzie mieszkała siostra Elza paczki z luksusowymi artykułami (suknie, perfumy) – nie każdy obywatel miał takie możliwości. Autor znajduje tylko jedną odpowiedź. Zresztą, w salonie i na daczy Brików całe lata spędzał czas niejeden pracownik jawny NKWD. Był nim też drugi mąż Lili – Witalij Primakow, generał armii radzieckiej. Przejmująca jest druga część książki, opisująca lata po śmierci Stalina. To wtedy, za sprawą siostry poety, Ludmiły Majakowskiej (ale nie tylko) zaczęto w ZSRR kampanię mająca na celu całkowite usunięcie postaci Lili z życia i twórczości „narodowego poety”. Zabawne to, ale się udało, mimo, że lwia część poezji poświęcona jest Lili i wynikła z ogromnej miłości Majakowskiego do niej. Jednakże to nie uchodziło, by narodowy poeta był kojarzony z osobą o takim trybie życia (trzeba przyznać, rozwiązłym wielce w tradycyjnym rozumieniu). Wyciągano muzie poety żydowskie pochodzenie. Ale też podziwiać należy, że Lili, o której działalności na rzecz NKWD w najstraszniejszych czasach  w ZSRR(lata 20-30) autor mówi dość jasno, udało się uniknąć losu wielu wiernych funkcjonariuszy tych służb. Lili Brik, na swoje nieszczęście – żyła długo. Zmarła w wieku 87 lat, z powodu powikłań po złamaniu kości szyjki udowej. Jednak śmierć zadała sobie sama, nie mogąc znieść cierpienia, starości, niedołężności. Do końca dni robiła podobno piorunujące wrażenie na każdym mężczyźnie, jaki ją poznawał. I sama była wciąż gotowa do nowych miłości.    Arkadij Waksberg, Uwodzicielka. Życie Lili Brik, Twój Styl, Warszawa 2007. 