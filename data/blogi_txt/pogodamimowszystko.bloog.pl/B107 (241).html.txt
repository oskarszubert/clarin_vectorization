Obejrzałam wczoraj, po długiej,długiej przerwie film Gleba Panfiłowa "Początek". Film z roku 1970. Ogląda się wciąż znakomicie. Tym razem uderzyła mnie nie tylko celność obserwacji, znakomita rola Inny Czurikowej. Zapomniałam trochę o zakończeniu tego filmu, a jest tak aktualny, aż dreszcz przechodzi! Inna Czurikowa gra Paszę, skromną, dobra dziewczynę, która, jak sama o sobie mówi jest  "nieatrakcyjna". Mówiąc prosto - brzydka. Dzięki talentowi aktorskiemu oraz owej charakterystycznej powierzchowności tkaczka z małego miasteczka zostaje zaangażowana do filmu przez przypadkiem obserwujących prowincjonalny spektakl reżyserów. Ma zagrać Joannę d'Arc. I gra ja rewelacyjnie. Do roli jest  dodatkowo pobrzydzona, a raczej nic a nic nie upiększona - ma nietwarzową fryzurę, mocny makijaż.Eksponowana jest jej niemal nieruchoma, zacięta, ściągnięta bólem i doświadczeniem twarz. Niestety, po zakończeniu pracy wraca do swojego miasteczka, bo jej twarz jest zbyt charakterystyczna i na razie nie ma dla takiej  roli... I oto po premierze filmu (sukces ogromny) Pasza wychodzi szczęśliwa na scenę, uśmiecha się i jest prawie ładna. A kiedy widz myśli, że to szczęśliwe zakończenie, że Pasza przełamała myśl, iż  uroda jest jej największym problemem i kompleksem - reżyser pokazuje nam banner reklamujący film. Ogromny, wiszący na budynku w mieście. Jest na nim Pasza w roli Joanny, w zbroi, z jakąś bronią i...roześmianą twarzą, jakby po dzisiejszemu poprawioną fotoszopem - o ładnych zębach, fryzurze, dobrych proporcjach... Skąd Gleb Panfiłow 40 lat temu to wiedział? Że nic nie jest ważne - tylko młodość, uroda i dobra reklama. 