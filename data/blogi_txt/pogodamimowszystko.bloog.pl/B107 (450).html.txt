Kiedy ktoś z rodziny (a dawniej i z pracy) znajdzie w się w szpitalu -  wszyscy czują natychmiastowy obowiązek odwiedzenia chorego. Ba, kto tego nie uczyni jest czarną owcą i bez serca. Zaznaczam, że nie mówię o sprawach terminalnych czy w sytuacji zagrożenia życia... To zupełnie inna historia. Sama byłam w szpitalu jako pacjent raz i to w dzieciństwie. Natomiast zdarza mi się odwiedzać chorych. I co widzę?  Chorego skrępowanego, spoconego, w maszynach, w zmiętej pościeli, cierpiącego, kobiety bez makijażu i biustonosza (możę to małostkowe, ale nie każda chce się tak pokazywać światu), z przyczesanymi gładko lub w kitkę włosami nie zawsze pierwszej świeżości, bo nie zawsze ten chory może na czas głowę umyć. Często tuż po zabiegach czy operacjach, ledwo żywego z bólu, cierpienia i strachu... Rozmowa się zwykle nie klei, bo o czym kolejny raz informować... Bywa, że nie chce się wszystkich szczegółowo o schorzeniu informować. A wianuszek stoi i się gapi. W dodatku obok leżą inni chorzy i też cierpią. W dzieciństwie  zaprowadzono nas, małoletnie do mamy, która  dopiero i nie do końca odzyskała świadomość po operacji. Nigdy nie zapomnę tego widoku... I wciąż uważam, że nie był mi potrzebny. Za dwa dni mama poczuła się lepiej, mogła i chciała rozmawiać. Nie wiem, czy sama chciałabym w takiej sytuacji być odwiedzana przez łańcuszek krewnych i znajomych. Toteż podoba mi się, że dziś można sobie zastrzec, czy chcę wizyt i czyich. Jestem za tym, żeby odwiedzać chorych tylko na ich życzenie, jak już nieco się podleczą i zapragną spotkań. Dlatego nie oburza mnie fakt, że ktoś sobie odwiedzin nie życzy i czeka na nie dopiero po powrocie do domu. Albo do zdrowia. 