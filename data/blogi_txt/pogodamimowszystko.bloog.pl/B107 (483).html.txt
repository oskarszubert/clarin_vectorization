Koncert zaczął się pięknie, wszyscy konferansjerzy wyszli na estradę. Nie wiem, po co ich tylu, ale to już inaczej się nie da. Potem na środku została zjawiskowa Joanna Moro… Niestety, czar prysł, kiedy tylko otworzyła usta do śpiewu…No, ja się tak śmiałam, że po występie „następczyni Anny German” musiałam iść do łazienki umyć twarz, bo mi się makijaż rozmazał. Aktorka zagrała świetnie w serialu. I tylko w licznych wywiadach żałowała, że nie pozwolono jej zaśpiewać w filmie, a chciała, mogła i wszystkie piosenki znała, w końcu jest aktorką śpiewającą. Podobno realizatorzy wymówili się tym, że barwa jej głosu bardzo różni się od głosu German. Oj, różni się, różni… Joanna Moro nie ma wcale głosu do wokalu. Ma głos brzydki, płaski, trochę skrzeczący i malutki. Podkręcałam fonię w tv i nic, wciąż jej nie słyszałam. Tekst i frazy podawała, jak początkująca amatorka. Nie miałaby żadnych szans w konkursach. Do tego doszedł brak słuchu. Jeździła po nutach, jak rowerzysta po kartoflisku i rzadko trafiała na właściwy ton. Nie znam jej innych dokonań aktorskich. Możliwe, że jest niezłą aktorką. Na pewno jednak nie powinna śpiewać niczego więcej, niż „sto lat” na uroczystościach rodzinnych. I nie wymawiać się tremą, przecież powinna umieć nad tym panować… Poza tym oba wczorajsze koncerty obejrzałam z zainteresowaniem... Jak one do siebie pasowały! Pierwszy, czyli „premiery”(które zresztą wcale premierami nie były, bo większość piosenek jest dość znana) pokazał, że zwyczaj ostatnich lat słabo się sprawdza. Artyści pasjami lubią sami dla siebie pisać piosenki. Różnie im to wychodzi, w dodatku nie dają swoim możliwościom wokalnym żadnego wyzwania. Wygrali bracia Golcowie i słusznie, bo przynajmniej ich piosenki są konsekwentnie dobrze pisane, choć też już tak nie powalają. Drugi koncert – ten dla debiutantów był ciekawszy. Pokazał kandydatom na zdobywców estrad, co  to jest piosenka. Niby łatwa, lekka a piekielnie trudna czasem. Nie wszyscy sobie poradzili z piosenkami Maryli Rodowicz, pisanymi przez najlepszych autorów i tak znakomicie zaśpiewanych. Nie wszyscy z wykonawców zauważyli, że jej piosenki to piosenki ze znakomitą melodią ale przede wszystkim tekstem. Miejmy nadzieję, że chociaż poczuli różnicę…Wygrała absolutnie zasłużenie Natalia Sikora, która doskonale wiedziała co i o czym oraz po co śpiewa. Ten koncert miał jednak wadę – był fatalnie prowadzony. Borys Szyc, wsparcie dla naszego „dobra narodowego” czyli pani Maryli - nie sprostał zadaniu. Starał się chłopina, ale to jednak nie jego sztuka. Szkoda, że Artur Andrus nie przyszedł do pracy na drugą zmianę... , 