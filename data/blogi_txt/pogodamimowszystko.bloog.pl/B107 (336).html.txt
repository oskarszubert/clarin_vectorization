Obejrzałam wczoraj w TV film Marcela Łozińskiego "Chemia".To gatunek zwany "gadające głowy". Widzimy tylko twarze bohaterów. Zero komentarza. Wszystkiego musimy się dowiedzieć z wyrazu tych twarzy, z tego co i jak mówią.To zapis rozmów ludzi, którzy przychodzą do szpitala na chemie, czyli wlewy kroplówkowe. Są chorzy na raka. Różne odmiany. I różne stadia. Starzy. młodzi. Kobiety, mężczyźni. Spędzają pod kroplówką po kilka godzin.Jedni leżą, inni siedzą. Niektórzy są sami,  przy innych siedzi mąż, matka, syn...Rozmawiają o wszystkim. O planach na życie i o ich braku. O konieczności zachowania pogody ducha i o realnej ocenie swojego stanu oraz szans.Pocieszają się wzajemnie, ale także płaczą.Muszą sobie jakoś poradzić z tym, co nagle na nich spadło.  Przy czym buntują się młodsi, starsi jakoś  inaczej przyjmują diagnozę. A może sobie lepiej radzą? Bo czyż wymagać siły od  młodej matki, która zostawia półroczne dziecko? Albo chłopaka, który jest niezadowolony z wyników swojej matury i teraz nie wie, czy zdąży ją poprawić, by zdawać na studia...To w metodzie bardzo skromny film. Bez fajerwerków formalnych. Cały czas zastanawiałam się, jak reżyser potrafił wydobyć z bohaterów taką naturalność, mimo  sytuacji i tak bliskiej obecności kamery? Bo ci ludzie są szczerzy, to się czuje. Sytuacja jest bardzo intymna, bowiem oni wiedzą już, że pierwsze  15 minut będzie dobrze, ale potem przychodzą tak dobrze znane i nienawistne objawy. I mimo woli zazdroszczą tym, którzy  ich nie miewają. Z lękiem czekałam na zakończenie, na szczęście nie pojawił się spis bohaterów z adnotacją o ...dalszych losach. Ostatnie sceny, to wychodzenie szpitalnym korytarzem do świata.Mam nadzieję, że  udało im się. Wszystkim. 