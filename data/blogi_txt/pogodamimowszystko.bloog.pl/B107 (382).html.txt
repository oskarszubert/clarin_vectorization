Wielka polityka  wszędzie, już nawet żelazka nie można włączyć (stary dowcip, a się przydaje).A ja sobie upiękniłam balkon. Nakupiłam pelargonii, kilka komarzyc i całe popołudnie wsadzałam, klepałam, ugniatałam ziemię. Przy okazji wyrzuciłam kilkanaście nie wiem, po co trzymanych doniczek ogrodniczych, dwie reklamówki zużytej ziemi i  różnych śmieci. Zamiotłam, poustawiałam skrzynki i powiesiłam donice zgodnie z planem.Teraz patrzę na gorejące pelargonie i czekam, aż powschodzą nasturcję - zwyczajna i jakaś egzotyczna, kędzierzawa, lobelie, fasolka bardzo egzotyczna. Fakt, zimno jest, to i nasionkom nie będzie śpieszno do świata.Ale natura zrobi swoje i będzie dobrze. na razie kwitną tylko białe i czerwone skalnice, rojniki z dnia na dzień mają większe oczka a rozchodniki coraz większe liście. Nie powiem, trochę kasy wydałam. Ale nie mogłabym znieść  balkonu pustego i zimnego, którego ozdobą byłaby tylko bariera i widok. 