Dziś w "Polityce" rozmowa Janiny Paradowskiej z Lechem Wałęsą. Oczywiście, o książce jego żony. Po pierwsze - podziwiam odwagę Wałęsy, nie musiał się na tę rozmowę zgodzić, mimo, że obiecał. A podziwiam, bo każde wypowiedziane słowo w tej sprawie - to ból. Męski, mężowski ból.Przyznał też, że ta książka wywróciła jego spokojne, idealne małżeństwo. Bo on uważał je za idealne. A po drugie - pan i władca i tak niczego nie zrozumiał. To dla niego jakiś głupi bunt kobiety, która przecież chyba miała z nim dobrze, bo nigdy nic nie mówiła, nie prosiła... I on teraz, kiedy ma czas o tym pomyśleć, ostatecznie może jej od czasu do czasu kupić ten kwiatek. Wałęsa jest sprytny, nawet w żalu i urażonej męskiej dumie. Rzecz przemyślał i broni się tak, że to nie do ruszenia. Bo on, proszę ja was - tak został wychowany, że kobieta jest w domu a on ma ten dom utrzymać. Taki był jego dziad, taki ojciec i traki jest on. I on utrzymywał. No, może nie zawsze, ale utrzymywał. Więc, w zasadzie o co Danuśce chodzi? Powiedział jeszcze, że gdyby chciał mieć kobietę społecznie aktywną, ożeniłby się z inną. Oj, on chyba nie wiedział, z kim się ożenił... 