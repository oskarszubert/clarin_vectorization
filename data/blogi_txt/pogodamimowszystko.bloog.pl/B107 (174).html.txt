Zżymam się, kiedy słyszę, jak ktoś mówi, że nie pojedzie więcej np.do Grecji, bo tam jest bardzo brudno...Albo, że kraje arabskie czuć brudem, śmieci trzeba  butami odgarniać.. A już taka Wenecja! Nie dość, ze kanały śmierdzą, to pełno w nich śmieci... Itp., itd... Byłam w tych krajach i paru innych. Kanały w Wenecji czuć wodą stojącą, w Grecji jest w niektórych miejscach nadzwyczaj czysto...Czyściej, niż u nas... A jak jest u nas? No, trudno nas nazwać krajem czystym.  Każdego roku wiosna odsłania zarzucone butelkami i kartonikami po soczkach krzaki, zarzucone opakowaniami po papierosach i zużytymi zapalniczkami chodniki, drzewa są ozdobione  reklamówkami, w parkach wokół ławek błyszczą torebki po czipsach, walają się sterty petów i łupin słonecznikowych. Psie kupy to przy tym pikuś. Jeśli nie ma puszek, to tylko dlatego, że zbierają je złomiarze i osiedlowe lumpy. Cała reszta umaja nam pejzaż miejski. Są jeszcze chusteczki higieniczne, torebki po prezentach, papierki po cukierkach i lizakach, gazety.... A wyjdźmy na wiosenny spacer lekko za miasto, na miejskie lub podmiejskie tereny rekreacyjne! Leżą rozprute worki ze śmieciami wyrzucone z aut lub pozostawione po imprezkach pod chmurką. Jesteśmy nieziemskimi brudasami.  Nie należy do rzadkości widok obierającej pomarańczę wprost na chodnik  mamy. Zaś ewenementem jest mama, która zwróci uwagę dziecku rzucającemu opakowanie po batoniku na trotuar albo klatkę schodową we własnym bloku. I wcale nie tłumaczy nas fakt, że co 5 kroków nie stoi kosz na śmieci. W Grecji, Tunezji czy  Turcji też nie stoi. 