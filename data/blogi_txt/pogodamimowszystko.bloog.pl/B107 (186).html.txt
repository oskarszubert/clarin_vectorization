To bardzo dobrze, że tyle się ostatnio mówi o seniorach, ludziach dojrzałych, 50, 60 i 70 plus. Jak zwał, tak zwał, nie da się już ukryć, że ludzie starsi, niż dwudziestoletni single z wrodzoną umiejętnością posługiwania się elektronicznymi gadżetami, wyższym wykształceniem i pięcioma podyplomowymi zasuwający w  marketach i korporacjach istnieją na świecie. W dodatku starzejemy się, jako społeczeństwo w zastraszającym tempie. W dodatku mnóstwo  dzieci urodziło się w Anglii, Irlandii albo jeszcze gdzieś i średniej wieku Polaków nie ma kto zaniżyć. Ruch senioralny więc kwitnie, choć jeszcze nie w każdym aspekcie. Handlowym akurat nie, ale już turystycznym tak. Katalogi dużych biur reklamują hotele dla dorosłych, gdzie rodziny z dziećmi nie mają wstępu. Hiszpania a ostatnio bodaj Cypr proponują wczasy dla seniora. Co prawda, poza sezonem i w hotelach o tylu gwiazdkach, że dużo taniej nie wychodzi, ale zawsze. W każdym mieście powstaje Uniwersytet III Wieku, który wreszcie nie jest spotkaniem z prelegentem z łapanki, ale miejscem, gdzie można spotkać ciekawych ludzi i naprawdę się czegoś nowego za swoje własne pieniądze nauczyć. Jest dobrze? Niby jest. Ale zauważyłam skłonności do tworzenia się enklaw wiekowych. Ostatnio kobiety polskie założyły sobie stronę kobiety50plus. Nie wchodzę.Wolę wolność. Wolę, kiedy seniorzy, do których także się już zaliczam pozostaną w społeczeństwie na tych samych prawach, jak wszyscy. Bez dzielenia. Tego się powinniśmy nauczyć. Podoba mi się, że w sieci nie ma kategorii wieku. Nawet, jeśli w profilu napiszesz, że masz te swoje lata i tak się usilnie potrafi cię "zapr" nastolatek.I to moja sprawa, czy odpowiem na owo zapr. czy nie. Wkurzają mnie zachwyty, że pani 70-letnia umie obsługiwać komputer! Bo to nie wiek sprawił, że musiała się specjalnie tego uczyć. 