Nie wiem, jak to robią gwiazdy, że wychodzą z limuzyn na czerwony dywan a suknie na nich jakby dopiero zdjęte z wieszaka. Normalne osoby mają zagnieciony tył sukni, plecy, nie mówiąc o tych różnych falbankach, trenach, draperiach...  Jeszcze w czasie studiów potrafiłam w świeżo wyprasowanej spódnicy przejechać tramwajem pół miasta na stojąco. Tylko po to, by wkroczyć na uczelnie i przepromenować holami i korytarzami w nienagannej kreacji, gładkiej, jak blacha. I wcale nie byłam jedyna... Dziś się z tego śmieję.  A przypomniało mi się to, co powyżej, bo wyciągam właśnie z pawlaczy letnie ciuchy. Wygniecione są niemiłosiernie.  Oczywiście, prasuję je przed założeniem. Także po praniu. Ale: - niekoniecznie na blachę, zwłaszcza te bawełniane, - prasuję tylko raz, po praniu. Potem odwieszam i zakładam lekko przygniecione... - siadam, kiedy mogę, zwłaszcza w autobusie, bo mam kłopoty z błędnikiem i "odprasowana" latałabym po całym wnętrzu auta. Dziś mam ciuchy od razu pogniecione i bardzo mnie taka moda raduje. Jednak nadal nie kupuję rzeczy, przy których metka pokazuje żelazko z trzema kropkami. Bo jak się ciężko prasuje to się łatwo gniecie. Dotyczy to szczególnie lnianych strojów. W pewnym stopniu też z wiskozy, która gniecie się od samego patrzenia oraz wiszenia, w dodatku brzydko. Wyjeżdżając poza dom - nie zabieram żelazka ale zabieram rzeczy, które mogę odparować np. w łazience lub które nie gniota się tak, że nie nadają się do założenia.  Na szczęście, ubieram się w stylu, który toleruje niedoprasowanie, zagniecenia wynikające z użytkowania... I tylko niektóre rzeczy muszę czasem wyprasować na blachę... To dam radę. 