Kiedyś mówili się, że  nie warto kupować taniochy, bo to w rezultacie drożej wyjdzie... Trzeba bowiem zbyt szybko kupić nowe w miejsce tych marnych, szybko się zużywających. Rzeczy miały być przede wszystkim trwałe, wytrzymać wiele sezonów, zim, lat i wiosen. I jeszcze przechodziły na potomków, jak np. meble. I tak było, bowiem rzeczy, szczególnie odzieży nie kupowało się tak często. I nie  bieda bywała tego przyczyną. Po prostu nie kupowano nowych butów, palta, sukni tylko dlatego, że moda się zmieniła, ze trzeba najnowszy krój dżinsów mieć albo...ciuch się znudził.  Dziś obnoszenie fasonu z zeszłego sezonu nie uchodzi. I temu hołdują zarówno bogaci jak i biedni, znani i nieznani. To samo zresztą dotyczy wyposażenia domowego a także gadżetów elektronicznych - telefonów, smartfonów i całego tego okablowania. Pamiętam, jak kiedyś ze zdumieniem oglądałam sceny z amerykańskich filmów. Nie "szanowano" tam przedmiotów, szczególnie ciuchów. Wszystko wrzucano do pralki, nikt nie składał pieczołowicie sweterków, bluzek i majtek. O prasowaniu czegoś poza koszulami i bluzkami do kostiumów służbowych mowy nie było. Dziś tak jest i u nas. Także dlatego, że wiele rzeczy prasowania nie wymaga. Sama ręcznie piorę tylko cienkie rajstopy. Czasem jakiś sweterek, bo obawiam się deformacji a lubię ciuszek. Więc kupowanie drogiego zwyczajnie się nie opłaci. Bo i tak po sezonie  trzeba wymienić część szafy, by zrobić miejsce dla nowych, modnych, na  czasie. Oczywiście, kto ma kasę i chce - proszę bardzo. Stać go na wymianę najdroższej, oryginalnej torebki czy butów po sezonie.  Ale ja  bardzo drogą torebkę muszę nosić długo, kiedy się już na nią wykosztuję. Podobnie spodnie, płaszcz i dres. Dlatego nie kupuję kurtek  lub butów droższych, niż ok.200 zł(zimowe), torebki, sukienki do 100, bluzki i sweterki w sieciówkach...  A co jakiś czas pobuszuję w lumpeksie. Że to mi się szybko zniszczy? Nie ma dramatu. Będzie miejsce na nowe, inne, świeże... 