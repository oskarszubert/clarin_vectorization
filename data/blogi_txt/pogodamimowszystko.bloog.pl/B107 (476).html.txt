Patrzę na paragon otrzymany z kasy jednego z popularnych marketów dyskontowych. Jest  na nim 21 pozycji. Różnych. Kupiłam trochę produktów  spożywczych - chleb, ser, makaron, sałata roszponka, trochę kosmetyków, np. nici do zębów, bluzkę na lato, nawóz do kwiatów i karmę dla kota.  Cena wszystkich, ale to wszystkich produktów kończy się  cyfrą 9. W pięciu przypadkach jest to 49 lub 39, pozostałe to oczywiście - 99. No to nic dziwnego, że nastukałam sobie ponad 100 zł. Nie wiem, jak się ten zabieg oszukujący zmysły klientów nazywa. Na pewno ma nazwę. Wiadomo natomiast z badań rynkowych, ze wystarczy go zastosować a sprzedaż natychmiast wzrasta. Ja wiem doskonale, że do ceny nici dentystycznych brakuje tylko grosza, by kosztowały całe 5 zł. Ale 4,99 wygląda jednak inaczej. jakoś przyjaźniej i łagodniej. Papier toaletowy za 6,99 to nie to samo co za 7 zł, tak bliskie dziesięciu. Wszystko wiem. Ale żeby wszystko w jednym sklepie tak kosztowało???? To dopiero numer! Aż parsknęłam śmiechem na widok paragonu. 