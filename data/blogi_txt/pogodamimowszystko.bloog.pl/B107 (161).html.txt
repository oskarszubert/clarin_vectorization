To już ostatnie dni walki wyborczej. Kandydaci na naszych dobroczyńców dwoją się i troją, by przekonać wyborców, po pierwsze do przyjścia do lokali wyborczych. Po drugie do oddania głosu na nich. Trwa festiwal pomysłów (niektóre odświeżane), dobrych rad i "rozliczeń" poprzedników. Te ostatnie jednak delikatne bardzo. Zwłaszcza w małych miejscowościach. Bo, jak się okaże, ze jednak głosów mało, to przecież nadal tu pozostaniemy, firmy prowadzimy, pracy dla dziecka możemy potrzebować... A potem?  A potem to ten dobroczyńca najczęściej zapomina, co obiecywał. W najlepszym przypadku wytłumaczy się, że się starał, ale to trudne zadania przecież...Spotkania organizował, dyskusje, no, ale to już nie od niego zależało, że się nie udało. Słuchałam paru kandydatów na radnych w swojej okolicy. Są wśród nich tacy, którzy już kolejny raz startują, albo akurat skończyli kadencje.  Ach, jakże przydałaby się dawno zapomniana i ośmieszana obowiązkowa samokrytyka... 