Nigdy nie miałam klasycznych szpilek.  Owszem, nosiłam ze dwa razy botki na szpilkowym obcasie, raz klapki i raz sandałki. Ale to nie to samo, co mocno wycięte czółenka na cieniutkim obcasie i w jednolitym kolorze.  Nawet nie sięgałam po nie na półki sklepowe.  Tak wyszło. Z dwóch powodów.  Kiedy nastał na mnie czas na szpilki - w modzie były takie z wąskimi czubkami. A ja w dzieciństwie niemal odłamałam sobie mały palec u lewej stopy. Na zawsze pozostał grubszy, nieco odstający. Do dziś jest dla mnie pomocnikiem w ustalaniu, czy but będzie wygodny. W wąskim od razu woła ratunku.  Drugi powód to tak uformowana piętą, że wszelkie mokasyny, balerinki i czółenka (a takie są akurat szpilki) nie trzymały się i zapiętki zjeżdżały a buty klapały... Moje wszystkie lekkie buty są sznurowane, z paskami przez stopę lub wokół kostki.  I tak mnie szpilki, czyniące z każdej kobiety demona i wampa ominęły. Miałam, naturalnie wiele butów na niebotycznych obcasach, ale przeróżne słupki, kieliszki i inne nie są ...szpilkami. Nawet, jeśli są czerwone. Odarta z iluś procent  kobiecości zostałam za to ze zdrowymi stopami. Mogę nadal nosić odkryte buty, bo palce są równolegle ułożone, paluchy nie wykoślawiły się i skręciły ku środkowi, nie wiem, co to nabyte haluksy... Jednak jak widzę dzisiejsze szpilkopodobne - te bajecznie kolorowe, na koturnie i z obcasem pod niebo - trochę mi żal.  Ale jakoś daję radę. Podobno, jak kobieta nie ma futra, brylantów i szpilek - nie ma niczego.  Futro i brylanty (no, brylancik...) mam. 