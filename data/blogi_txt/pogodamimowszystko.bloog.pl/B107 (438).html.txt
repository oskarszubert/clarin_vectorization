Jeszcze nie zostałam do końca zdiagnozowana, ale dokonało się. Po dzisiejszej wizycie u lekarza przechodzę do innego obozu. Nazywa się "choruję na..." Będę już "chorować" do końca życia. Regularnie odwiedzać lekarzy, kupować kolejne serie leków...Moje życie będzie się toczyć pod hasłem - to można, tego nie wolno, co dotyczy picia, jedzenia, zajęć i przyjemności. Choroba będzie od dziś nade mną wisieć, jak kat. Można powiedzieć - ale przecież żyjesz! No, fakt i całe szczęście. Na razie cieszę się, że już tak nie boli. Ale ten ból będzie się czaił, pamięć o nim i tym, co zapowiada będzie mi zawsze towarzyszyć... Naiwnie myślałam, że mnie nic nie dorwie, będę się niepostrzeżenie i bezboleśnie, łagodnie starzeć. Nic z tego. Wkroczyłam w nowy etap życia. I nie bardzo mi się to podoba. Mimo, że przestało tak boleć. Bo boleć wcale nie musiało... 