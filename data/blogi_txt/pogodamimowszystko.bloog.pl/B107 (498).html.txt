Patrzę i się dziwię. Przecież to niewygodne, wymagające prawdziwej ekwilibrystyki... Nikt  młodego pokolenia nie uczy, jak się zachować przy stole. Nikt nie uczy, jak trzymać sztućce i jak jedzonko z talerza do otworu gębowego dostarczać... Efekty? Ponieważ szerzy się styl trzymania łyżki lub widelca całą garścią i tuż przy części do nabierania jedzenia - większość osób garbi się niemiłosiernie. Wisi twarzą tuż nad talerzem. Trudno się dziwić, bowiem takim "małpim" chwytem pozbawiają się  mozliwości precyzyjnego poruszania nadgarstkiem. Doniesienie zupy lub czegokolwiek na łyżce do ust bez awarii jest niewykonalne. Po prostu się wyleje. Dlatego nie należy do rzadkości  widok konsumującego pochylonego tak nad stołem, że w zasadzie wygarnia zupę z talerza do ust. Normą staje się pionowe wbijanie widelca w kawałek mięsa, odcinanie nożem kęsa i takim okrężnym ruchem dostarczenie do ust, przy czym widelec jest trzymany, jak łyżka, brzuszkiem do dołu... Inaczej się rzeczywiście nie da. Na szczęście ta metoda jedzenia wyklucza pracowite rozgniatanie ziemniaków na miazgę i mieszanie ich w breję z sosem lub omastą. Ale o tym, by jeść estetycznie, ogarniać jakoś ten talerz i to, co  na nim jest - wie coraz mniej osób. Dlatego widok bywa mało apetyczny... No, chyba, że ktoś jest bardzo głodny, to pochłonie szybko  wszystko. Fakt, że wiele  lokali - i to nie tylko szybkich barów ale i restauracji ma nieznośny zwyczaj podawania drugiego dania tak, że najpierw kładą ziemniaki(frytki, talarki) na cały talerz i na tym podkładzie umieszczają mięso. Jeśli z boku dołożą packę surówki - jak to jeść? I kto lubi rozmokłe frytki lub wgniecione w mięso ziemniaki? Ale to pokłosie braku rozeznania, jak podawać jedzenie. Szkół  gastronomicznych nie ma, wszyscy poszli na studia i pracują w knajpach z doskoku, w wakacje. Kto ma ich nauczyć? I tak to idzie... 