Przyleciała  do mnie onegdaj przyjaciółka z prośbą o pomoc. Była sobie szczęśliwą prawie mężatką oczekująca narodzin dziecka. Dziecko ich  w trakcie przygotowań zaskoczyło, więc ślub musiał być odłożony do czasu narodzin. Więc była sobie szczęśliwą matką. Rodziny obie nie posiadały się ze szczęścia. Było tylko jedno ale, które rosło i rosło, aż stało się nie do zniesienia. Otóż narzeczony a potem też i ojciec zamieszkał z nią, bowiem ciąża była trudna a ona  mieszkała sama w swoim gniazdku. Po kilku tygodniach euforii, ze zatwardziały kawaler wreszcie ułożył sobie życie okazało się, że teściowa nie potrafi przyjąć do wiadomości, że sytuacja jest nowa. Poczuła się porzucona.  Nadal dzwoniła po syna, by jej w czymś pomógł, np. otworzył  zaklinowana kłódkę do piwnicy albo wymienił uszczelkę w baterii. Albo gdzieś podwiózł czy odwiózł. Męża od dawna nie prosiła, synek robił to lepiej i bez szemrania. A on leciał nadal na takie żądanie, znaczy prośbę. Przyjaciółka nie jest głupia i życie zna. Spodziewała się pewnych komplikacji. Ale nie aż takich. Jednak stanowcza "prośba" o klucz (na wszelki wypadek) okazała się tą kroplą, która przelała czarę. Poczuła, że ma dość uwag o jej stroju, sposobie trzymania dziecka i temperaturze kaszy. Ma dość obiadów u teściowej co drugi dzień i obowiązkowej u nich niedzieli. Itp, itd, to znany syndrom. I co jej teraz poradzić? Jak odciąć  syna od pępowiny? Jak nie pozbyć się rodziny ale ustawić wszystko we właściwych torach? On nie widzi problemu... Rzucić go? Teraz? Kiedy jest dziecko? Kiedy w szafie wisi garnitur i suknia jako zapowiedź wspólnego życie? Trudno czasem poradzić i w dodatku dobrze a nie zaszkodzić. Bo pojęcie dobra bywa trudne do określenia. Nie można nawet własnej miary przykładać. Kiedyś poradziłam kobiecie, której mąż poszedł w tango zmianę kluczy do mieszkania a potem trzeba było nowe dorabiać. Dla niego. Odbyłyśmy długą, serdeczną rozmowę. Opowiedziałam jej o znanych mi podobnych sytuacjach, o typowości sytuacji też... Mam nadzieję, że dodałam jej sił. Bo podawania rozwiązania sytuacji nie odważyłam się. 