Kiedy dostałam pierwszy długopis, każda próba użycia wywoływała komentarze, by nie mazać na próżno, bo się wymaże. Tak go szanowałam, że w końcu wysechł i musiałam wymienić wkłady. Tak, tak, wkłady się wymieniało lub ...napełniało tuszem w specjalnych punktach usługowych. Dla wielu ludzi to był znakomity interes.  A mój długopis był cudny! Metalowy i czterokolorowy. Naciskało się  z góry odpowiedzni "klawisz" i z szerokiej obudowy wysuwał się stosowny wkład : zielony, czerwony, niebieski i czarny.Żadnego tak dobrze nie pamiętam. Jeszcze podczas studiów miałam ulubione długopisy i jeden przetrwał ze mną całe pięć lat. Potem, już w pracy - pani administracyjna  miała pęki wkładów - cieniutkich zwyczajnych i metalowych "chińskich". Wymieniała na żądanie. Wszystkie pasowały. Długopis służbowy to była zdobycz socjalna pracownika. Każdy musiał otrzymać, raz w roku. Przedmiotem rozważań bywało, jakie też w tym roku zakupią nam długopisy... Potem były czasy reklamówek, oryginalnych, ciekawych w kształcie. Pilnowało się tych najoryginalniejszych. Dziś na coś takiego, jak długopis rzadko się zwraca uwagę. Podczas  targów, giełd i pokazów można nabrać ich całe pęczki. Najróżniejszych, czasem naprawdę ładnych.  Po wypisaniu - po prostu wyrzuca się do kosza. Nikt wkładów nie wymienia, a punkty napełniania to historia... Właśnie zrobiłam porządek w kubeczku na długopisy przy komputerze. Cała garść poszła do pojemnika na plastiki. 