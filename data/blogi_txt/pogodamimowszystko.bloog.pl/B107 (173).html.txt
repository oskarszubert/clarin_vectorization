Nie można powiedzieć - udział w tych wszystkich szansach, mamtalentach i innych może dać szansę na karierę.  Ale musu nie ma. Przynajmniej realizatorzy takiego musu nie mają. Ostatnio wiele się o tym pisze, odczarowując te programy realizowane ściśle według pomysłu, jako programy czysto rozrywkowe. Bo przecież nikt nie uwierzy, ze ktokolwiek da szansę osobie bez głosu, bez gustu muzycznego, z wadami wymowy, bez wykształcenia. Albo na jaka karierę liczy pani śpiewającą całe dorosłe życie w chórze osiedlowym oraz kościelnym  i dopuszczona  na ekrany w wieku 67 lat? Za to bawimy się setnie, widząc, jak zmaga się z rapem, rockiem czy balladą wymagającą  znakomitego głosu oraz warsztatu. Są osoby, które dla zabawy i przygody biorą udział w tym widowisku próżności. Takie lubię. I jestem przekonana, że Steczkowska czy Cerekwicka dałyby sobie radę i bez telewizyjnej szansy, choć one akurat potrafiły ten moment wykorzystać. Ale ileż, nawet nieźle śpiewających, tańczących, grających osób nigdy poza tę rampę telewizyjnej sceny nie wyjdzie? Przykładów jest mnóstwo. A i tak najlepiej bawią się jurorzy. Nawet lepiej, niż widzowie. Chociaż nie. Najlepiej bawią się operatorzy telefoniczni i księgowy w tv. Bo kasa z esemesów płynie wartką strugą. i wpada w czarną dziurę.Bo przecież nikt tych głosów nie liczy. 