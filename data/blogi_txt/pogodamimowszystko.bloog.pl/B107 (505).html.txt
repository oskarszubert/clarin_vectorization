Nazwa przysmaku, artykułów mających nie tyle głód zaspokoić, co przyjemność sprawić też powinna być przyjemna. Taka czekolada. Na początku słychać chrupnięcie, delikatne a potem rozpływa się w ustach. Draże samą słodką chrupkość zapowiadają. Drops jest zawadiacki i czasy młodości przypomina, bo też jedzą je głównie dzieci. A lizak obiecuje rozkoszne lizanie i rozpływanie się smaku na języku. wafle są niezdecydowane - na początku dźwięczne a potem jakieś  miękkie. Bo też takie są. Landrynka, to sama chrupkość, jędrna i nie poddająca się łatwo. Toffi zaś... od razu czuję tę miękkość delikatnie klejącą się do zębów. Baton to coś zwartego, w zawsze tym samym kształcie. Biszkopt, zgodnie z brzemieniem nazwy miękki i wypukły, jak poduszeczka. Kilka dni temu na półce ze słodyczami natknęłam się na stos wściekle kolorowych, błyszczących torebek z wielkim napisem na każdej: ŻUJŻELKI! Żujżelki??? Już nie ma co mówić, jak to brzmi wypowiedziane na głos. Jeszcze gorzej, jak napisane fantazyjnym pismem z podkreśleniem obu liter "ż". Skojarzenia natychmiastowe - coś przeżutego albo do przeżucia i wyplucia. Domyślam się, że to pomoc dla matek małych dzieci, które zbyt wcześnie domagają się gumy do żucia. Niemal słyszę: "Patrz dziecko, to jest też do żucia". Akurat! Dziecko się nie nabierze, choć owe żelki może polubić niezależnie od żucia. Za to głowinę sobie zaśmieci kulawym pomysłem jakiegoś marketingowca z fabryki galaretek. Mnie taka nazwa na pewno nie zachęci do zakupu. Wolę tradycyjne landrynki, czekoladę i wafle. Ostatecznie, nawet lizaka. 