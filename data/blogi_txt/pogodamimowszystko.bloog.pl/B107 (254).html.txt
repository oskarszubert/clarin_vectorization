Oglądam na Planete serię filmów związanych z katastrofą Titanica. To uczczenie setnej rocznicy owej katastrofy i zatonięcia w 2,5 godziny niezatapialnego cudu ówczesnej techniki. Jak się stało, tak się stało, rozłamany na dwie części statek leży na dnie oceanu, na głębokości 4 tys. metrów. Nic nowego już się nie da powiedzieć, możemy tylko obserwować to, co się dzieje z wrakiem. Wczoraj Bob Ballard, ten, który odnalazł statek w odmętach - dramatycznie nawoływał do ochrony statku, do tego,  by nie naruszać spokoju tych, którzy  zginęli, nie wydobywać niczego z wraku... Bo przy dzisiejszej technice nie jest wielkim problemem zanurkowanie na batyskafie MIR albo innym i chwytakami wydobyć talerze, buty, klamki, monety...itp. I to się dzieje... A przecież bez poszanowania zmarłych, w majestacie nauki grzebiemy w grobach. Otwieramy grobowce faraonów, rozwijamy mumie z bandaży i przetrząsamy wnętrzności. A same mumie wystawiamy na pokaz gawiedzi. Rozkopujemy azjatyckie kurhany i to, co znajdziemy przenosimy do muzeów. Albo wpuszczamy turystów między figury... Szukamy grobów średniowiecznych, otwieramy trumny i sarkofagi, szczątki ubieramy w nowe szaty i wstawiamy szybkę w wieko... Ile lat musi upłynąć, by można to było czynić i nikt nie zawoła - dajcie im spokój? Ja wiem, nasza wiedza o dawnych czasach bardzo się poszerza na odkopanych mogiłach.  Ale to jednak mogiły. 