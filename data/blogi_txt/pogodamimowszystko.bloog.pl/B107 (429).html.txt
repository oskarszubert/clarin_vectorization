Mam na myśli wciąż nowe szczoteczki do mycia zębów.  Coraz bardziej wymyślne. Ich zadaniem nie jest jednak to, co nam się wydaje, czyli skuteczne czyszczenie zębów.  Ich zadaniem jest skuteczne czyszczenie kieszeni. Oraz prostowanie zwojów mózgowych. Najpierw były szczoteczki o różnej wielkości główek. To jeszcze rozumiem, sama używam od tego czasu takiej z małą, bo wszędzie nią dotrę. Kolejne pomysły to różnicowana twardość (czy też miękkość) włosia, co jeszcze miało uzasadnienie, choć już następny pomysł mający na względzie silę docisku szczotki do zębów i dziąseł mniej. Pojawiły się bowiem szczotki z ruchomą główką dla ...dopasowania ucisku włosia do preferencji i wrażliwości. Pamiętamy tę reklamę z pomidorem. A przecież wystarczy  regulować to dłonią... Potem przyszła era włosia. A więc włosie pod różnymi kątami, różnej długości i twardości, z miękkimi "bolcami" z gumy czy silikonu. W niektórych włosie krzyżuje się wzajemnie, w dodatku każde pasmo ma inny kolor. Następnie był hit w postaci szorstkiej  główki, aby czyścić...wnętrza policzków i język. Najnowszą zdobyczą producentów jest szczoteczka z ruchomymi  skrzydełkami czy przęsłami, podobno po to, by otaczać włosiem zęby i wszędzie dotrzeć. Znaczy - otaczać nasze zęby opieką... Wszystko to są, jak mówi moja znajoma "burżujskie wydumki". W szczoteczce chodzi bowiem o trzy rzeczy - by ją mieć, by jej regularnie używać i by co kwartał zmieniać. 