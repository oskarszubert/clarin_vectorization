Nie mamy prawa jazdy.  Nie mamy samochodu.  Mamy za to swoje lata i już nam się mieć go nie chce. Umiemy żyć bez auta, choć przyznam, ze nieraz przydałoby się wskoczyć za kierownicę i szybko się gdzieś dostać. Kilka dni temu, kiedy byliśmy w obcym mieście - musieliśmy zapytać o dojazd do pewnego punktu. Udzielono nam informacji. bardzo szczegółowej. Tylko - przetłumaczonej od razu  na język prowadzącego samochód. Jak się zorientowałam - poprosiłam o inną ścieżkę dostępu do owego punktu, np. tramwajem. - A to państwo bez samochodu...- zdziwiła się kobieta, kioskarka na dworcu kolejowym zresztą. Kiedyś spotkałam się nawet z reakcją: "a nie wygodniej było przyjechać autem.." *** Brak samochodu już nie jest poczytywany za dziwactwo, przejaw  braku odpowiednich pieniędzy... Po prostu - nie mieści się w głowie, nie jest przyjmowany do wiadomości. Że jeszcze są tacy ludzie???? I jak oni żyją??? Stanowimy też czasem kłopot, bo trzeba nas zabrać i podwieźć lub czekać, aż przyjedziemy czymkolwiek innym. W najlepszym przypadku taksówką, ale z miasta do miasta to już raczej nie wchodzi w grę i trzeba czekać na pociąg lub autobus. Trudno. Tak już dożyjemy dni swoich. Ale popieram  każdego młodego człowieka, kiedy robi jak najszybciej prawo jazdy. To dziś znaczy tyle, co dawniej gra na instrumencie, jazda konna, kroki walca angielskiego i malowanie akwarelką pejzaży. 