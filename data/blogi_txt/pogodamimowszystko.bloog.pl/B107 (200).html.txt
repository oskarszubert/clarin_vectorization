Dziś podobno jest taki dzień.  Nie wiem, po co? To podobnie, jak z dniem bez samochodu, windy, ciepłej odzieży i ogrzewania mieszkań... Może to dzień na refleksje, bo nikt nie wyłączy dziś komóreczki. Nie po to ją ma...:) No, to tak. Uważałam, że nie jestem przez to małe wielkie urządzenie zniewolona. Wyłączam bez żalu aparat, kiedy idę do kina, na koncert, wernisaż, spotkanie...I nie jestem z tych, co się z fotela nie podniosą, nim nie włączą  telefonu na powrót.  Wyłączam telefon, kiedy wyjeżdżam za granicę. Kto ma wiedzieć, ten wie, ze mnie nie ma. A i tak w razie wojny oraz pożaru nie wrócę natychmiast, bo nie mam jak, jak jestem na wczasach w Tunezji. No, i nie narażam siebie oraz rozmówcy na koszty a siebie stres z powodu niemiłej wiadomości. Tak też zrobiłam ostatnio. Telefon leżał w czeluściach torebki, by być ewentualną pomocą (jest tam numer do ambasady na przykład). Oczywiście - wyłączony. Ale wszyscy dookoła je mają włączone. I często łapałam się na mimowolnym nasłuchiwaniu, czy to nie mój...  Było to dla mnie nieznośne, ale nie potrafiłam widocznie siebie wyłączyć...:) 