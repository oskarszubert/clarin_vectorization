Tak to już jest - latka lecą i niedobry czas zabiera to i owo... Nie wszystkim jednakowo odbiera  zdrowie, kondycję i głos... Przy takiej okazji widać, jak bardzo liczy się warsztat. Bo większość mocno dojrzałych gwiazd radziła sobie z brakami wokalnymi znakomicie właśnie dzięki warsztatowi.Dlatego nic nie można zarzucić występom Ireny Santor, Jerzego Połomskiego, Krystyny Prońko, Haliny Frąckowiak, Hanny Banaszak... Znakomitą formę wokalną pokazali Jan Pietrzak i Andrzej Dąbrowski. A to wszystko towarzystwo 60+, a nawet 70+. Obejrzałam koncert ze sporą przyjemnością. I nie przeszkadzały mi drżący głos Sikorowskiego i pełna emocji melorecytacja Stana Borysa. Maryla Rodowicz była, jak zwykle klasą sama w sobie, choć może już powinna częściej korzystać ze wsparcia chórków. Znakomicie sprawili się prowadzący. Zarówno para weteranów przy stoliku, jak i Piotr Polk oraz...Joanna Moro. W tej roli aktorka okazała się niezła. Może czasem leciutko szarżowała, ale wybaczam jej to, bo na pewno czuła na sobie spojrzenia po nieudanym występie pierwszego dnia. Niestety efektem był też brak piosenki "Eurydyki tańczące", ale może lepiej... Ucieszyłam się widząc na estradzie Małgorzatę N. Występ Natalii Niemen można różnie oceniać, mnie ona przede wszystkim tak przypominała ojca (także w tej dawce  smrodku dydaktycznego, jaki zaserwowała), że nie umiem na razie spojrzeć na nią inaczej. Ucieszyłam się zaś, bo może to oznaczać, że ktoś przetłumaczył żonie Niemena, że Czesław może niekoniecznie chciałby być zapomniany... Zabawny był występ Jana Młynarskiego. No, i uratował od blamażu organizatorów. W drugiej części koncert stracił trochę tempo i temperaturę. Epoki przebiegano szybciutko i nie zawsze z jakąś logiką. Ale z drugiej strony - nie jest łatwo podsumować 50 lat, takie 50 lat! 