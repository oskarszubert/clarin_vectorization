Podobno to lepsza powieść, niż ta pierwsza, debiutancka czyli "Do światła". Tak wsiąkłam w klimat tych jednak mrocznych opowieści o życiu ludzi w dwadzieścia kilka lat po Katastrofie, że chyba nie umiem ocenić. Fakt, że mnie się ta bardziej podoba, bo  daje pierwszy sygnał, że ludzie zamknięci w metrze chcą wyjść na powierzchnię i czynią pierwsze kroki. Może kroczki, ale jednak. Poza tym autor po sukcesie pierwszej powieści wyraźnie czuje się pewniej w budowaniu wątków, postaci, zarówno ludzi jak i fantastycznych stworów-mutantów. Tym razem stalker Taran wykonuje dwa zadania. Jedno, to zlecenie znalezienia winnego zrzucenia bomby atomowej na Moszczny - siedlisko ludzi żyjących jakimś zrządzeniem losu i fizyki nie w lochach, lecz znacznie bliżej słońca i nieba. Wykonuje je z metodyczną, beznamiętną skrupulatnością. Drugie - to szukanie przybranego syna Gleba, podstępnie porwanego  przez klan ogryzków. Oba zadania to się łączą, to rozdzielają, by wyjaśnić się w zakończeniu.  Tę powieść można bez problemu czytać nie znając poprzedniej. Oczywiście, obie są powiązane, ale przede wszystkim miejscem i czasem akcji - czyli petersburskie metro, rok 2033. Łączą je też bohaterowie - wspomniany stalker Taran, jego syn Gleb, dowódcy stacji i ich mieszkańcy. No, i wielka tajemnica, jaką jest legenda o podziemnym bunkrze, w którym skryli się i wciąż mieszkają ówczesne petersburskie VIPy i ich potomkowie. Diakow nie zabija złotej kury, dowiadujemy się tylko, że ów bunkier nazywany jest Edenem. A czy na pewno istnieje, czy Czarny Sanitariusz faktycznie jest jego stróżem? Czy kilkuletnia Aurora naprawdę stamtąd przyszła? To już pewnie materia na następne opowieści. Coś się jednak zdarzyć musi, bo ludzie uwięzieni na lata w ciemnych  podziemiach metra zaczynają się degenerować, wymierać, coraz bardziej zaciekle walczyć między sobą. Z powierzchni już nie ma czego przynieść, zastępcze jedzenie (herbata, polewka, zupa z grzybków) przestaje wystarczać nie tylko kubkom smakowym i powonieniu ale organizmom.  Czy po to, by dać nowy impuls tym znękanym, bladym ludziom zjawiła się pucołowata, rumiana dziewczynka o znaczącym imieniu Aurora? Możliwe. Andriej Diakow, W mrok, Insignis 2012 