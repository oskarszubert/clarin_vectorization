Dostałam od znajomej  przesyłkę mailową. Zaproszenie do skorzystania z niebywałej okazji! Kosztować mnie będzie jedyne 5 zł i kilka chwil. Zarobić (to nie jest najlepsze słowo) nawet kilkanaście tysięcy. Za nic. W moich zamierzchłych czasach szkolnych  była moda na łańcuszki pocztówkowe. Wysyłało się widokówkę z obrazkiem swojej miejscowości w odpowiedzi na otrzymaną od kogoś kartkę, na której było pięć adresów. Adresowało się na pierwszy. W miejscu na korespondencję trzeba było przepisać  te pięć adresów, pierwszy się usuwało, w to miejsce podawało swój. A może wysyłało się pięć pocztówek? W efekcie można było być zasypanym  potokiem widokówek z różnych stron kraju. A czasem łańcuszek urywał się, bo ludzie nie wysyłali pocztówek, czasem wyrzucali taką kartkę do kosza. Otrzymana dziś przesyłka jest klasycznym łańcuszkiem. Tyle, że zamiast kartek trzeba wysłać na pierwszy numer konta 5 zł. Potem numer usunąć, na końcu dopisać swój numer konta i rozesłać list do iluś tam osób. Już nawet nie doczytałam do ilu. Najbardziej rozbawiły mnie dwie rzeczy. Autor  łańcuszka powołuje się na pomysł jakiegoś Japończyka, który podobno wymyślił tę zabawę. Nie wysilił się zamieniając pocztówki na numery kont. Po drugie list zaleca, by wysyłając pieniądze nie pisać od kogo, w miejscu nadawcy postawić XXX. Zabawne! W naszym numerze konta jest wszystko zakodowane, specjaliści wiedzą, jak odczytać to, czego by akurat potrzebowali. A poza konkursem - zastanawiam się, po co jeszcze takie zabawy się urządza? Naiwnych nadal nie sieją? 