W dawanych, dawnych czasach, czyli za komuny maj był początkiem organizowania tzw. czynów społecznych.Zaczynało się już w szkole średniej, kiedy to cała szkoła szła do miejskiego parku czy inne tereny rekreacyjne i sprzątała pozostałości zimy - zeschłe, zbutwiałe liście, trochę śmieci (kiedyś tak nie śmiecono, jak dziś). Niekiedy sprzątaliśmy otoczenie szkoły albo jakiegoś ważnego urzędu.A gdy zaczęłam karierę zawodową - również raz w roku chodziło się na czyn. Partyjny, bez względu na przynależność. I znów najczęściej były to nieskomplikowane prace porządkowe. Dawano nam  narzędzia, o rękawicach chroniących ręce nienawykłe do twardych trzonków grabi i szpadli nikt nie myślał. Najwyżej zagorzałe elegantki, które zresztą delikatnie obśmiewano.A potem leczyło się pęcherze we wnętrzach dłoni i czyściło obuwie z mokrej ziemi.Niezbyt te czyny lubiłam, właśnie z powodów praktycznych. Ale z drugiej strony - czyż te integracyjne wyjścia z pomieszczeń pracowniczych nie były lepsze, niż dzisiejsze imprezy integracyjne? Wtedy kończyło się ogniskiem, kiełbaską i kieliszkiem wódeczki. A dziś integracja to czasem totalna dezintegracja z poważnym uszczerbkiem na zdrowiu... Czas spędzało się na powietrzu, gawędziło, przekomarzało...Ileż się zawiązało przyjaźni i sympatii... A i nie tylko, bo kolega z trzeciego wydziału okazał się taki wesoły, dowcipny, opiekuńczy, męski.. (niepotrzebne wyciąć). I taki zgrabny przy tych grabiach, a silny przy taczce... :)No, i zamiast śmietniska wokół wyznaczonego i opłaconego terenu na ognisko zostawiało się wysprzątane  miejsca. 