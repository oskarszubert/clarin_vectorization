Nie ma miesiąca, by na skrzynkę nie trafił jakiś apel o pomoc. Rozsyłają znajomi, sieci, portale, organizacje (skąd mają adres?). W niemal każdej gazecie jest stroniczka, na której zawsze, ale to zawsze są rameczki z prośbą o pomoc. Wykonane profesjonalnie. Fotki takie, że chyba na zajęciach z marketingu albo psychologii stosowanej student dostałby szóstkę z wykrzyknikiem. Serce staje na sztorc. Kto prosi? Rodzice chorych dzieci i tych urodzonych gorzej, którym potrzebna kosztowna terapia, by ich życie nabrało jakiegokolwiek sensu,  ludzie po wypadkach i nagłych zachorowaniach. Zawsze odpowiednia fotka - prawdziwa parada dzieci łysych, kobiet w chustkach, uśmiechniętych i tak szczęśliwych  do niedawna... W internecie na  różnych portalach  ikonki i tekst, że wystarczy kliknąć w słoneczko, pajacyka, śledzika, że to tylko 3, 50, 100 groszy... I co ja mam z tym zrobić? Przecież, gdybym odpowiadała na każdy taki apel, rychło sama musiałabym  takowy zamieszczać. Nim umarłabym z głodu, wyrzucono by mnie z mieszkania za niepłacenie czynszu...Mieszkania zimnego, bez prądu, wody i gazu... Wybrać jednego? A kogo? Według jakich kryteriów? Ten system zbierania środków na cokolwiek - leczenie, rehabilitacje, leki odbieram, jako nadużycie, jako świadome budowanie we mnie poczucia winy. Jestem zdrowa, szczęśliwa, planuję wakacje, kupiłam sobie bluzkę, a tam... Nigdy nie zarabiałam dużo, zawsze poniżej średniej krajowej, za komuny i teraz. Taki zawód wybrałam. I nie starałam się, bo lubię też pożyć, a nie uprawiać wyścigi szczurów. Oszczędzam, rezygnuję z pewnych wydatków, by mieć na inne.Wrzucam raz w roku do puszki WOŚP sporą kwotę. Kolejna, zawsze dramatyczna prośba o pomoc okraszona  fotką i numerem konta zawsze wytrąca mnie z równowagi. 