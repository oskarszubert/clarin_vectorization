Przeczytałam kilka dni temu "sensacyjne" doniesienie. Oto podobno zmarły w końcu ub.r. aktor Andrzej Łapicki sam na sobie dokonał eutanazji, ponieważ nie mógł już wytrzymać ze swoją o 60 lat młodszą żoną. Dla mnie to doniesienie bezbrzeżnie smutne i ...głupie.  Nigdy pewnie się nie dowiemy, jak to z tym małżeństwem było, co powodowało nią, dla której to był jakiś awans społeczny i towarzyski. Nie dowiemy się, co powodowało nim, człekiem dojrzałym, statecznym, który przecież nigdy sensatem ani gorącą głową nie był. Ale ja nie o tym... Aktor miał swoje lata i był schorowany. M.in. musiał co kilkanaście dni stawiać się na dializy. To ratowało życie ale też je dezorganizowało kompletnie. Można mieć tego dosyć? Pewnie, że można. Tak, jak i paru innych schorzeń, nieuniknionych, niestety w pewnym wieku.  Może jego chęć, smak na życie już się wyczerpały? Osobiście znam co najmniej dwa przypadki,kiedy chorzy na choroby nieuleczalne przyspieszyli swoje odejście zaprzestając terapii. Odeszli pogodzeni ze śmiercią, na ile to możliwe, na pewno zaś pogodni, nie umęczeni chorobą. Może Andrzej Łapicki też tak chciał? Nie zapominajmy, że to niegdysiejszy amant kina i scen teatralnych, aktor kochany za swój męski urok i głos  rozpoznawalny po pierwszym słowie. Kobiety sobie nie radzą ze starzeniem się, a co dopiero faceci! Jeśli zaprzestał  dializowania, to był jego wybór, jego prawo, bo to jego życie i jego ciało.  Nie nam to oceniać.  Nie wiem, jak zachowałabym się w obliczu choroby, która już mnie nie opuści a zabierać będzie po kawałku, sprowadzając powoli życie do cierpienia i całkowitej zależności od innych.  Dlatego jestem za eutanazją na życzenie chorego. Dlatego szanuję decyzję aktora, o, ile oczywiście news jest prawdą a nie wyssaną  z palca sensacyjką. 