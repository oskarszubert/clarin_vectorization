Rzadko już dziś zagęszczam zupy zasmażkami z tłuszczu i mąki. Ale są takie, które bez tego nie mogą się obejść. Fasolowa, grochowa, kartoflanka, kapuśniaczek ze słodkiej lub kwaśniej kapusty...Bez zasmażki będą cienkim i zupkami zaledwie. W moim domu rodzinnym mówiło się, ze trzeba zupę "zapalić". A że byłam najstarsza, pierwsza dostąpiłam zaszczytu wykonywania tej czynności. Kiedyś zasmażki robiło się ze smalcu i mąki. Można ją zarumienić lub zostawić białą. Po latach doczytałam się, że najpierw powinno się nieco podgrzać suchą mąkę na patelence i potem dodać tłuszcz. I tak robię, z tym, ze nie robię jej na smalcu lecz na oleju. Reszta się nie zmieniła. Energiczne mieszanie i wlanie do gotującej się jeszcze zupy, znów zamieszanie, by kluch nie było. Potem kilka łyżek zupy na gorącą patelnie i wyskrobanie resztek maki do zupy. Zasmażka to mój kuchenny fetysz... To mój niezapomniany smak, który poznałam, gdy nieco już ostudzoną, zapaćkaną mąką patelenkę otrzymywałam do odstawienie lub  umycia. Wystarczyło parę razy pociągnąć palcem, nabrać przesmażonej mąki z tłuszczem, czasem ze smakiem zupy i koniec! Wsiąkłam. Nikt w domu nie lubił  tego tak, jak ja. I kiedy to ja "zapalałam" zupę, zawsze robiłam więcej zasmażki, odkładając sobie  łyżeczkę na boku lub zostawiając trochę na patelni. Dziś robię tak samo, zawsze obliżę gorącą łyżkę a kiedy wleje trochę zupy, by wykorzystać całą mąkę i tłuszcz - nigdy nie wrzucę wszystkiego ale dokładnie wyskrobię patelnię. I zjem ze smakiem, zawsze żałując, że tak mało... Można powiedzieć - ależ zrób sobie tej zasmażki całą patelnię i jedz do woli. Tylko, że to przecież nie o to chodzi... 