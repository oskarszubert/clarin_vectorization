Stara waga pokazująca skutki grzeszków kulinarnych i łakomstwa ostatecznie popsuła się. Nawet nie to, że pokazywała stale za dużo,ale codziennie inaczej. Trzeba było po nową. Poszliśmy do dużego sklepu, żeby był wybór. No i był. Sprzedawczyni usłyszawszy nasza prośbę, żeby waga była elektroniczna, z dużym wyświetlaczem i automatycznym wyłączaniem a bez pozostałych bajerów, tylko się roześmiała i od razu wyciągnęła kilka egzemplarzy takich wag. Jakie bajery wagi łazienkowej odrzuciliśmy? a/ z osobnym zapisem dla dwóch lub więcej użytkowników... - i tak z czsem się pomyli... b/ z zapisywaniem kilku ostatnich  pomiarów... - a na co ma ktoś ten wstyd widzieć? Jeśli zaś  mam planowe odchudzanie, to i tak piszę na kartce dane z co najmniej dwóch miesięcy. c/ z pomiarem ilości tkanki tłuszczowej, wagi kości, wody  i czegoś tam jeszcze...rozmiaru kołnierzyka czy coś. - ciekawe, skąd ta waga wie, że ja mam gruba podkładkę tłuszczową i zawsze dużo tłuszczu a mąż - przeciwnie? Poza tym on jest facetem, więc kości ma grubsze i cięższe. Waga pewnie ma program statystycznie wykazujący proporcje wagi ciała do składników tegoż. Niestety, nowa waga jest równie bezlitosna, jak stara, ale precyzyjniejsza. Od trzech dni pokazuje rano mniej, wieczorem nieco więcej. Na razie jednak zachowuje się przyzwoicie i nie skacze do góry...:) 