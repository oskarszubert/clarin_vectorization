Przyznam, że już mnie to wkurza. I niech nikt nie mówi, że to dlatego, że tym ludziom mało płacą za pracę. Ostatnio byłam w kilku miejscowościach nadmorskich, tych znanych i mniej popularnych. Wszystkie wypełnione zapachem wędzonych ryb i smażonych frytek, zastawionych dziesiątkami kramów, namiotów, budek pełnych wszelakiego dobra. Po ciuchy nie zaglądam, ale do białych namiotów z przecenionymi książkami , owszem. Oraz na koniec spaceru do jakiejś smażalni na rybkę. Wszędzie tam, gdzie pracuje studencka lub maturalna brać widzę takie oto "prośby". To tylko jeden przykład, ale  młodzi ludzie proszą o wsparcie najróżniejszych  przedsięwzięć. Największe powodzenie ma "Zbieram na studia". Kilka spytanych osób przyznało, że właśnie zdało na jakieś. Ktoś inny "Zbiera na Tajlandię" i pisze na kubku, że potrzebuje 3950, a koszt "Tajlandii" to 4 tys. "Zbierają" na zakończenie lata, na początek jesieni, na akademik i na stancję. Jeden koleś zbierał na buty. W barach jawnie wnioskują wrzucanie "tipów". Fajne, to, niby dowcipne, wesolutkie i ...milusie. Ale tak czy owak - to zwykłe żebractwo, w dodatku wymuszane uśmiechem do otwieranej przy płaceniu portmonetki. Albo jękiem, że "mało nam płacą". Pewnie i mało. A siedzieć w dusznym namiocie lub latać z talerzami trzeba całe dnie. Umówmy się jednak, że nie jest to praca  wymagająca specjalnych predyspozycji czy umiejętności. Panienki w tych namiotach poruszają się tylko, gdy kasę trzeba otworzyć. No, i uśmiechają się czasem. To i płaca taka sobie. W czasach studenckich dorabiałam na koloniach letnich. I w życiu mi nie przyszło prosić rodziców dzieci o datki, chociaż po odliczeniu za wyżywienie zostawała mi kwota mało imponująca. 