Nasz pies w szybkim tempie traci słuch. Zaczęło się od ubiegłego roku, a na dobre tegoroczną wiosną.Najpierw tracił orientację, kiedy był puszczony luzem i przywoływany. Często kierował się w zupełnie inną stronę, niż stała osoba przywołująca. Zdarzało się, że "zaspał" i nie wychodził do drzwi, gdy któreś z nas wracało do domu. A przecież dotychczas, zanim się je otworzyło z dwóch zamków - miał czas podejść i witać w przedpokoju wesołym merdankiem. Potem "nagle" stał jakiś płochliwy, dotknięty dłonią wzdrygał się, rozglądał...A on po prostu nie słyszał.W tej chwili luzem prawie go nie puszczamy, bo wiek wiekiem, ale do dużego psa po dawnemu doskakuje. I ponieważ słabo słyszy - nie zareaguje w porę na przywołanie. ***Reaguje na głośne dźwięki, w tym naprawdę solidny gwizd. No, i na gesty, bo wzrok ma niezły, jak na psa.***Co sobie taka głuchnąca psina myśli? Zawsze był bardzo kontaktowy, rozumiał wiele dźwięków (także słów), reagował na nie... Czy uważa, że przestaliśmy z nim rozmawiać? Czy w ogóle spostrzega różnicę? Czy nie  niepokoi się, że tak cicho się robi, że nie słyszy tak dobrze znanych dżwięków, które wraz z zapachami i obrazem tworzyły jego świat? 