Od dawna wiem, że nie jesteśmy tymi, za których się uważamy, lecz jakimi nas widzą inni. Czasem skonstatowanie tego bywa zaskakujące. I bolesne. I na ogół nic się nie da zrobić. Wystarczy rozmowa podczas zjazdu koleżeńskiego po latach wielu, by się przekonać, jak zostaliśmy zapamiętani. Jakie wydarzenia z naszym udziałem się pamięta. Na ogół są zupełnie inne, niż te, które my zapisaliśmy w pamięci. Nie wiadomo, kiedy przykleja się do nas etykieta.  Zabijaka, wesołek, pusty błazen, dusza towarzystwa, organizator zawołany, pracuś, uporządkowany, chwiejny w poglądach lub uparty, godny zaufania lub lekkoduch... Sęk w tym, że lekkoduch nie może już sobie pozwolić na powagę, zadumę, zaś  organizator powiedzieć, że  tego się nie da załatwić. Ten ostatni usłyszy:"Jak to, ty...", a ten pierwszy: "Nie wygłupiaj się, kto nas tak zabawi, jak nie ty...". A wszystko to jest echem pewnej rozmowy. Zapytana przez znajomą, gdzie w tym roku się wybieram na wczasy, odparłam, że niedaleko i na kilka dni...Znajoma zasmuciła się, że nie jak zwykle do ciepłych i egzotycznych krajów. Sama nie jeździ nigdy i nigdzie (mniejsza o powody), ale jest dumna, że my się tak organizujemy, że widzimy tyle ciekawych miejsc...itp. Zainteresowanie wojażem do leśniczówki straciła natychmiast. Poczułam się, jakbym jej coś odebrała, zawiodła.... 