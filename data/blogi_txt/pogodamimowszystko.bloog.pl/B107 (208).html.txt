Przeczytałam dziś w Wysokich Obcasach tekst na temat niedoli singli w pracy. Och, jak ja dobrze tę kobitkę, bohaterkę artykułu rozumiem! Jakieś dwadzieścia pięć lat temu, kiedy zaczynałam prace i kiedy byłam singielką przez jakiś czas (wtedy to się  nazywało - stara panna) - przeżywałam to samo. I te wszystkie przepełnione misją matki-Polki nie obchodziło, że jak zepsuł mi się jakiś sprzęt w domu, to musiałam go kupić z jednej pensji, że z jednej pensji opłacam czynsz i  elektryczność, a żarówki tak samo płoną dla jednej, jak dla kilku osób. W związku z tym dostawałam ja i inni pojedynczy najmniejsze bony, paczki i dopłaty do wczasów(o ile nie zeżarły tego funduszu kolonie dla wielodzietnych). I urlop otrzymywałam wiosną lub jesienią, bo w wakacje musiały te z dziećmi...No, bo dzieci... A kasa to na co mi była, skoro dzieci nie miałam...Na perfumy? Ale najbardziej wkurzało mnie  jeszcze coś. Może dzisiejsze singielki też tego doświadczają, nie wiem. Otóż nagle (popołudnie sobotnie lub niedzielne na ogół) dzwonił telefon, a w nim rozradowany głos matki-Polki: - Co robisz? Szykuj sie, już po ciebie jadę. - Ale po co? - Babcia wzięła  małego na dwa dni, stary pojechał na ryby, możemy zaszaleć... Dziś, w dobie komórek odpowiedziałabym, że jestem na pikniku i właśnie rozpalam ognisko. Wtedy odebranie telefonu świadczyło o tym, że siedzę w domu i niszczę wzrok wpatrując się w aparat... Bo jak singiel nie ma dzieci, nie wiadomo, po co żyje... 