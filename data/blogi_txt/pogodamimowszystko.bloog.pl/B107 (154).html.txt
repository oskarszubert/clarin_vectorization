Zawsze wierzyłam i nadal wierzę w  znaczenie chwili, w takim sensie, że przychodzi czas i nagle rozwiązanie wydają się proste. Robię coś, do czego zabrać sie nie mogłam i ...idzie. Takie proste! Albo odwrotnie, wiem, że muszę coś tam zrobić, ale drugie coś mnie odpycha. Czasem to zwyczajne lenistwo. Ale tylko czasem. I potem okazuje się, że warto było, należało odłożyć, bo życie przyniosło inne rozwiązania albo mnie przestrzegło. No, nie jest tak, że staję pod autobusem i nie wsiadam, bo mam znak. Bez przesady.... Ale do pewnego kraju nie wybieram się na wakacje, choć kusi uroda. Ilekroć czytam oferty i oglądam barwne katalogi - nie to, że mnie coś ostrzega, ale dziwnie nic mi się nie podoba, ani  warunki, ani pensjonaty, ani ceny... Mam pewien pomysł, powiedzmy sobie - twórczy. Zapisuję strzępki wrażeń, mini-pomysły, bo jak siądę  przed tym folderem - każdy wers kulawy. W porządku, odkładam. Przyjdzie na to czas. Mam przynajmniej nadzieję.Ale za to moje inne pisanie rozwija mi się, niczym jedwabna wstążka z kłębka. Codziennie jedna strona, bez problemu. Wiem, jak się rzecz skończy, znam ostatnie zdanie, ale co do tej pory się zdarzyło i zdarza - to ta tajemnica przedziwna. Siadam przed monitorem, otwieram  czystą kartę i ... skądś się biorą zdania, porównania, ... Spotkanie mialo nastąpić kilka stron temu, a jednak wciąż to odwlekam. Ja? Nie wiem, czy ja.Lubię taki stan. 