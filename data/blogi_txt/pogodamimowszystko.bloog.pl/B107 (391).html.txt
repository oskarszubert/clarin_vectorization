Wrzawa się tu i tam podnosi, bo artyści „wysługują się” politykom, czyli wstępują w szeregi komitetów wyborczych poszczególnych kandydatów na prezydenta. A przecież nie uchodzi! Czy naprawdę? Czy artysta nie powinien? Fakt, taki artysta sprzedaje swoje zdobyte ciężką pracą oraz za nasze pieniądze (bilety, książki, płyty, obrazy, itp) społeczne zaufanie, sympatię i czasem nawet serce fana. A fanka z PiS-u może lubić danego artystę, lecz nie lubić PO czy SLD. I artysta traci autorytet, który sami mu nadaliśmy i zaufanie, które sobie sami zbudowaliśmy. Zawłaszczamy sobie artystów. Razem z efektami pracy twórczej zabieramy ich życie prywatne, poglądy, twarz. Utożsamiamy chętnie role, piosenki, utwory z ich twórcą. Potrafimy porzucić artystę, kiedy jego czyn jakowyś nam się nie spodoba. Albo słowa. Gloryfikujemy ich, stawiamy na piedestale, w ich losie gwiazdorskim umieszczamy własne pragnienia i marzenia o lepszym, wspaniałym życiu. Co dotyczy szczególnie gwiazd sceny i estrady. Mamy taki swój prywatny star-system. Ale życie realne jest inne. Ile więc jest ( a może powinno być) artysty w artyście, a ile człowieka, zwyczajnego, z poglądami i gustami? W dawnych czasach, gdy mecenasami kultury, a więc i artystów byli władcy większych lub mniejszych obszarów - sprawa była prostsza. Pan płacił, a artysta śpiewał jego piosenki. Może czasem sprytnie dodawał kilka swoich tonów. Dziś rzecz się skomplikowała. Bo „pan” już nie płaci, choć może płatności dokonywane przez innych udaremnić. Artyści się uwolnili od mecenasów. Są w stanie i bez ich troski dzieci swoje wykarmić. Zyskali wolność, zyskali głos, myśli i poglądy. Czy ci, dla których decydują się śpiewać swoje piosenki im płacą? Myślę, że to różnie bywa. Oczywiście, jakieś honorarium za koncert, to tak, to normalne. Ale to artyści często płacą za udział w kampanii. Rachunki przychodzą później. I oni się z tym pewnie liczą. Ale oprócz tego, ze są artystami, mają prawo być ludźmi. Czy nie mają takiego prawa? 