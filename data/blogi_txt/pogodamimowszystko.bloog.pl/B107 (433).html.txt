Moja mama, która przez prawie całe życie była gospodynią domową nie rozumie mnie. Nie rozumie, dlaczego  wciąż pracuję, już nie w swoim dokładnie zawodzie. Przecież mogłabym sobie odpocząć. Sama zresztą nudzi się, jak mops, bo wielu rzeczy już nie może wykonywać - czytać, długo spacerować, wyjeżdżać, zbierać grzybów, itp. Nie rozumie mnie, bo nie poznała  smaku nagłego ustania aktywności zawodowej, braku telefonów od koleżanek z pracy, nagłych zamilknięć podczas rozmowy i pytania "Co tam w firmie". Nie poznała, co to bezmiar wolnego czasu, z którym nie wiadomo, co zrobić. I to straszne poczucie odstawienia na boczny tor. Bo już jesteś nikim. Nic nie znaczysz. No, chyba, że zapiszesz się do chóru seniorów w osiedlowym klubie albo kółka gimnastycznego. Też dla seniorów. Tam masz swoje środowisko. Ale tylko to. Ja mam na to czas. Poza tym  nie mam słuchu. Moja mama nie przeszła formalnie na emeryturę, jej aktywność, także w pewnym sensie zawodowa ustawała stopniowo, zwalniając wraz z odchodzeniem kolejnych dzieci z domu. Często mnie pyta :"A musisz pracować?", kiedy coś tam opowiadam i mówię, że odwiedzę za kilka dni, bo teraz mam dużo zajęć. Czy ja muszę? Tak. Muszę. Nie tylko dlatego, że  przydaje się każdy grosz na tzw. waciki (a tych potrzebuję jeszcze więcej, niż kobieta w podeszłym wieku). Muszę, bo wyglądanie pół dnia przez balkon, pucowanie domu i spacery niedzielne to mało. Nawet, jak dodam seriale, książki i krzyżówki. Dlatego będę pracować, póki się da. Póki nie zmoże mnie choroba. Póki starość nie dobierze się do mnie na dobre, zabierając sprawność członków i umysłu. 