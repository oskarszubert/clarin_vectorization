Tak sobie przeglądam te pożółkłe kartki... I myślę, że dobrze, że istnieje młodość. Nie dość rozumna, kierująca się emocjami, wyglądami, mało racjonalna...Gdyby było inaczej, ludzkość dawno wyginęłaby, bo żadna para nie dobrałaby się.***Nie wiem, co ja mu pisałam, pewnie też mądrości straszliwe, a  teoretyczne... Ale w jego listach tak mało moich spraw, moich problemów, moich wątpliwości... Trudno byłoby mi z  tych listów  zbudować obraz siebie w tamtych latach. Mogę go odtworzyć z innych notatek, zapisków. Co pisałam do niego? No, tych rad pewnie udzielałam, bo do nich się jakoś odnosi. Tłumaczyłam cierpliwie zawiłości świata...Niemal nigdy nie pyta o nic, co czuję, co myślę, jakie jest moje zdanie - jeśli nie dotyczy jego problemów. A miał ich na pęczki. Niektóre wyhodowane, jak to w czasie mlodości durnej i chmurnej.***Ja, ja, ja....***Nie zauważałam tego aż tak wyraźnie. Może dlatego mam poczucie zawodu w kilku ważnych dla mnie momentach. Dałam sobie sama radę, lub z pomocą innych osób. Ale on mi właściwe ani razu nie pomógł, choćby pocieszaniem, takim marudnym "będzie dobrze, nie przejmuj się głupcami".***Gdyby dziś ktoś mnie tak traktował - znajomość nie przetrwałaby roku. 