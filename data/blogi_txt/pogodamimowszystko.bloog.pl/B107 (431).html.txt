Kiedy przeczytałam w WO tekst na temat minimalizmu, całego ruchu, o którym nie miałam pojęcia - zachwyciłam się. Oczywiście, wiedziałam, że  nie jestem w stanie żyć tak, jak lubię mając tylko 100 przedmiotów. Wliczając w to - wszystko. Nie dla mnie bytowanie na gołej podłodze i pozbycie się ulubionej filiżanki do kawy, kubka  do herbaty i szklanki do campari. Od początku też uważałam, że w dzisiejszych czasach życie bez radia i telewizora to dziwactwo. Zresztą, minimaliści i anty-medialiści maja  komputery i myślą, że to jest coś innego...:) Ale artykuł zachowałam a sama podjęłam mocne postanowienie pozbycia się  ...co najmniej 100 przedmiotów z szaf, szuflad i różnych zakamarków. Po powrocie do domu wyniosłam całą reklamówkę książek do zaprzyjaźnionej biblioteki, worek starych czasopism do równie zaprzyjaźnionego śmietnika, gdzie dołożyłam trzy pary dawno nienoszonych butów. Na początek. Postanowiłam też wrócić do dawnej zasady - kiedy kupuję jeden nowy ciuch, wyrzucam z szafy jeden stary. A nowy kosmetyk czy coś z chemii gospodarczej  kupować wówczas, gdy w starej butelce jest  zawartości na centymetr. W ostatnich WO przeczytałam zaś list matki takiego minimalisty z artykułu.  I to mnie przeraziło, podobnie, jak ową matkę. Bowiem zagorzali, ekstremalni minimaliści redukują ze swego życia nie tylko rzeczy. Także emocje. Jej syn siedzi sam w niemal pustym pokoju, nie kontaktuje się z przyjaciółmi, chyba, że realizuje z nimi "projekt" - wycieczka rowerowa, wyjście na koncert itp. Nie ma zdjęć, ulubionych płyt z muzyką, zero pamiątek. To wszystko uznał za zbędne śmieci. No, cóż, może to skrajny przypadek.  Jak jednak w liczbie 100 przedmiotów pomieścić wspomnienia, pamiątki, zdjęcia choćby? A jak różne dokumenty - dowody opłat, bankowe papiery dotyczące konta, świadectwa wykształcenia, wyniki badań w chorobach przewlekłych.... Czy w imię porządku warto wyrzucać dowody życia? 