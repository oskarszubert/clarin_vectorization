No, takiego numeru się nie spodziewałam. I to po tak zacnej firmie, wielce zasłużonej dla poprawy urody pań oraz  obniżania, co prawda tylko "optycznego" wieku twarzy, ciała, dłoni... Dziś w sklepie zobaczyłam cud! Cud prawdziwy!  Po co się katować, pić jakieś herbatki, o których wiadomo, że odchudzają tylko nasze kieszenie. Po co ciało mordować w ohydnych, cuchnących siłowniach... Wystarczy pomalować usta. Apetyt odejdzie, waga też, a uroda przyjdzie...:) Chociaż opis kosmetyku jest nieco zawiły... Ten cud to "Innowacyjny błyszczyk do ust dla nowoczesnej kobiety! Zawiera formułę SLIM EXTREME. Błyszczyk Goodbye Appetite to idealne rozwiązanie dla nowoczesnej kobiety, która pragnie kusić jedwabiście gładkimi ustami. Innowacyjna formuła SLIM EXTREME została po raz pierwszy zastosowana w błyszczyku. Aromaterapeutyczne właściwości olejku z bergamotki i grejpfruta dodają energii, zapewniając poprawę samopoczucia na cały dzień. Formuła SLIM EXTREME zawiera: zieloną kawę, olejki z bergamotki i grapefruita oraz bogactwo składników silnie nawilżających, które zmiękczają i odżywiają skórę ust, oraz filtry UV chroniące usta przed szkodliwym promieniowaniem." Tak opisany jest błyszczyk na stronie producenta. Nie bardzo wiadomo, o co chodzi. Ale na opakowaniu stoi, jak byk, że błyszczyk ów daje kuszące usta i szczupłą figurę, ponieważ... hamuje apetyt!  Hm, oszczędnym kobietom zapewne, nie chcą bowiem zbyt często poprawiać makijażu ust, rujnowanego piciem coli, pochłanianiem lodów, chipsów czy wielkiej pizzy. Czego to producenci nie wymyślą, by zamącić nam w głowach! Medycy głowią się, jak  usunąć cellulit z kobiecych ud i brzuchów, a producenci kosmetyków dawno znają odpowiedź - cudne balsamiki. Na parciu na młodość zarabiają chirurdzy  plastyczni, a przecież odpowiednio drogi krem "optycznie" poprawi owal twarzy. Może nawet przegna te bezczelne chomiki! Używam kosmetyków pielęgnacyjnych, nie twierdzę, że wyłącznie dla pustej przyjemności. Efekty są, może niezbyt spektakularne, ale są. Ale na odchudzanie za pomocą błyszczyka jednak się nie skusiłam. Wolę tradycyjnie - NŻD. I tylko trochę mi żal, bo firma, która wypuściła te nowość straciła w moich oczach...A już zaczynałam się przyzwyczajać...Teraz zaczynam się zastanawiać, co naprawdę jest w ich kosmetykach? 