Od jutra wchodzi w życie ustawa śmieciowa. Bardzo sprytna jest ta ustawa. Ułatwi pracę przedsiębiorstwom komunalnym a nasze mieszkania zamieni w ...sortownie śmieci. Po to, by "śmieciarze" mieli mniej roboty. My, zwykli ludzie zrobimy to za nich. To my będziemy od jutra sortowaczami. Ręcznymi i bardzo tanimi, bo jeszcze sami za tę pracę zapłacimy. Mieszkam w bloku, w dodatku to wieżowiec. Już od jakiegoś czasu osobno wyrzucałam tzw.plastiki, bo bardzo szybko wypełniały kubeł. Czasem wynosiłam szkło (jak nazbierało się w jednym rzucie więcej). Resztę wrzucałam do jednego worka i niemal co drugi dzień wędrowałam na półpiętro do zsypu. Zwłaszcza latem, kiedy nawet odrobina śmieci  zaczynała szybko niemiło wonieć. Worek z plastikami wyrzucałam do siatkowego pojemnika przed blokiem. Teraz to się zmieni. W szafce pod zlewem zamiast dwóch pojemników - będę musiała postawić co najmniej cztery - na plastik, szkło, papierki i śmieci "zmieszane". A ponieważ zsypy zostaną zaspawane - z każdym woreczkiem trzeba będzie latać na dół.  I to często! Każdy wie, jak szybko potrafi "zapachnieć" opakowanie papierowe po wędlinie czy kubek plastikowy po jogurcie lub słoik szklany po sosie do spaghetti. Przecież nie będę myć śmieci, o czym początkowo była mowa! Ja mam jeszcze siłę, często wychodzę. Mam poza tym sporą szafkę, bo mieszkanie w miarę normalnego metrażu. A co zrobią osoby chore, starsze, z klitką bez okna w roli kuchni? Kto im te śmieci wyniesie? I kto za pół roku zamówi deratyzatora, by pozbyć się miłośników nadpsutych produktów? Wydaje się, że ustawę wysmażyli właściciele domków jednorodzinnych, gdzie i tak śmieci zbiera się w pojemniki przy domu. I postawienie czterech zamiast jednego nie będzie problemem. A po drugie - zużycie toreb foliowych znacznie wzrośnie. Nikt mnie bowiem nie namówi do wybierania śmieci z worka, by go potem wrzucić do odpowiedniego pojemnika na plastiki. No, mogę wynosić po jednej buteleczce, słoiku i kubku po jogurcie oraz tacce po wędlinie pakowanej. I to natychmiast po zużyciu, bo przecież  nie zrobię z mieszkania składowiska niesortowanych śmieci! Każda popraweczka prawa ma służyć poprawie naszego życia. Tak naiwnie kiedyś myślałam.Ta ustawa poprawi los, ale nie mnie... 