Po niemal rocznej, może nieco dłuższej przerwie poszłam do kina. Do multikina. Mniejsza o kino, mniejsza o tytuł filmu. Na salę weszłam 10 minut przed początkiem seansu wyznaczonym na bilecie. Usiadłam na swoim, doradzonym mi przez miłą kasjerkę miejscu, umieściłam wygodnie okrycie wierzchnie, by nie straszyć ludzi po wyjściu. Zaczęło się punktualnie. Ale to nie był początek seansu. To był początek apokalipsy. Seans był potem. Dwadzieścia (20!) minut leciały reklamy różnych produktów, autopromocja kina, przetykane  bombowymi wstawkami, czyli zapowiedziami kolejnych filmów w tym kinie. Trajlery  były jeszcze lepsze, niż kiedyś. Wszystkie sceny  katastrof, upadków, demolek i pożarów z całego filmu  są zawsze skumulowane w kilkuminutowym spocie. Może miałam pecha, bo tylko filmy takiej treści  są zapowiadane...:) A wszystko to bardzo głośno, bardzo jasno. Nie wiem, czy bardziej zostałam oślepiona czy ogłuszona.  Ach, jak zatęskniłam za poczciwym telewizorem, w którym na czas reklam mogę wyciszyć dźwięk.... Na szczęście film, na który się wybrałam nie należał do gatunków "wybuchowych" , katastroficznych ani fantasy. Był też puszczony wyraźnie ciszej. Czyli - jak w telewizji.... Następnym razem zrobię tak, jak kilka osób bardziej doświadczonych - poczekam pod salą te 15 minut, potem wejdę po ciemku potykając się o schody oznakowane migającymi światełkami zamiast listwą świetlna, rozsypię nieco kukurydzy na kolana innym widzom i ostatecznie siądę nie na swoim miejscu, bo nie będzie mi się chciało szukać i przepychać....A w kasie kupię bilet na jakiekolwiek miejsce.  I tak tłoku nie ma. 