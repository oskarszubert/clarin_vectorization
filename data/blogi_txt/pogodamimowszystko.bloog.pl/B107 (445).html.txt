Spotkałam onegdaj znajomą, nazwijmy ją Kasia. Wciąż lekko sztywna.... Kasia jakiś czas temu chciała się bardzo ze mną zaprzyjaźnić. Znałyśmy się już wcześniej luźno, towarzysko. Nie jest to osoba, powiedzmy - mojego pokroju, ale są tematy, które nas jednakowo pasjonują, więc zawsze mamy o czym rozmawiać. Kasia jest miła, przyjazna ludziom... Może i mogłabym się z nią zaprzyjaźnić, gdyby nie jedno "ale"... Jest osobą bardzo dobrze sytuowaną. Kilka razy lepiej, niż ja. Kasia nie patrzy na ceny potraw w karcie i kosmetyków w perfumeriach. To ta grupa. Trzeba powiedzieć, że nie jest skąpa. Nie rozmawia też o pieniądzach ani cenach ciuchów. Nie ocenia innych według posiadanych zasobów, co jednak nie znaczy, że tego nie odróżnia. Ale zaprasza na spotkanie w najdroższych restauracjach czy kawiarniach. Nie dlatego, że chce się wywyższać, ale dlatego, że to dla niej normalne miejsca spotkań. I ma niezbyt grzeczny zwyczaj. Kiedy ktoś chce się zrewanżować, przy wyjściu okazuje się, że rachunek został już uregulowany... Nie jest to miłe uczucie... Wycofałam się grzecznie. Jakoś tam się tłumaczyłam, że nie przyjmuję kolejnego zaproszenia na spotkanie, wspólny wypad na zakupy czy odwiedzenie nowej perfumerii lub restauracji. Aż Kasia wpadła na pomysł! Zaproponowała nam (nasi mężowie także trochę się znają), że skoro wybieramy się na wakacje do ciepłych krajów i mamy w tym niejakie doświadczenie - to oni zabiorą się z nami. Miejsce im bardzo odpowiada, termin też. Oczywiście, każdy płaci za siebie. Akurat! Nie jesteśmy dusigroszami, ale mamy ile mamy i musi wystarczyć. Wybieramy tańsze hotele, bez poczucia krzywdy. Liczymy dość skrupulatnie każde euro. I nie stać nas na wszystko, na co mielibyśmy tam chęć. Nie rozpaczamy jednakże, wybieramy miejsca  i atrakcje najważniejsze... Z Kasią tak by nie było. W sumie słusznie - to jej kasa i może sobie robić z nią co chce. Ja wiem, jej nie ubędzie... Ale my nie chcemy się czuć, jak sponsorowani ubodzy krewni.  Stanowczo odmówiłam, powiedziałam też, że my lubimy być tylko ze sobą (prawda). I, że mogą jechać w tym samym terminie w to samo miejsce, umówimy się i spotkamy. I w ogóle mamy już wpłacony zadatek (prawda), zajęliśmy ostatnie miejsce w samolocie (też prawda). Kasia więcej nie dzwoniła, choć, kiedy się spotkamy w towarzystwie - zawsze chwile porozmawiamy. A na wakacje ostatecznie polecieli do Chin. Ale było nudno. 