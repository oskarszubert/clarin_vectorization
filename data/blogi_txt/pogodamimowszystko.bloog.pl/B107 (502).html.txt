Lubię masło. Lubię jego smak, zapach i konsystencję. Wychowałam się na maśle wiejskim, kupowanym na rynku. Masło bywało kwaskowe, czasem wyciekała z niego resztka serwatki. Ale margaryny, jakie się pojawiły w sklepach były ohydne. Używało się ich do ciasta (pół na pół z masłem), czasem do smażenia. Ukręcano  z margaryn także kremy do tortów w epoce "przedśmietanowej". Tort margarynowy od razu dało się wyczuć a krem był sztywniejszy, bez takiego poślizgu, jak maślany. Jednak maślany to była bomba kaloryczna! Wiejskie w dużych gomółkach ale też sklepowe w kostkach trzymało się zanurzone w zimnej wodzie, by nie jełczało i nie rozmiękało.Wraz z lodówkami zrobił się kłopot. Masło bowiem twardniało i kruszyło się, nie dawało rozsmarować. Dlatego wiem, że dzisiejsze, absolutnie "prawdziwe" i "naturalne" masła są inne, bo po kilku chwilach od wyjęcia z lodówki można  nimi smarować chleb. Każda potrawa z dodatkiem masła ma lepszy smak. Ja do dziś lubię położyć wiórki masła na świeżo ugotowanych ziemniakach albo kluskach. Niebo w gębie! Gotuję zupy chude, na  drobiu lub samych warzywach, ale na koniec dokładam pół łyżki masła. To samo czynię z potrawami duszonymi, w szczególności zaś z warzywami. Kotlety wszelakie i placki, ryby  smażę na oleju, ale również dodaję nieco masełka. Wiem, że masełko ma dużo cholesterolu, ale też witamin A, D i E. 100 g masła to ok.700 kcal. Ale przecież nikt nie jada masła łyżkami! Ja je traktuję , jako przyprawę. I używam klarowanego (robię sama z porządnego masła), na którym można nawet smażyć w wysokich temperaturach. 