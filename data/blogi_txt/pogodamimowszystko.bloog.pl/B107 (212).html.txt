Nie idę i nikt mnie od tego nie odwiedzie. Nie idę, bo i tak już posłów za mnie wybrały poszczególne partie ustawiając listy wyborcze nie według najbardziej demokratycznego porządku na świecie, czyli alfabetycznie. Nie idę, bo zamiast  programów wyborczych całe lato oglądałam żenującą  walkę o "jedynki". Nie idę, bo  mija kolejna kadencja i sytuacja Polski tylko się pogarsza i gmatwa. Należę do grupy osób dojrzałych, co mnie od razu ustawia na pozycji przegranej. Na przykład u lekarzy. Krocie wydaje na dentystę, bo chodzę tylko prywatnie. Krocie na okulistę, bo chodzę prywatnie i kupuję  szkła, jakich  mój wzrok potrzebuje. To, co mi państwo oferuje w tych dziedzinach jest śmiechu warte. Naturalnie, po odczekaniu  kilkumiesięcznej kolejki do lekarza. Nie idę, bo lekarz domowy leczy u osób starszych tylko to, co boli. Mnie nigdy nie zapytał, kiedy robiłam ostatnie podstawowe badania. Bo to przecież koszty... Nie idę, bo składki zdrowotne to na tyle poważny koszt pracodawcy, że generuje zatrudnianie na umowy o dzieło, zamknięte i i inne, byle tego uniknąć. Tymczasem w szpitalach i tak brak leków, a kiedy się idzie na jakieś zabiegi rehabilitacyjne - trzeba mieć w zasadzie wszystko - ręcznik, bo nie ma jednorazowych podkładów a nawet gazę do wytarcia żelu. Nie idę, bo po wyborach oglądam pustą salę sejmową podczas najważniejszych glosowań nad ustawami a europosłów wadzących się z jakimiś celebrytami w kraju. W efekcie matki liczą minutki pod drzwiami przedszkoli... Nie idę, bo w świeckim kraju każdą uroczystość państwową  zaczyna się od mszy jednej religii. Nie przestrzegam  swoich obywatelskich  obowiązków, bo w Polsce nikt niczyich obowiązków ni praw nie  przestrzega. Czego przykładem jest cała historia katastrofy smoleńskiej  i  msze dziękczynne w czasie ciszy wyborczej. I życzę nam jak najmniejszej frekwencji. Do ław wejdą i tak ci, którzy już są naznaczeni świętym numerem pierwszym, bez względu na wyniki. Karty dawno rozdane. 