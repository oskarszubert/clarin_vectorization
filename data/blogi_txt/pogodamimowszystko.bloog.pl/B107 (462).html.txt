Tak bardzo przywykliśmy, że Wielka Orkiestra Świątecznej Pomocy pod dyrekcją niestrudzonego Jurka Owsiaka gra dla dzieci!  A tu zaskoczenie - w tym roku gra dla tych najpóźniej i najwcześniej urodzonych. Czyli dla dzieci i dla seniorów. Podoba mi się to, co Owsiak o tym mówi. Że w Polsce jest tylko kilka oddziałów geriatrycznych, że nie ma na studiach medycznych ani potem tej specjalizacji, że szpitale i przychodnie nie mają sprzętu, który pomaga leczyć i pielęgnować starszych pacjentów. A chodzi o łóżka, szafki, balkoniki, windy, wózki, itp. O  ludzkim systemie opieki nad seniorami to nie ma co mówić. Pacjenci są traktowani nadal, jako przypadki i źródło punktów do dochodów różnych publicznych i mniej publicznych przychodni oraz lecznic. Seniorzy zaś to generatory kosztów. Bo wymagają badań, najczęściej droższych, niż analiza krwi, bo trzeba im czasu więcej poświęcić, bo pójść na wizytę domową... Można powiedzieć, że trzeba było czekać, aż sam Owsiak skończy 60 lat. To prawda, bo młodzi ludzie nie wiedzą, nie przypuszczają nawet, że będą kiedyś starzy. Myślą, że im się to nie zdarzy, że zawsze będą zręczni, gibcy i mieć znakomity wzrok oraz słuch. Brawo, panie Owsiak! Miejmy nadzieję, że coś się zacznie zmieniać. I kiedyś od polskiego lekarza czy pielęgniarki usłyszymy to, co słyszałam kilkakrotnie w reality-serialu "Ostry dyżur". Tam cały personel medyczny lubi starszych pacjentów, bo są zdyscyplinowani, spokojni, z dystansem do siebie i cieszą się z każdej udzielonej im pomocy. I nie jest ważne, że czasem trzeba im coś dłużej albo głośniej tłumaczyć. 