Sałatka jarzynowa z majonezem królowała na naszym rodzinnym stole od zawsze. Plany menu świątecznego zaczynały się od zliczania składników tej sałatki. No, i kłopotów z majonezem, który ucierało się okrągłym tłuczkiem z żółtek i oleju na misie. I nigdy nie było wiadomo, czy od pierwszego razu się uda. A to olej był za zimny, a to jajka za ciepłe...W epoce mikserów było łatwiej, bo maszyna dawała prawie zawsze radę. No, a potem nastąpiła era gotowych majonezów. W składzie naszej sałatki zawsze były: kwaszone ogórki, kwaskowe jabłko, marchewka, cebula, pietruszka, seler, zielony groszek, czasem zamiast - biała fasolka perłowa, ziemniaki, jaja na twardo, czasem szczypiorek, siekana natka pietruszki. Warzywa gotowane w mundurkach, wszystko pokrojone w kosteczkę. Spoiwem był majonez a przyprawami tylko sól i pieprz. Czasem robiło się sałatkę śledziową, czyli dodawało pokrojone solone śledzie. Lubie tę klasyczną sałatkę i nadal często ja przyrządzam, a na święta - obowiązkowo. I choć przez lata  robiłam różne inne "wynalazki" - to ostatnio wracam do poczciwej sałatki jarzynowej. Unowocześniam ją czasem, ale w bardzo umiarkowany sposób, np. dodając białe krążki surowego selera lub z braku innej zieleniny - cieniutko krojone zielone części. Czasem dodaję czerwoną fasolkę, raczej unikam kukurydzy, bo jej w ogóle unikam. I nigdy nie stosuję innych przypraw, jak wspomniane sól i czarny pieprz. Smak nie zawsze wychodzi taki sam, bo nie ważę składników, daję na tzw. oko. Dziś taką sałatkę można zrobić i łatwo i szybko, korzystając z gotowych składników w słoikach. Ale nadal ziemniaki i jajka trzeba ugotować.  W tym roku zarzuciłam inne sałatkowe pomysły i zrobiłam tylko tę. A jutro przygotuję sałatkę sylwestrowo-noworoczną. I wcale nie będzie nudna.... 