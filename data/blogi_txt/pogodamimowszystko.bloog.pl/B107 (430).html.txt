W pociągach obowiązuje całkowity zakaz palenia. Hurra!!! Są tam jednak enklawy, zagarnięte przez wyznawców nikotynizmu. To pociągowe toalety. Jechałam kilka dni temu z Poznania na wybrzeże. Udało nam się wsiąść w takie miejsce, w pobliżu którego akurat była toaleta. Fajnie, bo nie trzeba będzie się przeciskać przez tłumy w nagłej potrzebie. Skład miał wagony z otwartymi przedziałami, a to oznacza  na ogół dwie toalety w całym pociągu. Niestety, to użyteczne pomieszczenie zostało natychmiast zaanektowane przez nałogowców. Tworzyła się nawet kolejka a w pewnym momencie pasażerowie zaproponowali utworzenie komitetu kolejkowego, bo palacze niemal wyrywali sobie klamkę... Po namyśle usprawnili swój proceder - wchodzili po dwoje a nawet po troje. Raz okazali serce i przepuścili matkę z pacholęciem... W krótkim czasie, mimo uchylonego okna zrobili z WC cuchnąca norę, niemal komorę gazową. Zużyli szybko pokaźny pakiet ręczników i wodę, zasypali podłogę popiołem, niedopałki wyrzucali pewnie za okno lub do muszli... Co można było zrobić? Nic. Pojawiająca się nader rzadko "obsługa pokładowa" (słowo daje, taki napis miał rosły pan na wizytówce dyndającej u piersi) przecież to widziała. Zna te praktyki. Uwagi pasażerów wolnych od nałogu były przez nikotynistów traktowane tak, jakby wygłaszano je w egzotycznym i zanikającym języku, całkowicie niezrozumiałym. Myślę, że kolej winna przygotować na "pokładzie" swoich  pojazdów palarnie. bez okien, za to z solidną wentylacja. Bo po paru godzinach każdy wychodzący z dawnej toalety  cuchnął dymem papierosowym, choćby nawet użył WC zgodnie z przeznaczeniem. A to jest lato... 