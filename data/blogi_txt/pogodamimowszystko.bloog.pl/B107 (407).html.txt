Uwielbiam pomidory.Nie znam lepszego warzywa. Jem je na surowo, posypane solą, czasem na kanapkach, dokładam do każdej sałatki. Lubię  smak przecieru. Jedna z ulubionych zup to pomidorowa. Ale nie przepadam za keczupem, bo smak pomidora jest tam zagłuszony innymi smakami.Z młodości zapamiętałam piosenkę z Kabaretu Starszych Panów, śpiewaną przejmująco przez Wiesława Michnikowskiego. Jakże  go rozumiałam! Także całą zimę tęskniłam za pomidorami. Pojawiały się dopiero późnawym latem. Mieszkałam w okolicy, gdzie uprawa  ich była trudna ze względu na klimat. Ale już w l.70.  mieliśmy dostatek pomidorów z Bułgarii i Rumunii. Jednak i one znikały jesienią.Kiedy już byłam na swoim - wczesną wiosną pozwalałam sobie na luksus. Kupowałam jednego, nieprzyzwoicie drogiego  pomidora z wczesnego importu (nie wiem, skąd). Kupowałam świeży chleb. I robiłam sobie kanapki. Masełko, jak najcieńsze plasterki pomidora i jeszcze cieńsze płatki cebulki. Do tego sól i pieprz.Ach, niebo w gębie!Dziś możemy jeść pomidory  cały rok, bez szczególnego uszczerbku dla budżetu.Ale te zimowe są blade, bez smaku, tyle, że twarde.Nadal więc pomidory kojarzą mi się z latem, kiedy są  pachnące, dorodne,  w nasyconym ...pomidorowym kolorze. Pachną uwodzicielsko, zwłaszcza, że można je kupować na gałązkach.Dziś na śniadanie zjadłam kilka kanapek według dawnego, ulubionego przepisu... 