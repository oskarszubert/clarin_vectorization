Zaglądam do "Naszej klasy". I jest tak. Młodzi zamieszczają różne foty, jako swój wizerunek. Zwariowane, z imprez, czasem z bardzo wczesnego dzieciństwa(niemowlęta), zwierzaki...A starsi? Starsi chwalą się nader często swoimi genami, które pozostawią na Ziemi. Czyli - babcie i dziadkowie w towarzystwie różnego wieku dzieciaczków. Zdarza się, że w galerii osobistej są tylko wnuki. A jak mówię (i to żadne odkrycie), że instynkt prokreacji powodowany chęcią pozostawienia swoich genów jest motorem wielu naszych działań, to widzę zdumienie, niedowierzanie i słyszę opowieści o śliczności wnuków. A tu - proszę, jak to się ładnie uzewnętrznia. Zresztą, kiedy spotykam się ze znajomymi z dawnych lat - często pierwsza informacja (podana instynktownie) dotyczy dochowania się wnuków właśnie. Robią to także kobiety.Czyli - nie wszystek umrę. 