Nie ma rady, trzeba to sobie kiedyś powiedzieć czy uświadomić. Uczucie jest dziwne, kiedy wiesz, że mniej czasu na tym padole przed tobą, niż do tej pory przeżyłaś. Sądzę, że mam przed sobą - góra 30 lat. Zakładając, że wszystko będzie tak szło, jak idzie. A zakładam, dlaczego nie? Czyli, jak mówią starzy Polacy - bliżej, niż dalej... Czy mnie to frustruje? Raczej lekko wkurza. Ale tylko lekko, bo cóż mogę zrobić na to, że nie zobaczę wszystkich olimpiad, nie pojadę we wszystkie miejsca na Ziemi, które chciałabym zobaczyć, nie doczekam odkrycia archiwów w niektórych sprawach... Kiedy człowiek jest młody, tak do trzydziestki - sądzi, że  będzie żył wiecznie. Potem zaczyna coś kumać. Kiedy byłam młoda, złościłam się, gdy starsi członkowie rodziny lub przyjaciele mówili: - A, to mi już starczy do końca życia. Teraz ja tak często mówię. Choć nie musi się to sprawdzić, bo trzeba kupić nowy sprzęt, dotychczasowy staje się np. niekompatybilny. Ale naprawa zębów pewnie wystarczy. Z mieszkaniem już może być różnie. Ciuchy kupuję wedle mody i potrzeb, z czasem się wcale nie licząc, najwyżej z kasą. A jednak, kiedy czytam różne prognozy, np. te dotyczące klimatu - wiem, że ja już tego nie zobaczę, nie doświadczę. Nie mam dzieci, ale myślę, że w taki sposób myślą rodzice i dziadkowie - że nie zobaczą wnuka na scenie  czy prawnuka  na studiach lub ślubnym kobiercu... Zaś młodym nierozsądnie życiem gospodarującym (wg mnie, oczywiście, ale wiemy, że  pewne rzeczy idą tak samo, bez względu na  chęci i zasady) mówię niekiedy na zakończenie dyskusji:  - Zobaczysz, jak będziesz w moim wieku... Ja, na szczęście już nie. 