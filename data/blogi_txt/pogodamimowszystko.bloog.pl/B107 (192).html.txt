Obejrzałam wczoraj koncert "Top Trendy" czyli pierwszy tegoroczny festiwal w Sopocie. Konkurs pominę, bo nie lubię tych "spontanicznych" i obstawionych jurorami konkursów w TV, gdzie od początku wiadomo, kto ma wygrać. Jako supporty do  konkursu na to, kto będzie "rządził rynkiem muzycznym" (!) wystąpiły artystki - Doda i Kayah.  Obie pokazały widowiska, show, w którym odmieniane we wszystkich przypadkach słowo "muzyka" było najmniej istotnym elementem. Kayah zresztą wprost powiedziała - "Jestem tu, żeby was bawić".  Was - to kolejne słowo...Dzięki niemu artystki (oraz koszmarne dziunie-konferansjerki) były z całym amfiteatrem i widownią przed telewizorami na ty. Czy to były koncerty? No, chyba jednak nie.  Najważniejsze były światła, kolory, "nie słyszę was", "prawa strona hałasuje", chmary statystów czy też tancerzy oraz - przebieranki. Każda z pań jakby ścigała się, ile sukienek zdoła pokazać podczas występu. Przebierały się do każdej piosenki. Jak? A w locie. I już nie wystarczało zrzucenie z ramion płaszcza z piór, jak kiedyś. Muszę przyznać, ze Doda nieco dbała o uzasadnienie... no,dramaturgiczne tych przebieranek, robiła to powiedzmy - niepostrzeżenie... Kayah przebierała się na scenie. Zmieniała buty, stroiki na głowę, sukienki, ściągała spódnicę. Komentowała to, mówiąc, że do tej piosenki musi mieć inne buty, a do tej sukienkę. Jakby to miało wpływ na śpiew... A wszystko po to, by się chyba widz nie znudził... Jeszcze ze dwa festiwale i na estradzie obok wymienionych elementów pojawi się wieszak oraz toaletka z lustrem... Piosenka zaś jest na szarym końcu...Mimo, że podobno śpiewana na żywo, w co nie przy każdym  fragmencie show łatwo wierzę. I tylko panowie z kabaretu "Paranienormalni" rozjaśniali swoimi dowcipami i ich wykonaniem mroki,w jakie pogrąża się  sztuka  śpiewania piosenek. 