Nik Wallenda przeszedł. W ciągu niespełna 22 minut pewnym krokiem pokonał ok.400 metrów stalowej liny rozciągniętej również na ok.400 m nad dnem jednego z wąwozów Wielkiego Kanionu w USA. Ile na tym zarobił, niech pozostanie jego tajemnicą. W końcu jest akrobatą, którego zawodem są popisy na linie. Pradziadek Nika próbował przejść po linie rozciągniętej między wieżowcami w San Francisco i spadł. Miał 73 lata i najprawdopodobniej nie utrzymał  dwudziestokilogramowej tyczki. Chciał ją na chwilę położyć...Nik zawiesił ją na szyi, co ulżyło dłoniom. Przyznam, że  gryzłam pazury i wciąż wydawało mi się, że jest tuż, tuż , a to było wciąż tak daleko... Jednak, mimo całego podziwu dla linoskoczka uważam, że ten wyczyn to głupota połączona z  maltretowaniem psychicznym  rodziny. Tak, bo dokonał swego czynu na oczach nie tylko świata, lecz także rodziców, żony i nieletnich dzieci. A czyn był nawet gorszy od tego, co robią himalaiści. Tu, gdyby się omsknął nie byłoby żadnego ratunku... Dlatego, nie wiem, po co na dole czekał sanitariusz (mówiono o tym kilkakrotnie). Chyba czekał z płachtą... Oczywiście, trzeba wiedzieć, że Wallenda  pochodzi z rodziny cyrkowej, że już nawet owe nieletnie dzieci są oswojone ze stresem wynikającym z lęku o najbliższych. Jednak znamienna była zmiana wyrazu twarzy żony  akrobaty, kiedy ten już odleciał na start. Kobieta  bała się o męża i już nie musiała aż tak bardzo udawać. Po drugie - było to podobno jego marzenie. Należy docenić, że potrafił doprowadzić do jego spełnienia. To silny człowiek, nie tylko fizycznie. Jest odważny, nie ma wątpliwości, ale przecież trudno go nazwać bohaterem. Czemu jednakże służą takie popisy? Nie wiem. 