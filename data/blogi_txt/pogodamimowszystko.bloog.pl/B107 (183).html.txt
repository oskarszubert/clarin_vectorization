Trwa sezon podglądania bocianów. Potrwa tak pewnie do lipca, kiedy zaczną młode wyfruwać z gniazd. Na jednej ze stron z kamerkami ktoś zapytał - czy to etyczne tak podglądać bociany? No, właśnie... Dawno już nie podglądamy z powodów poznawczych, znaczy naukowych. O bocianach mnóstwo wiemy, może poza tym, jak odróżnić samca od samicy. Podglądamy je z ciekawości prostej. Obserwujemy od przylotu, zalotów,  bocianiego seksu, zniesienia jaj po wykluwanie się kolejnych młodych, a czasem - po śmierć piskląt. Bo i tak bywa. Ale co innego wiedzieć, że bociani rodzice czasem wyrzucają młode z gniazda, co innego to widzieć. One zaś mają swoje powody i gatunek od tego nie wyginął. Kiedy młode chorują, niewiele można zrobić. Tylko podglądać. Dlatego przy wielu obrazkach z kamerek jest ostrzeżenie, że można zobaczyć sceny drastyczne. No, można. Takie jest życie, nie tylko bocianie. Bocianom nasze podglądactwo na szczęście w niczym nie przeszkadza. Mam też nadzieję, że mniej osób wpadnie na pomysł złapania, zabicia bociana, zabawy z nim czy też niszczenia gniazda. I to może być pożytek z podglądactwa... 