Internet ma już tyle lat, że jego użytkownicy  zaczynają odchodzić. I bywa, że ulubiony blog czy czyjś profil nagle zamilknie... Nie ma wpisów, nie ma komentarzy u mnie. Cisza. Nigdy nie wiadomo, czy komuś się znudziło i  bez pożegnania zrezygnował z tej formy aktywności lub zabawy, czy też nie zdążył się pożegnać. Czasem ktoś znajomy zostawi komentarz, że ta osoba odeszła dalej, niż sięga sieć. Czasem ktoś z rodziny, kto przejął komputer i znał loginy oraz hasła zostawia komunikat...  Zapewne po jakimś czasie pozamyka profile, konta. A czasem cisza. Tymczasem profil oraz zawarte w nim wpisy, fotografie zostają, krążą w chmurze. Mogą być przedmiotem niewybrednych żartów, materiałem na memy... Bo to tylko tej kobiecie z Poznania, która oceniła  bardzo emocjonalnie i niezbyt dworsko wybór papieża może się zdawać, iż wyraziła prywatną opinię dla znajomych na fejsie. To poszło, droga pani. To jest publiczne. W tekście, o którym mówię jest zapowiedź, że istnieją czy też wkrótce będą programy, które po jakimś okresie braku naszej aktywności w sieci wykasują naszą obecność w chmurze. I wszystkie dane, jakie wrzucaliśmy pracowicie. Oczywiście na  nasze wcześniejsze polecenie i oczywiście kosztuje... Hm, może warto o jakimś rozwiązaniu pomyśleć? Jeśli jednak tak zrobimy, a w dodatku rodzina na czas nie opłaci naszego miejsca na cmentarzu - może się zdarzyć, że znikniemy zupełnie z tego świata. Bo na pamięć ludzką nie ma co liczyć... 