Spotkałam spłakaną znajomą. Jej psiak szybko traci wzrok i jest z tego powodu bardzo zestresowany. A ona jeszcze bardziej. Patrzy na niego i płacze. Pies nie za bardzo radzi sobie z nową sytuacją, nie umie się poruszać po mieszkaniu, jest przestraszony, nie przychodzi na wołanie, tylko zaszywa  w kąt za kanapą... Warczy na swoja paniusie, nie pozwala się wyciągnąć, ale sam z siebie powoli przychodzi do niej i nawet wskakuje na  kanapę... Ona to wszystko rozumie, nawet to, że raz ją niemal capnął za rękę niespodziewanie dotknięty. Pies ma swoje lata, pewnie i słuch ma upośledzony. A sąsiadka litościwa powiedziała jej "na pociechę", że najlepiej takiego psa uśpić... Uśpić???? Bo chory???? Bo wymaga pomocy większej, niż dotychczas??? Pewnie, że przychodzi i taki moment. Sama dwa razy usypiałam psa, by skrócić jego cierpienia, na które już nie było rady. Już nie można było im pomóc. Ale przedtem psiory się ratowało - zabiegami, zastrzykami... Ale to się często słyszy - uśpić. Jak się "zabawka" popsuła - wyrzucić? Czasem spotykam się z sytuacją, gdy ludzie ratują zwierzaka za wszelką cenę i w beznadziejnej sytuacji. Zwykle się, niestety nie udaje. Bo razy ileż można operować kręgosłup, skoro trzy operacje nie zmieniły stanu a zwierzę nadal cierpi? Albo, jak długo dializować kota chorego na nerki? Nigdy jednak nie powiem takiemu właścicielowi - uśpij, nie wydawaj kroci. To jego pieniądze i jego ukochany zwierzaczek. I on sam - jeśli natura nie zadecyduje inaczej i zwierzę nie "uśnie" samo - musi podjąć bardzo bolesną decyzję. Zawsze jest trudno. 