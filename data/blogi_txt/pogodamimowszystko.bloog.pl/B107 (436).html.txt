Wszystko gra i nawet jestem za. Freeganie, w Polsce lubiący się nazywać kontenerowcami to ludzie wyznający anty-konsumpcjonizm. Jest faktem mocno niepokojącym, że  "potrzebujemy" coraz większej ilości rzeczy a jednocześnie nie jesteśmy w  stanie ich zużyć zgodnie z przeznaczeniem. Nowe ubrania, sprzęty, w tym elektronikę kupujemy nie dlatego, że  stare się zużyły albo zepsuły. Kupujemy nowe, bo stare wyszły z mody, bo wpadliśmy w szpony gadżeciarstwa, bo jesteśmy snobami... Kupujemy dużo jedzenia i potem wyrzucamy, często nawet nierozpakowane produkty. A restaurator czy piekarz w Polsce może wyrzucić stary chleb i resztki potraw ale nie może ich nikomu podarować oficjalnie. Ruch pojawił się w USA a jego wyznawcy niczego nowego nie kupują, żywiąc się znajdowanymi resztkami oraz używając sprzętów przez poprzednich właścicieli wyrzuconych do zsypu. Oczywiście, freeganie mogą wieczorami chodzić na tyły knajp czy zakładów produkujących żywność, by prosić o to, co przeznaczone do wyrzucenia. Chodzą też na wysypiska i penetruj śmietniki osiedlowe. Obejrzałam właśnie film "Wypad z freeganami". Z polskimi freeganami. To był wypad po żywność. Do śmietników i kontenerów. Nie byli to w żadnym wypadku śmieciarze, ludzie z marginesu albo po prostu głodujący bezdomni czy kloszardzi. Nic z tych rzeczy. Oni taki styl życia wybrali. Ci młodzi ludzie wyciągali ze śmietnika zupełnie dobre wiązki bananów, zapakowane hermetycznie potrawy do podgrzania, kawałki wciąż świeżego mięsa, o warzywach tylko przywiędłych nie wspominając. Konsumpcjonizm nas zabije, zasypie  przedmiotami, zabijając po drodze atmosferę, lasy i pola, zatruwając resztki wody, której coraz mniej... To prawda. Tylko wciąż mam w oczach dziewczynę rozrywającą zawiązany worek i grzebiącą w  śmieciach w poszukiwaniu (kontrolowaniu), co też tam jest.... Ale może to jest jakiś sposob na ratunek dla świata? Jak jednak będę działać w tym kierunku inaczej....Na przykład mniej kupować i nie robić zapasów, póki w poprzednim opakowaniu jest płynu  na 3 cm. 