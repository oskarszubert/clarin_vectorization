Kiedyś tuby na pasty do zębów, maści i inne smarowidła były aluminiowe. Raz zgięte trwały w tej pozie. Dziś mamy w użyciu na ogół tuby plastikowe, z czego większość to te napełniające się powietrzem(?), bowiem zawsze wyglądają, jak pełne. Tylko medykamenty (maści z apteki) są nadal w tubach metalowych. Bo cuda na artretyzm i bóle są w plastikach. Tuby plastikowe na pasty do zębów, kremy, żele, maseczki, balsamy itp. mają tylko dwie zalety. No, może trzy: 1/smukłość stojąca pionowo na szerokie nóżce pozwala na ekonomiczne wykorzystanie miejsca w wąskiej szafce łazienkowej; 2/Zawartość ma niewielki kontakt z powietrzem a szczególnie z palcem lub szczoteczką, które są przecież pełne życia...Zawartość nie wysycha, nie utlenia się i nie psuje; 3/Są lekkie, ale to zaleta dla  dostawców raczej. A wady? 1/Nigdy nie wiem, ile jest kremu czy pasty w tubie, wyjątkiem są tylko nieco rzadsze żele a i to pod warunkiem, że tuba jest przezroczysta; 2/Wydobywanie tej zawartości jest łatwe, ale tylko na początku, potem  trzeba potrząsać, zwijać, skręcać...Dotyczy to zwłaszcza kremów kosmetycznych, w tym - malutkich tubek z specyfikiem do oczu. Im zawartość  gęstsza, tym trudniej; 3/ nigdy, ale to nigdy nie uda się wydobyć z tuby całej zawartości do końca. Jakaś 1/5 zawsze zostaje, a w przypadku  tubek z kremem czy żelem do oczu - nawet połowa. Wystarczy taką oporną tubkę przeciąć i zobaczymy, ile kosmetyku nadal tam jest. Stawianie  w pion nic nie da, krem, pasta czy serum nie spłynie na dół;   Staram się nie kupować niczego w tubie, ale nie zawsze jest to możliwe. Pasty do zębów są tylko tak pakowane. Radzę sobie z nimi klamerką do bielizny - po prostu zawijam w miarę zużywania górę tuby i zapinam. Inne tuby w momencie kłopotów z wyciśnięciem zawartości - przecinam i przekładam krem czy balsam do słoiczka. Mogłyby te tubki być "inteligentniejsze"...:) Niestety, coraz częściej są to te zawsze pełne i nadmuchane. 