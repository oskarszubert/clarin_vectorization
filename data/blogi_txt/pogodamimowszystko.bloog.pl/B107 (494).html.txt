Należę do osób dość szybko podejmujących decyzje. Nie rozdzielam także włosa na czworo po ich podjęciu. Dlatego spotykam się niekiedy z pytaniem: Czy ty masz kiedykolwiek jakieś wątpliwości? Oczywiście, że mam. Wątpliwość... czy to słabość? Czy siła, wbrew nazwie pomagająca nam podejmować decyzje, działania? Osoby słabe, niepewne siebie, swojej samooceny, wizerunku w oczach innych -  zmagają się z milionem wątpliwości. I to potrafi rozbić cały proces podejmowania działań, nawet tych pozornie drobnych. Czasem zaś zupełnie ów proces uniemożliwia. A jeśli już nawet uporają się z rozważaniami za i przeciw oraz "co by było gdyby", powiedzą tak lub nie - zaczyna się znów gonitwa. A jej tytuł - czy na pewno zrobiłam dobrze? Bo może jednak nie, bo komuś zaszkodzi, bo można było poczekać na lepszą okazję... Dla takich osób wątpliwości to słabość. Zaś dla tych silnych, szybko decydujących wątpliwość jest siłą. Bo takie osoby oczywiście także rozważają różne za i przeciw, ale robią to szybciej. I na ogół nie wracają do raz przemyślanych podstaw decyzji. Po co zatem są dla nich wątpliwości? Ja uważam, że to taki wentyl bezpieczeństwa, pozwalający zauważyć drugą stronę sprawy, dzięki temu uniknąć wpadki, złej, niekorzystnej decyzji. Wątpliwości są potrzebne, ale nie pozwalajmy im sobą rządzić... 