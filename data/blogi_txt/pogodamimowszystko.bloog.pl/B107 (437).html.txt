Dziś jest taki dzień. Jak słucham niektórych wypowiedzi - pusty śmiech mnie ogarnia. Owszem, propagowanie jazdy na rowerze, jako formy rekreacji - jak najbardziej. Postulowanie budowy ścieżek rowerowych, parkingów - jeszcze bardziej. Przesadzanie dzieci spod komputera na rower - dwiema rękami się podpisuję. Tworzenie mody na spędzanie wolnego czasu na krajoznawczych wycieczkach rowerowych po okolicy - jestem za. Ale hasło "Zamień samochód na rower" to czysta hipokryzja. I budowanie sobie dobrego samopoczucia. Przecież, gdyby nam wystarczał rower, jako środek lokomocji - nie wymyślilibyśmy sobie auta. Samochód jest po prostu wygodniejszy, a w wielu sytuacjach niezastąpiony... A, nie - można go wówczas jako tako zastąpić wózkiem ciągniętym przez konika. Dlatego jestem za dniem bez samochodu w przypadku, gdy wybieramy się na spacer. Bo już po zakupy tygodniowe raczej nie... Do pracy na drugi koniec miasta, kiedy musimy jakoś wyglądać i zdążyć na czas w środku zimy lub w wietrzny dzień - także nie. 