Wichura szalejąca niemal trzy dni za oknem wprawiła mnie w niepokój i myśli czarne. Mieszkam w regionie, którego nie nawiedzają kataklizmy. Nie ma wulkanów, trzęsień ziemi, wielkich rzek. Nie grozi mi tsunami ani powódź. Nawet jakaś "wielkoopadowa" zima zdarza się rzadko i przybywa na krótko, nie dezorganizując zbytnio życia. Wizyta Ksawerego dała mi po raz pierwszy odczuć, może nie strach ale obawy... Spędzając drugą noc w huku i wyciu, wyglądając co chwila na balkon, czy nie porwało klamotów, nie zerwało daszku i obudowy nagle zrozumiałam mieszkańców Nowego Orleanu i  Phuket... Nasłuchiwałam kolejnego ataku huraganu i cieszyłam się, że mieszkam w betonowym budynku a nie małym białym domku na wybrzeżu. Tam zrywało dachy, obalało drzewa, nie mówiąc już o braku prądu, wody i dojazdu. Wiem, że niczego nie można sobie "wyobrazić". I nie dziwię się, że dojrzały mężczyzna niemal płacze patrząc na dach zrzucony do ogrodu. On nie płacze o dach, on ma lęk w sobie. I będzie go miał jeszcze jakiś czas a każdy trzask w domu może wywołać atak paniki. Podczas ewakuacji  ludzi z wieżowca w Gdyni, po wybuchu gazu starsza kobieta tuliła do siebie ogromny kryształowy wazon. Strażacy musieli  ją z tym wazonem zwieźć drabiną na ziemię. Nie dziwili się, choć  kazali zabierać tylko ważne dokumenty i leki. Tak działa strach, niepewność sytuacji i dalszego losu... Pomyślałam wczoraj wieczorem, co bym zabrała, gdyby trzeba było uciekać. I powiem krótko - nie wiem. Na samą myśl mi żal pamiątek, zdjęć, niektórych książek, drobiazgów.... Bo w każdym zaklęta jest część mojego życia. 