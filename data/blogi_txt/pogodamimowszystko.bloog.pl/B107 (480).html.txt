Zachęcona recenzjami kupiłam książkę Moniki Jaruzelskiej. I przeczytałam ją jednym tchem. Zastanawiałam się, po co Monika Jaruzelska napisała książkę? I doszłam do wniosku, że dla ojca. Uznawana jest za osobę raczej introwertyczną, nie pcha się na ścianki i na ekrany. A tu proszę - tyle napisać o sobie, zdjęcia z dzieciństwa pokazywać. Jakoś mi do niej niepodobne. I jakoś między wierszami znajduję czasem zażenowanie, innym razem omijanie szerokim łukiem jakichś tematów, wydarzeń, opinii... Mimo to książka jest bardzo interesująca. I świetnie napisana, pięknym językiem. Autorka jest bardzo odważna. Wszak rodzice żyją. Jak więc napisać tzw. prawdę a nie powiedzieć za dużo, nie odkryć tego, czego się nie chce? Monika Jaruzelska wybrnęła z tego specyficznym poczuciem humoru, dystansem do siebie i staranną redakcją tekstu. Jej matka po zobaczeniu córki po urodzeniu od razu orzekła, że to ...Jaruzelska. Córka zupełnie nie była do niej podobna - ani fizycznie ani, jak się okazało psychicznie. Chociaż... Matka jest damą elegancka, wręcz modnisią dbająca nawet przesadnie o wygląd. A Monika zajęła się w życiu dorosłym ... modą. Jednak matka miała rację. Córka jest bardzo do ojca podobna. Widać to także na kartach książki. Stonowane emocje, brak popadania w puste zachwyty i oceny innych, taka wewnętrzna, naturalna dyscyplina - czuje się ten wojskowy dryl ojca. On sam zawsze twierdził i twierdzi, że jest przede wszystkim żołnierzem. Córka także nim jest.  Wiele słów poświęca ojcu. Jest z nim bardziej związana, niż z matką i on bardziej, niż matka wpłynął na jej życie. Wie doskonale, że ten wpływ pozostanie przy niej na zawsze. Zawsze będzie najpierw córką "Jaruzela" a potem Moniką J., stylistką, dziennikarką, matka... Zawsze będzie na froncie. Ta książka to także doskonały przykład siły więzi rodzinnych. Czegoś, co dziś niemal nie istnieje a jeśli - to oparte jest już nie na prostych uczuciach i wzajemnych zobowiązaniach. Monika Jaruzelska zawsze stanie za ojcem i matka, choć poglądy ma nieco inne.Autorka poświęca jeden rozdzialik książce Danuty Wałęsowej. Wyjątkowo krytyczny rozdzialik. Widać w nim tę różnicę klasy...  Moniczka (tak mówi do niej ojciec) na chwilę wyszła z szafy, ale drzwi zostały ledwie uchylone... I nie liczmy na nic więcej.    Monika Jaruzelska, Towarzyszka Panienka, Warszawa 2013 