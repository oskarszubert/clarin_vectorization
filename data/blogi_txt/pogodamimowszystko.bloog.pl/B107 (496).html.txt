To tylko licencjat, w dodatku w jakiejś małej szkółce prywatnej, za ciężkie pieniądze. W trybie zaocznym, bo od czasu do czasu chłopię pracuje, na śmieciowych umowach. Kierunek sobie wybrał chyba wedle spodziewanej  "łatwości" - jakaś "administracja państwowa". Zarządzanie oraz europeistyka chyba wychodzą z mody. Napisał pracę, która jest na tym poziomie takim większym wypracowaniem, bez znamion pracy naukowej, jak magisterium. Potem odbyła się "obrona" tejże. Dziś co prawda się mówi, że student "się broni". W programie owej "obrony" są pytania z tematu pracy oraz wylosowane trzy pytania z zakresu całych studiów. Pytań było chyba 50 czy 45 i studenci wszystkie wcześniej otrzymali. Kto ma dobrą pamięć, mógł więc przygotować odpowiedzi i wykuć na blachę. No, chyba ten student się nie bronił zbyt dobrze albo pamięć szwankuje, bo ma końcową ocenę - dostateczny. I jaka jest jego reakcja? Jest zniesmaczony, że komisja była taka ostra.Bo reszta z roku uzyskała takie same imponujące oceny. Ale i tak się szczerze cieszy, że już koniec. Szczerze wątpię, czy podejmie się dalszej drogi na niwie nauki. I może dobrze. Czy to zmieni jego pozycję na rynku pracy? Nie sądzę. Praktyki żadnej nie ma, bo pracował, gdzie się dało a nie w "zawodzie" urzędnika państwowego. W trakcie studiów zaocznych praktyk też nie miał. I ta trójczyna na kwicie! Mami się młodych ludzi takimi studiami. Wywalają ciężkie, najczęściej rodziców pieniądze, tracą czas... Co zyskują? Jakieś kruche złudzenia, które pierwsza wyprawa w poszukiwaniu pracy zburzy. Szybko się przekonają, że skończyli śmieciowe "studia". 