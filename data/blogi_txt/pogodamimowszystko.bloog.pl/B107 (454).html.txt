W ciągu kilku dni otrzymałam trzy zaproszenia do zawarcia znajomości, a nie, przepraszam do zostania znajomą dwóch panów i jednej pani. Wszyscy są członkami społeczności skupionej na TWOO - portalu randkowym, gdzie "znajdziesz mnóstwo przyjaciół oraz swoją drugą połówkę". Jedną z osób znam, toteż nie zdziwiłam się, że zaproszenie przyszło na adres mailowy. Ten imienny, niejako oficjalny. Chociaż z drugiej strony owa osoba wie, że ja akurat nie szukam drugiej połówki, bo ją już dość dawno znalazłam. Dwie inne osoby  są mi zupełnie nieznane. Do zaproszenia dołączona jest fotka. Nie wiem, czy zawsze prawdziwa. Ale stad wiem, że dwóch przystojnych młodzieńców uważa mnie za swoją znajomą i chce zacieśnić stosunki. Ciekawe, czy wiedzą z kim? Ostatecznie, mogli sobie zadać trudu i poszukać mnie po nazwisku w internecie. Coś tam znajdą. Nie sądzę jednak, by im się chciało.  Sądzę natomiast, że to akcja popularyzująca portal. I że za tymi zdjęciami cud-menów, opalonych blondynków z pięknymi zębami kryje się zgięty w pół, blady z braku powietrza informatyk. Ale co powodowało osobą, którą znam, by do mnie napisać? Chyba, że jej wizerunek został także wykorzystany. I skąd informatyk TWOO zna mój adres mailowy? Internet to siła i moc. Kryje wiele tajemnic.... 