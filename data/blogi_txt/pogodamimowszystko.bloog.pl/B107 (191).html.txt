Lubimy dowcipy o blondynkach. Też je lubię, opowiadam i słucham chętnie. Myślę, że jednym z powodów jest fakt, iż wkraczając do świata owych głupiutkich kobieciątek - wkraczamy w krainę szczęśliwości. Blondynki z dowcipów nie są nigdy nieszczęśliwe, zawsze znajdują te lepsze  strony zaistniałej sytuacji. Jak ta, która po poznaniu kochanek swojego faceta i kolegi mówi :"Ale nasza jest ładniejsza". Albo ta, która na zarzut policji, że nie ma powietrza w kole auta odpowiada; "Tak, ale tylko na dole". Albo ta, która oglądając  skoki narciarskie czeka na powtórkę i trzyma kciuki, by skoczkowi udało się dolecieć dalej. Blondynki z dowcipów potrafią się cieszyć byle czym, nie obrażając natomiast nigdy. Jak ta, której zwrócono uwagę, że na szklanych drzwiach jest napisane "pchać" i niepotrzebnie się szamocze. Ona widzi to inaczej :"Ale nie napisane w którą stronę pchać". Blondynka z dowcipu o Nowym Roku przypadającym na piątek martwi się, by to nie było ...trzynastego. Sporo jest dowcipów "przetłumaczonych" na blondynkowe. Bo dowcip o posłaniu tortu na wesele, czyli premierę "Wesela" znany był od dawna w wersjach politycznych, dotyczących awansu społecznego różnych nuworyszy w sejmie i rządzie.... Blondynki z dowcipów nie zastanawiają się nad zawiłościami tego świata, przyjmują  życie z dobrodziejstwem inwentarza. Nie  buntują się. Wolą obejść problem.  Opowiadałam kiedyś dowcip o blondynkach, które pobierają pieniądze z bankomatu i jedna mówi" Najbardziej lubię ten cudowny szelest drukowania pieniędzy" . Na to jedna z osób w towarzystwie: A tak nawiasem mówiąc, zastanawiałam się, jak oni to robią, że zawsze wychodzi potrzebna kwota... 