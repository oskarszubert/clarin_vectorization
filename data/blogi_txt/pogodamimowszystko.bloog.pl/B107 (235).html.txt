Przeczytałam opasłe tomisko - "Marzenia i tajemnice"  Danuty Wałęsowej. Cóż, marzenia, poza jednym się spełniły, a żadna tajemnica nie została odkryta. Bo to, że faceci są z innej planety, niż kobiety - raczej wiadomo.  To jakby dwie książki w jednych okładkach. Autorka dołączyła do swojej opowieści mnóstwo zdjęć. I jakby je z książki wyjąć - byłyby zupełnie inna opowieścią. Na zdjęciach pani Danuta jest czasem zamyślona, ale na ogół wesoła, patrzy z oddaniem na męża, nie widać, żeby cierpiała z powodu  obecności na  licznych spotkaniach i uroczystościach. A o tym mówi w tekście. Zabrakło tylko tego z zakładaniem skarpetek w samolocie... Poza tym, zbyt często w tekście mówi - "nie pamiętam", "szczegóły wypadły mi z pamięci z powodu emocji", "byłam zbyt przejęta"... Zbyt często, by nie wyglądało  to na unik.  Najpierw pisze, że było jej obojętne, czy Wałęsa wygra wybory prezydenckie, a potem dość szczegółowo (jak na nią) opowiada o walce w II turze. Nie bardzo chwytam, o co jej w książce chodzi. Wylała swoje kobiece żale, że mąż na rękach jej nie nosił, kwiatów nie dawał, do rewolucji nie włączał, nie z nią konsultował poczynania. Fakt, on co miał chwilę dla rodziny, to robił jej kolejne dziecko, jakkolwiek to zabrzmi. Wyszła za mąż za faceta, który do ślubu nie przedstawił jej swojej rodzinie i rodzicom... Niestety, pani Danuta także wydała mi się osoba oschłą, chętnie oceniającą innych i lubiącą rządzić. Miała tylko do tego ostatniego za mało okazji, zajęta nieustannymi porodami i wychowywaniem dzieci. Jakieś cieplejsze słowa o dzieciach? Jakieś mamine radości? Nie, z wyjątkiem syna, który miał ostatnio wypadek i było zagrożenie życia. Może jeszcze o córce Magdzie, z nią ma najbliższy kontakt. Możliwe, że gdyby przed laty do jej kiosku przyszedł inny mężczyzna rozmienić pieniądze i ona byłaby inną kobietą. Może marzenia wiejskiej dziewczyny, której w rodzinnym domu nikt nigdy o zdanie nie pytał i o której szczęście się nie martwił - spełniłyby się. Co zrobi teraz jej mąż (tylko tak o nim pisze)? A nic. Prawdopodobnie w ogóle się tym nie przejmie. Ot, babskie fanaberie... 