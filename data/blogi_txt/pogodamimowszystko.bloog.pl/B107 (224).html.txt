Szatanem nie, to jasne. :) Ale nie rozumiem faceta.  Przez kilka lat malował sobie parę razy w miesiącu twarz, dzięki czemu nikt go na ulicy nie rozpoznawał i mógł zażywać wolności. Grał koncerty i sprzedawał płyty w Ameryce, czasem w Polsce i nikomu to nie przeszkadzało. Miał wąską grupę fanów, miłośników  swojej sztuki. I nagle wdał się w niby-romans i niby-narzeczeństwo z osobą, która równie często bywała na okładkach plotkarskich czasopism, co na estradzie. Jak go zaczęłam widywać tu i tam, a zwłaszcza panią Dodę roznamiętniająca  masy swoim szczęściem - od razu powiedziałam, że to początek końca artysty Nergala. Sprawdziło się. Co do joty. Że narzeczeństwo było od początku nieprawdziwe, widać choćby po tym, że pani Doda  gadała o "Adasiu" jak najęta, chodziła na jego koncerty, organizowała koncerty na rzecz, on - nic lub prawie nic na ten temat nie mówił. Mimo, że pierścionek dał. Nie uwierzę, że sądził, iż pani Doda zachowa ich "romans" w  rozsądnej tajemnicy, że nie będzie się z tym obnosić bardziej, niż ze swoją własną twórczością estradową, że będzie informować tabloidy o każdym drgnieniu serc obojga...  Jakoś ten romans przestawał być rozwojowy, bladł, kiedy Darski nagle zachorował. Doda szalała... A  on, jak nagle zachorował, tak szybko i bez komplikacji wyzdrowiał. Fakt, jest teraz może bledszy, może trochę szczuplejszy... Ale niepomny zasług pani Dody, zerwał z narzeczoną.  I zapragnął być celebrytą. Np. przyjął ofertę pracy, która zniszczyła Chylińską, niszczy Kaję i Korę... Telewizja przemieliła owe panie i wypluła nie wiadomo co...Koczkodany jakieś. Nie widział tego? Nie widział, że on ma być lokomotywą oglądalności? Nie wierzę. I z jednej strony zaczął jawić się jako sympatyczny, inteligentny i kompetentny juror,  a z drugiej nadal maluje twarz i uprawia swoją sztukę, która  nie każdemu musi się podobać a której zaczęto się przyglądać. Dla mnie jest tu jakiś fałsz, jakieś nieprzystawanie wizerunków. Który jest prawdziwy? Nie przewidział ponadto, że w naszym kraju nawet śmiertelna choroba, z której cudem prawdziwym wyszedł - nie uświęca. A przynajmniej nie każdego. Nie zorientował się, że to kraj, w którym szczytem rozwiązłości oficjalnej jest tekst piosenki "Szła dzieweczka do laseczka...". Po co tam szła, o tym sza! Teraz artysta Nergal jest diabłem wcielonym zagrożeniem moralności i niemal bytu Polski. Taki miał plan? 