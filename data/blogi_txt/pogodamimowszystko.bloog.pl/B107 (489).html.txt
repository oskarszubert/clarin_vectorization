W dzisiejszych Wysokich Obcasach GW przeczytałam "list tygodnia" i bardzo mnie zirytował. To kolejny list w sprawie seksizmu. Autorka sama o sobie pisze, że za ładną się nie uważa, ale... "mam takie cechy, które przyciągają męskie spojrzenia". Ileż kobiet o tym marzy a faceci nic! :) Jednak na radę koleżanki, by zniwelowała ten swój kobiecy urok i np. przefarbowała  oraz obcięła włosy ("długie blond") odparła, że nie będzie się przystosowywać. Ja bym ją jednak namawiała, by zamiast szykownych ciuchów założyła po prostu burkę. Albo nosiła się na jedną posłankę. Pewnie, że seksizm istnieje. Istniał zawsze, nawet w epoce kamienia łupanego. W obie strony. I niewiele się zmieniło, poza tym, że my, kobiety jesteśmy pełnoprawnymi członkami ludzkości (no, może jeszcze nie wszędzie). Biologicznie nic się nie zmieniło. A kto, jak nie my, kobiety ukuł powiedzenie, że faceci rozwijają się do siódmego roku życia a potem tylko rosną. Kto twierdzi, że mężom trzeba wydawać tylko proste żołnierskie rozkazy, bo wyjaśnienia i dywagacje i tak rewelacyjnie filtrują? Albo, żeby podsuwać rozwiązania i decyzje, bo uwielbiają je podejmować, tylko mają z tym na ogół kłopot? To też jest seksizm. Świat nieco oszalał. Bo z jednej strony w poradnikach pięknościowych  ostatecznym, pożądanym rezultatem poprawy wizerunku jest wygląd ...seksowny. Bo włosy mają być bujne i puszyste, wargi czerwone, miękkie i duże, nogi długie i gładkie.No, i konieczna jest wąska talia, bo to znajduje uznanie w męskich oczach jako cecha zapewniająca zdrowe porody. Zaś męska klata ma być szeroka, biodra wąskie, szczęka twarda a włosy gęste znamionując dobre geny. A potem skarżymy się, że się ...podobamy. Autorka listu sama określiła go jako "utyskiwania obrażonej pannicy, która jest za ładna". I ja tak też uważam. Przekonała mnie uwagami na temat  rozmów kwalifikacyjnych. Bo ani kobiety ani mężczyźni nie traktowali jej poważnie...Potrzebna trzecia płeć...:) 