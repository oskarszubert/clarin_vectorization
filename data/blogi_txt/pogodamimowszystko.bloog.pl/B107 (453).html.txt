Niby prawda, bo każda jest potrzebna - od ministra do pisuardessy. A jednak... Byłam mimowolnym świadkiem rozmowy (dość gwałtownej w pewnych momentach) na temat pracy, jaką po długich poszukiwaniach znalazł czyjś bratanek. Otóż znalazł pracę w jednym z tzw. parabanków czy agencji udzielającej szybkich pożyczek. Tych, co to nie trzeba ani poręczenia, ani poświadczenia nijakiego, tylko chęci wzięcia kilkuset złotych na jakieś ważne potrzeby. Agent przyniesie gotówkę do domu, potem będzie przychodził po raty spłaty. Wszystko pięknie i ładnie. Tylko tego rodzaju chwilówki udzielane są na drakońskie procenty. Już pożyczka w wysokości 500zł na  miesiąc czy dwa skutkuje spłatą prawie 700 zł. Im dłuższy okres spłat, tym szybciej ta kwota rośnie. Specjaliści obliczają, że oprocentowanie sięga 3 tys.(!) procent. Cześć tych odsetek jest zakamuflowana jako opłaty manipulacyjne, za dostawę gotówki, ubezpieczenia i różne takie wybiegi. Niby to nie tajemnica, ale ktoś, kto potrzebuje 500 zł natychmiast, nie liczy procentów, nie liczy odsetek, ważne, by rata miesięczna czy tygodniowa była niska. I bywa niska - nawet kilkadziesiąt zł. Toż to prawdziwa lichwa! To wyciąganie resztek pieniędzy z chudych kieszeni (grube nie  pożyczają w taki sposób). A z drugiej strony -  taki agent pracuje, porządnie pracuje, bo na prowizji, więc się stara zarobić jak najwięcej. Dyskusja przebiegła nad gwałtownie postawionym pytaniem - czy to jest "praca" i czy to jest moralne? No, właśnie. 