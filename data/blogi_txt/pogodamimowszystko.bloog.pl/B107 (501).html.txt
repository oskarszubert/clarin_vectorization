Ta reklama odwołuje się do dawnych czasów, gdy panie mówiły do siebie "Włada" a nie "Władzia" i elegancko modulowały głos, niczym aktorki używając scenicznego "ł". Tylko, że to bardzo dawna przeszłość... Mam swoje lata, ale już takich paniuś nie pamiętam. Dwie brzydkie, pomarszczone cudacznie, trzęsące się lalki mające przedstawiać owe panie sugerować mogą, że są one z tzw. lepszego towarzystwa. To dlatego ten język i te pięknie ułożone siwe włosy. Bo, proszę - takie panie, a też muszą brać chwilówki pod koniec miesiąca! Owe panie  już zupełnie nieelegancko natrząsają się z chudziutkiego, także starszego pana (lalka równie brzydka), który nie wie takich prostych rzeczy... A reklamują kolejny niby-bank, firmę użyczającą chwilówek. Niczego nie potrzeba, tylko chęci. Kasa wpłynie po 15 minutach na konto, bo pożyczyć można przez internet. Jak oddać, nie wiem, ale to bez znaczenia. Nie chcę się wczytywać w faktyczne oprocentowanie  pożyczonych 500 zł, pewnie za marne grosze nikt tej działalności nie prowadzi. Uważam natomiast, że ta reklama ośmiesza starszych ludzi. Lalki są szkaradne, mówią niezrozumiale, choć da się wyczuć absolutnie autorytatywny ton. Pomysłodawcy scenariusza pewnie nie wiedzą, że w tamtych czasach damy nie decydowały na ogół o finansach, a już na pewno nie podejmowały decyzji o braniu pożyczek. Damy tylko wydawały. Reklama sugeruje także, że to firma pożyczkowa wyłącznie dla seniorów, co nie jest prawdą. Ale zręcznie odwołuje się do niskich emerycin tych najstarszych  osób.  Tylko, że tę cudowną i otrzymaną niemal za bezcen pożyczkę także trzeba kiedyś oddać.I to ze sporym naddatkiem odsetek. Dziś widziałam kolejny filmik z cyklu, w którym coś wykrzykujące panie podrygiwały w takt  muzyki. I nie był to walc bostoński ani tango lub fokstrot. Między nimi podrygiwał ów nierozgarnięty pan. Było to tak irytujące, że zupełnie nie wiem, o co tym razem chodzi, poza tym, że o branie pożyczek... 