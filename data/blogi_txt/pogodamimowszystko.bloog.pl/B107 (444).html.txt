Kiedy człowiek jest młody i musi przeskoczyć, podskoczyć, zeskoczyć to po prostu przeskakuje, podskakuje, zeskakuje. W okamgnieniu i na pół świadomie ocenia wysokość, szerokość a ciało dostosowuje  technikę ewolucji. Przy czym ta technika jest mu raczej obojętna, byle skuteczna. Nie zważając na dokonany czyn, podąża dalej. I kiedy wraca w to samo miejsce - dokonuje takiej samej czynności nie zapisując jej w pamięci krótkotrwałej. Bo po co?  Kiedy człowiek stoi w przedsionku starości, czyli jest ...dojrzały - zatrzymuje się przed przeszkodą. Musi ocenić wysokość i szerokość, zastanowić się, jaką techniką przeszkodę pokonać. A może da się ją obejść? I kiedy wraca w to samo miejsce - z daleka kombinuje, jak je ominąć, może wybrać inną drogę... Dlaczego? Bo motoryka już inna, bo boi się, że złamie, zwichnie, uszkodzi  kruche kości i sztywniejące stawy.   Nie bez znaczenia jest i to, że może nawet przejść przez płot czy tory, ale nie uczyni tego, jak rącza sarna, lecz raczej jak zraniony łoś. 