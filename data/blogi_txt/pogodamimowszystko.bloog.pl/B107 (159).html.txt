Rozmowa z Uleczką  na temat testamentów przypomniała mi dawną historię. Byłam dużo młodsza, a pracowałam z koleżanką sporo starszą. Jej jedynym majątkiem  trwałym było mieszkanie, okupione wyrzeczeniami i ciężką pracą. Miała też spłachetek ziemi w spadku, ale postępowanie się ciągnęło, bo do spłachetka więcej było pretendentów, niż trawy, która tam rosła.Znajoma miała dorosłe dzieci, a te dzieci swoje dzieci. Znajoma przeznaczyła mieszkanie dla jednej z wnuczek. I, jak zapewniała, wszyscy o tym wiedzą, a rodzina jest wyjątkowo zgodna. ja jej jednak radziłam zrobić testament, u notariusza dla pewności, ale rodzinie nic nie mówić, bo po co. Znajoma chyba z kimś jeszcze na ten temat  rozmawiała, bo po jakimś powiedziała mi, że chociaż jestem młodsza, posłuchała się. Niestety, nie we wszystkim. Na pierwszym rodzinnym spotkaniu testament został uroczyście wszystkim zaprezentowany, bo "my wszystko sobie mówimy". No, i zaczęło się. Córka, której dziecko "pominięto" rozpłakała się. Syn się obraził na siostrę, matkę wnuczki wyróżnionej "tylko dlatego, że się pierwsza urodziła". Na koniec zaś okazało się, że na spłachetku stoi (wirtualnie) pensjonat zarabiający krocie, a owe także wirtualne krocie także są zagospodarowane. matki, czyli ewentualnie właścicielki nikt o potrzeby nie pytał... Znajoma próbowała mnie obwiniać o wszystko, ale na szczęście szybko oprzytomniała. O teraz posłuchała mojej rady w całości. Mianowicie - poinformowała, że odwołała testament, wszystko jest jak było, mieszkanie obiecali wszyscy przeznaczyć wskazanej wnuczce. A testament schowała do najgłębszej szuflady. Bo oczywiście, nie zmieniła go! 