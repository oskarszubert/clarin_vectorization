Polski sport alkoholem stoi!  Producenci piwa są najpoważniejszymi sponsorami drużyn piłkarskich. Pewnie nie tylko, ale piłkarskie najbardziej widać. Te olbrzymie bannery reklamowe opasują już całe trybuny boisk i stadionów.I nikt się już nie certoli - piłkarze beż żenady grają w reklamach napoju z pianką... A potem się narzeka, że kibole rozrabiali, bo byli pijani! Przecież oni się tylko znakomicie bawili i relaksowali w gronie przyjaciół. Po to jest piwko... Przed chwilą zakończył się jakiś mecz piłki ręcznej. W Polsce. Między polskimi drużynami. Kobiecymi. Wręczano medale, dziewczyny, trenerzy i tzw.działacze serdecznie się cieszyli! Dziewczyny najbardziej. Do tego stopnia, że popijały szampana wprost z butelki. Jeszcze na podium, jeszcze przed kamerami, jeszcze w dresach. Biedulki, nie mogły ani chwili wytrzymać! Ja rozumiem, że sport dzisiaj to po prostu zawód a granie w drużynie czy ekipie to praca, jak każda inna, w dodatku sowicie opłacana. Mimo to te pijące z butli szampana dziewczyny wzbudziły we mnie niesmak. Skojarzenia jednoznaczne - brak tylko ławeczki, trawniczka i krzaczka na osiedlowym skwerku. No, i ciuchy nie takie. Buntuję się przeciwko temu obrazkowi podobnie, jak przeciw istnieniu tzw.szampanów bezalkoholowych, które są kupowane na kinderbale. To przecież budowanie wzorca - bez alkoholu nie ma zabawy. Kto nie pije, ten nudziarz, mruk i nie wie, co to życie jest!   Tak, te siatkarki pokazały wszystkim oglądającym, jak się dobrze bawić! Tylko przy pomocy alkoholu! Może więc nadszedł czas, by nie nazywać tych imprez sportowymi? To po prostu widowiska, często przecież z gotowymi scenariuszami napisanymi przed meczem. 