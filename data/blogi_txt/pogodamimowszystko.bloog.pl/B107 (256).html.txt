Z wielkim zainteresowaniem przeczytałam w ostatnich Wysokich Obcasach rozmowę  z prof. Ewa Trzebińską, psychologiem. Otóż wedle tego, co pani profesor mówi - nasza skłonność do narzekania, zamartwiania się, wreszcie szukania dziury w całym jest ...atawizmem. Te cechy wykształciły się wskutek   trudów życia, konieczności pokonywania niebezpieczeństw zagrażających dobrostanowi, zdrowiu, wreszcie życiu. Dlatego "negatywne" emocje wyrażamy łatwiej, bez problemów. Bo powód do radości dawał chwilową przyjemność i nic więcej. Zaś nieuwaga w obliczu niebezpieczeństwa, zła ocena sytuacji  mogły drogo kosztować.  O dalekosiężnych skutkach obu rodzajów zachowań nie myślimy. A przecież dostrzeganie  pozytywnych elementów to zdrowe nerwy, dłuższe życie, lepsze relacje. Zaś nieustanne napięcie czyli narzekanie prowadzi do nerwic, depresji, może nawet psychoz. Ale tak, jak mimo poprawy warunków socjalnych, nadal najadamy się na zapas - tak nadal czuwamy... Obserwujemy pilnie otoczenie, wypatrując, skąd może przyjść zagrożenie. Paradoksalnie - z biegiem czasu zapominamy o przykrych doznaniach, odsuwamy je mniej lub więcej świadomie w niepamięć... I z wczasów nad Adriatykiem po latach pamiętamy tylko cudowne, słoneczne chwile. Oczywiście, z wyjątkiem patologicznych malkontentów, ale to osobna kategoria... Dlatego z podziwem i radością patrzę na kibiców piłkarskich.  Na tych wymalowanych, odzianych w koszulki, kapelusze, omotanych szalikiem lub flagą. Na tych, którzy walczyli o bilety i teraz  znakomicie się bawią na stadionie. Brawa należą się wszystkim, którzy przygotowali sobie swoją prywatną strefę kibica, choćby mecze oglądali w telewizji, w obecności jedynie żony czy niemowlęcia, który dopiero przyszedł na ten świat... Ci ludzie potrafią się cieszyć! Nie boją się okazywać emocji, radości i ...zawodu.  Kino amerykańskie od dawna  kształtuje wzorce wyrażania emocji. Te wszystkie "Kocham cię" i niczym harcerski odzew konieczne: "Ja ciebie też" przy każdej okazji. Jakież to irytujące, bo jednocześnie w tym samym filmie nie potrafią rozmawiać ze sobą w miarę otwarcie, szczerze i o tym są te filmy... Pani profesor o tym też mówi. O tym, że jest taki trend - być zawsze na baczność, zdrowym, młodym, mieć duże piersi, bujną czuprynę i mieć sukces. Inne opcje nie wchodzą w grę. inna opcja to przegrana. Co pomaga najbardziej? Zdaniem prof.Trzebińskiej - nadzieja. Tylko nadzieję też trzeba umieć w sobie znaleźć. 