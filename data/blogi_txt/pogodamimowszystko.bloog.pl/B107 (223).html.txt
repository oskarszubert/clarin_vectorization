Śniadanie do łózka - taca, róża we fiolce, kawa pachnąca, grzanki, rogaliki... Przedmiot marzeń, westchnień, symbol szczęścia... Na filmach jest rzeczywiście cudnie. Pani się budzi, przeciąga rozkosznie w pościeli, która wygląda, jakby po krochmaleniu i prasowaniu dopiero co została ubrana. Poduchy są pełne powietrza, puchate, jak obłoki. Pani zaś ma błyszczące oczy, lśniące zęby, promienną cerę. Włosy, jeśli nie starannie ułożone, to równie starannie ...rozwichrzone. Koszulka na niej pyszni się nieskazitelnymi koronkami i falbankami, wszelkie troczki  zawiązane w śliczne kokardki.Od okna biegną ku niej promienie słońca, w których tańczą drobiny kurzu... Wchodzi on, samczo zadowolony(oni wiedzą, my się domyślamy) z minionej nocy, romantyczny znaczy...  Rzeczoną tacę stawia na naciągniętym, gładkim prześcieradle. Ona tymczasem już siedzi, bo poduchy same stanęły w pion pod plecy. Je śniadanko, krusząc w pościel rogalika i  nie zawsze łapiąc krople miodu lub dżemu... A w realu? Pościel jest zmięta, poduszki, jak placki, prześcieradło niczym fale sztormowe na Bałtyku.. Pani się budzi, ma opuchnięte powieki(za mało snu...), włos zmierzwiony i do mycia, na twarzy resztki kremu na noc, w ustach, jak w trampkach po powrocie z siłowni...Dłonie też jakieś nieświeże, wszak dotykało się tego i owego...W powietrzu nic nie tańczy, bo ono stoi i domaga się natychmiastowego otwarcia okna. Pani się przeciąga, ale potem robi to, co większość z nas - czyli leci kurcgalopkiem do WC. I tak proza życia chroni nas przed okruchami w pościeli i plamami z dżemu na poszwie...:) 