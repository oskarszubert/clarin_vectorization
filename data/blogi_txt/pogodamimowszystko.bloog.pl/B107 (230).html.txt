Kiedy para się rozwodzi, bierze rozwód także z przyjaciółmi, z dotychczasowym środowiskiem czy paczką. Dzieje się tak zwłaszcza wtedy, gry rozstanie jest w stylu tradycyjnym, czyli dotychczas kochający się ludzie wieszają na sobie wzajemnie wszystkie psy i koty z okolicy. Wtedy sprawa sądowa, podział majątku i dzieci trwają długo, a każda wokanda to bitwa w zażartej wojnie.  Bo tak: - każda ze stron chce przeciągnąć przyjaciół na swoją stronę, bezwarunkowo oczekując solidarności i potępienia tej... (brudas, fleja, leń, puszczalska, rozrzutna) lub tego... (babiarz, leń, brudas, niechluj, nieudacznik i impotent); - jesli chcą się nadal z nami spotykać, to na odrębnych imprezach, co przecież rodzi komplikacje organizacyjne i zaburza dotychczasowy  cykl spotkań imieninowych, wakacyjnych, okolicznościowych, otwarć i zamknięć sezonu działkowego; - każde spotkanie kończy się opowieściami o stanie sytuacji i oczekiwaniem  zajęcia w tej sprawie stanowiska poparcia; - każda ze stron oczekuje natychmiastowego zerwania stosunków z ich "przeciwnikiem". Rozstanie, rozwód to trudna sytuacja dla każdej pary. Jest też trudna dla nas, przyjaciół i grona koleżeńskiego nagle rozstawianych na dwóch frontach.  Pewnie dlatego osoby rozwiedzione skarżą się na izolację, na opuszczenie przez przyjaciół, a przynajmniej odsunięcie się. Bo to tym się kończy. Przestają być zapraszani. Z moich obserwacji wynika, że kobiety są bardziej zacięte, bezwzględne w domaganiu się solidarności. Dlatego zdarza się, że  mężczyźni po jakimś czasie wracają do swojej paczki z...nową panią u boku. Ale to już inna historia... PS. Nie mówię o sytuacji, gdy jedna strona ewidentnie zawini(porzuci, krzywdzi, itp.). 