Kiedyś często jeździłam pociągiem na tej samej, krótkiej trasie. Z reguły siadałam przy oknie, twarzą w kierunku jazdy i  po prawej stronie.W obie strony.Miałam więc codziennie dwie drogi. Bo przecież widok za oknem różnił się, mimo, iż trasa była ta sama. Po pierwsze po każdej stronie torów jest inaczej. Na to nakładało się jeszcze i to, że po każdej stronie jechałam w innym, przeciwnym kierunku.Po jakimś czasie witałam te same widoki, niczym znaki przestankowe, sygnały upływu podróży. I one się zmieniały wraz z porami roku.Aż kiedyś usiadłam inaczej.I nie poznawałam widoku z okna. Nie zauważyłam chatki dróżnika z rozpadającym się dachem, rzeczki śródleśnej i charakterystycznego garbu pola rzepaku.Siedziałam  tyłem do kierunku jazdy. Krajobrazy nie zbliżały się do mnie, z daleka witając  znajomym widokiem, lecz uciekały w pośpiechu. Ale podróż nie była nieprzyjemna. Odkryłam bowiem trzecią stronę świata, potem czwartą. 