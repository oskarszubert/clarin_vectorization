Wczoraj na TVKultura obejrzałam trzy koncerty Violetty Villas. Pierwszy to zarejestrowany  w studio program z lat ...chyba początku 70., niemal tuż po jej powrocie z USA. Drugi - w l.80 zapis-składanka z koncertów na żywo i ostatni - specjalny koncert z udziałem diwy i dla niej zorganizowany przez Skrętkowską z 1999.W tym już słynnego głosu brakło,  VV poruszała się wolno (z wyjątkiem - podczas wykonywania "Oczu czarnych" temperament poniósł ją). Między  nagraniami były rozmowy - ładne, ostrożne i taktowne. Ale wracam do koncertów. Piosenki powtarzały się, bo VV miała jednak ubogi repertuar. Ponadto do niektórych  utworów była maniacko przywiązana. Publiczność pewnie też. Ale w związku z tym można było porównać, jak sposób ich wykonania zmienia się lub...nie zmienia. W każdym razie trochę rozumiem, że  znani, uznani tekściarze i kompozytorzy nie pisali dla niej. jednym z powodów mogło być to, co artystka robiła z piosenek, jak je zmieniała. I nie powiem, ze były to "popraweczki", raczej "pogorszeczki". Akompaniatorzy mieli ciężkie życie, bo grali do jej śpiewu a nie ona śpiewała z akompaniamentem. W nieznośny sposób przeciągała frazy, zmieniała rytm, wstawiała ozdobniki - wokalizy, westchnienia, pauzy i słynne piski... VV miała tylko głos. Reszta...  Śpiewała, jak chciała i jak potrafiła...I jak uważała, że trzeba... Bodaj Kaczyński powiedział wczoraj, że mimo  pięknych sukien, obycia, poznania  praw sceny(a może wcale ich nie poznała) i scen świata - wciąż w tej błyszczącej i trzepoczącej piórami diwie siedziała panna Czesława Cieślak z Lewina. I to ona  dyktowała fasony, interpretowała piosenki  z trudną dziś do wytrzymania egzaltacją, patosem i zagrywaniem się. Prawdę mówiąc - niczego w świecie poza Lewinem VV  się nie nauczyła. Czy szkoda? To było jej życie, jej wybory... Szkoda tylko, że mogła tyle pięknie śpiewanych piosenek nam zostawić... 