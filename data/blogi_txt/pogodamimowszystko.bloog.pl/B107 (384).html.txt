Oczy ciągnie, jak do złego, a długo patrzeć nie mogę, bo płakać mi się chce. Oglądam dziś walkę z woda na Kozanowie we Wrocławiu, przedwczoraj ratowanie ludzi w Furmanach...I najgorsze, że to nie koniec. Warszawa  stoi z lękiem nad namokniętymi wałami. Włocławek drży o tamę....Jedna z kobiet, która ewakuowała cała rodzinę, a sama z mężem wróciła do domu powiedziała, ze najgorsze było opuszczenie domu.Bo to dom, który ogromnym wysiłkiem pobudowali jest tym miejscem, do którego się wraca, do którego jej dzieci z zagranicy przyjeżdżają...A teraz trzeba było w nocy, w jednej bluzie i tenisówkach uciekać. Więc wróciła i coś tam porządkuje, bo u niej woda już opada, wychodzi z podwórka, piwnic i ogrodu.Nie dziwię się, że ludzie, dorośli przecież płaczą. Z płaczem wsiadają do amfibii. I, że ktoś tam wziął pilota do nowego telewizora, a nie wziął dokumentów. I, że niesie się psa po pas w wodzie. I płacze po kurach. ***Telewizja, która nam tak dokładnie ludzki dramat pokazuje jest  cudem, a zarazem okrutnym doświadczeniem. Nawet dla tych, którym, jak mnie, nic nie grozi. Już  podczas poprzedniej ogromnej powodzi niemal nie wychodziłam z domu. Teraz możliwości są jeszcze lepsze...***Ale nie mogę przestać oglądać, zaciskać palców, kiedy rośnie gdzieś woda, jak w Warszawie i "pilnować" tamy. 