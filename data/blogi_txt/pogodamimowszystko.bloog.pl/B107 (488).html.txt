Tak mi przed wielu laty rzucił pewien intelektualista, kiedy się przyznałam, że rozwiązywanie krzyżówek to jedna z moich ulubionych zabaw umysłowych. Obraziłam się, bo byłam na etapie zachwytu krzyżówkami z "Przekroju", które dziś zastąpiły krzyżówki z Dużego  Formatu GW. A jeśli zabieram w podróż krzyżówki, to kupuje  tylko któreś wydawnictwo spod znaku "Rozrywka" i zaczynam od tej "Z przymrużeniem oka". Ani wówczas, ani teraz nie uważam, że krzyżówki są dla tępaków. Trenują umysł znakomicie, co dla osób w pewnym wieku jest nawet zalecane. I słusznie, sama bowiem mam często  rozwiązanie  na końcu języka i nie mogę sobie przypomnieć. No, a te skojarzeniowe to już w ogóle ciężki trening. Nie jest jednak tak, że rozwiązuję każdą krzyżówkę, jaka mi wpadnie w ręce. A są i tacy maniacy. Na te w programach telewizyjnych czy gazetkach reklamowych nawet nie patrzę. Szkoda czasu na wpisanie haseł w kratki. Nie chce mi się także dociekać tekstu rozwiązania. Ważniejsze jest rozwiązanie diagramu. Krzyżówki nie są dla tępaków, bowiem utrwalają wiedzę, pozwalają ją rozszerzyć. Kiedyś na koniec zaglądałam do encyklopedii, by znależć piąty lewy dopływ w górnym biegu Zambezi. Dziś szukam w internecie. I zawsze coś tam podczytam, czegoś się dowiem... Taka wiedza nie jest już niestety szanowana. W ogóle po co to wszystko pamiętać, jak można zajrzeć do Googli? Ja jednak pozostanę przy swoim i dziś oddam się rozwiązywaniu najnowszej krzyżóweczki z DF. 