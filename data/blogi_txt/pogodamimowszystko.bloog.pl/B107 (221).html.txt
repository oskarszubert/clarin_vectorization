Jechałam pociągiem. Na jednej ze stacji stał dość długo, czekał na  pasażerów z innego połączenia. Na płacy obok był skup złomu. Pracowała  maszyna, która złom chwytała w  wielkie łapy i przenosiła do kontenera. Co chwile łapa brała w swoje palce ugniatarkę i  gniotła blachy, sprężyny, koła od rowerów i wózków, drzwi lodówek płyty kuchenek, stare rynny... Patrzyłam zafascynowana, jak  łapa podnosi pęki  złomu. Łatwo można było rozpoznać ich niedawne przeznaczenie. Był nawet dziecinny samochodzik i drzwi od  dużego, dorosłego auta... Nie tylko mnie to zmaganie się i ostateczne niszczenie śladów  statusu, wyposażenia mieszkań i inne powody do dumy fascynowało. Ktoś wyciągnął aparat, pstryknął fotkę. A ugniatarka pracowicie sprasowywała białe drzwiczki od piecyka, sprężyny z kanapy i ruszt kuchenki  w jedna miazgę z kółkami od wózeczka, rurą wydechową i pękiem prętów w kolorze starego złota... Była tego cała góra, skrupulatnie wyzbierana ze śmietników, działek, spod bloków... Całe to dobro pordzewiawszy , nie straciło kolorów, błysków i zdobień... A jednak było niepotrzebne nikomu. Wyrzucone.  Złom.  Nie dało się nie myśleć o marności tego świata, przemijaniu i tym, co naprawę jest ważne... 