Dzwoni telefon. W słuchawce słyszę modulowany głos, który mówi grzecznie, jaką firmę reprezentuje, potem przedstawia się pełnym imieniem i nazwiskiem. A potem słodziutko pyta: - Czy mam przyjemność rozmawiać z panią Zofią Ko..Ka...Ke... eee... - i strzela mi jakąś dziwaczną wersją mojego nazwiska. Noszę nazwisko może nie nazbyt popularne, ale o polskiej pisowni i wymowie, bez zbitek samogłoskowych i spółgłoskowych, obcych znaków i cienia wątpliwości, co do wymowy. Wystarczy przeczytać tak, jak jest napisane. Na początku  równie grzecznie prostowałam. Potem zaczęło mnie to wkurzać. To mówiłam, że nie nie jestem panią Ko...Ka...Ke... - Jak to? - słyszałam wtedy - rozmawiam z panią...(tu następowała kolejna wersja nazwiska). Od jakiegoś czasu grzecznie, lecz zdecydowanie mówię: - Nie, tak się nie nazywam i proszę się nauczyć czytać moje nazwisko, nim znów pan/pani do mnie zadzwoni. I rozłączam się. Ja wiem, że to praca nisko płatna, że zero satysfakcji, że muszą najczęściej wciskać nam produkt, o którym nie mamy pojęcia, nie mówiąc o tym, że nie wiemy, iż jest nam w ogóle potrzebny...:) Ale, do licha - drogi telemarketerze, jeśli wziąłeś tę pracę, to znaczy, że nie znalazłeś żadnej innej. I wykonuj ją przyzwoicie. Albo trzaśnij słuchawką i wyjdź. Bo jeśli nawet nie umiesz przeczytać nazwiska kogoś, kto być może przysporzy ci punktów i kasy - to nie jest  w dalszej części rozmowy wiarygodny. Też mogłeś coś źle przeczytać, nie doczytać, zinterpretować...A to, co chcesz zaoferował - kosztuje. I ja mam za to zapłacić. 