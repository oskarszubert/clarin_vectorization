Kto lubi i pamięta powieści dziewiętnastowieczne - zapewne zna te sceny, kiedy podróżny z dalekich stron opowiada zasłuchanej grupce osób z wypiekami na twarzach  o swoich przeżyciach i wrażeniach z dalekich, mało znanych stron. Dobry opowiadacz, z talentem literackim był w cenie. A nie mógł się nawet wspomagać fotografiami, co najwyżej - akwarelami... Dziś, kiedy ktoś prosi(pyta): - No, i jak było w tej Turcji(Hiszpanii, Grecji, Tunezji, Tajlandii) łapię się na tym, że zaczynam snuć takie staroświeckie opowieści, chcąc przekazać swoje wrażenia, urodę i niezwykłość oglądanych miejsc...  Tak naprawdę, wystarczy kilka zdawkowych zdań pełnych przymiotników w stopniu najwyższym... A jesli pytającego coś interesuje, to z reguły informacje praktyczne - co, gdzie, kiedy i za ile... Pod warunkiem, że realnie myśli o wyjeżdzie. Prawda bowiem jest taka, że opowieści o wojażach najbardziej interesują opowiadacza... Nie mam o to pretensji. Internet jest pełen zdjęć i relacji z dwutygodniowego wylegiwania się na wodnym leżaku w hotelu egipskim. Jest pełen zdjeć z najbardziej nieprawdopodobnych i odległych wypraw.A są jeszcze filmy podróżniczo-przyrodnicze... Nie musimy słuchać, jakie wrażenie zrobił na nas Efez czy Gibraltar. Możemy sobie namiastkę znaleźć... Dlatego od jakiegoś czasu nawet  fotografie z podróży pokazuję tylko na wyraźne życzenie, w odpowiednich warunkach i nie wszystkie... A na opowieści umawiam się, kiedyś, w wolnym czasie... Pozostajemy sami ze swoimi przeżyciami, zachwyceniami? Nie, jeśli mamy  przy sobie  kogoś bliskiego, kto odczuwa podobnie. Samemu nie wolno niczego oglądać... 