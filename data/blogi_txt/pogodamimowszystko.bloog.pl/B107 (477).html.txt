Całe życie Janka Ruczaja przebiegło obok. Obok miłości - jedynej i niestety, z z gatunku niemożliwych. A Los, jakby nie dość było tego - wciąż tak kierował wyborami Janka, żeby o tej miłości nie zapomniał. I dlatego wszystko, co Ruczaj czynił  było po to, by spotkać Julię. To ona była sprawczynią wszystkich zdarzeń w jego życiu. Także śmierci, choć sama już wówczas od wielu lat nie żyła. Lubie książki Eustachego Rylskiego. Czyta się niespiesznie, smakując refleksje a nade wszystko - niezwykłe świadectwo spostrzegawczości narratora i próby wyjaśnienia każdego zdarzenia, spotkania, błysku światła i nieoczekiwanego spotkania. Jakkolwiek  pesymizm bohaterów, poczucie beznadziejności i marności swojego losu jest mi obce - z przyjemnością zanurzam się w ten świat tworzony słowem i pamięcią o szczegółach.  Zawsze się zastanawiam, jak pisarz to robi? Czy zapisuje wrażenia, gdzieś w tajemnym notesie? A może w trakcie pisania kolejnej powieści nosi taki kajet i ołóweczek, by notować odczucia na widok spadającego liścia czy własnej niemocy? Wracajmy jednak do Janka Ruczaja i Julii Neider, nauczycielki rosyjskiego. Julia musiała być kobieta niezwykłą, skoro kochali się w niej i uczniowi i dorośli mężczyźni, skoro ci, którzy nie mieli nawet szans na rozmowę z nią wciąż obrzucali ją wyzwiskiem "suka". To ci sami zresztą, którzy na wieść o przybyciu Julii do miasteczka po wielu latach zanosili się plotkami o tym zdarzeniu. A miłość sprawiała, że dwaj zakochani robili dla Julii wszystko, znaczy to, co ona chciała. I żalu o oszukanie nie mieli. Bo Janek miał kompana w niedoli sercowej - kapitana.  To piękna opowieść z pięknym zakończeniem. Jej bohater odchodzi, by uratować Julię, by jakiś dziennikarz nie rozwikłał i nie rozgadała na cały świat tajemnic kobiety sensacyjnym artykułem. Bo wówczas Janek Ruczaj musiałby inaczej na Julię spojrzeć albo - pozwolić, inni bezkarnie na nią patrzyli i oceniali.  Poświęcił życie kobiecie tak, jak kobiety w jego rodzinie - ciotka i babka poświęciły je dla swoich mężczyzn, w tym dla niego, wnuka. Bo ta książka to także opowieść o sile więzów rodzinnych, czymś, co odchodzi coraz szybszym krokiem w niebyt. 