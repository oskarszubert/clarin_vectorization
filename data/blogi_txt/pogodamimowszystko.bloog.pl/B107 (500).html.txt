Pani w tej reklamie jest tak sugestywna a mój kręgosłup długiego ślęczenia nad dywanem nie znosi łatwo... W tej sytuacji zamiast tradycyjnego środka do prania dywanów piana i gąbki - nabyłam cudowny proszek. Ten, który pierze do idealnej czystości białe dywany z wysokimi  włóknami. Mój dywan jest nieco niższy, nie jest też biały, toteż bez obaw przyniosłam do domu dziurkowaną dołem torebkę z cudem, który miał mnie uchronić od bólu krzyża... Fakt, uwolnił, ale problem brudnego dywanu pozostawił. Zrobiłam wszystko zgodnie z instrukcją. Oderwałam nalepkę, posypałam proszkiem dywan, wtarłam specjalnie zakupiona szczotką. Z zegarkiem w ręku odczekałam 20 minut i pracowicie (nie jest łatwo z kolorowego) zebrałam proszek odkurzaczem. I co? I psinco! Owszem, dywan wygląda na nieco odświeżony. Jednak żadna plama nie zniknęła, gorzej - nie zniknęły też ciemniejsze, wydeptane ścieżki, czyli miejsca, po których się częściej przemieszczamy po pokoju. Sądzę, że równie dobry efekt osiągnęłabym czyszcząc dywan solidnie szczotkami odkurzaczowymi. Teraz trzeba jednak iść po pianę, wyprać choćby te poplamione fragmenty. Jak one w tej reklamie czyszczą ten bielutki, niczym futro misia polarnego dywan? Nigdy się nie dowiemy. Za to wiemy, jak się pierze portfele. 