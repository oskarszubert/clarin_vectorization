Sezon na grill można uznać za otwarty. Grillowana karkówka, kiełbaski, schabik ...mhmmm... chociaż majowa aura potrafi płatać figle. Ostatni długi weekend majowy zaskoczył wszystkich łącznie z pogodynkami telewizyjnymi. Deszcz, zimno, brrrr... Co jak co ale żaden grill się w mojej okolicy nie odbył. Dobrej jakości mięsa szkoda mrozić więc jedynym wyjściem na uratowanie wieprzowiny jest karkówka w sosie własnym i właśnie to zaprezentujemy dzisiaj.  *Karkówka w sosie własnym*  karkówka wieprzowa - 1kg cebula - 4szt ziele angielskie liść laurowy sól pieprz czosnek polski - 2 ząbki olej  mąka pszenna   W brytfance musimy rozgrzać łyżkę lub dwie oleju. Cebule siekamy w piórka a karkówkę kroimy w wygodną kostkę lub nie za grube plastry. Obsmażamy wszystko na rozgrzanym mocno oleju. Cebula i mięso musi się mocno zrumienić. Mięso powinno nawet lekko przypalić aby kolor sosu był ciemny. Smażymy cebulę i mięso często mieszając wszystko drewnianą łyżką.   Po uzyskaniu odpowiedniego koloru zalewamy mięso około 600ml wody. Wrzucamy do brytfanki kilka ziarenek ziela angielskiego i listków laurowych. Dusimy mięso do miękkości około 40 minut doprawiając zagęszczający się powoli sos startym czosnkiem, solą i pieprzem świeżo zmielonym. Gdy mięso będzie mięciutkie zagęszczamy  sos łyżką mąki pszennej. Można zamiast mąki rozetrzeć przez sitko uduszoną cebulę albo wymoczyć w sosie piętkę chleba. Jest kilka szkół zagęszczania sosów możecie wybierać przebierać.   Tak przygotowaną karkówkę  w sosie własnym podać możemy na kilka sposobów. Wybraliśmy placki ziemniaczane na które przepis znajdziecie na blogu i pierwszą wiosenną sałatę z sosem koperkowym. 