Mało coś deserów u nas ... trzeba to zmienić. Dzisiejszy wpis wypełni zapach wiórków kokosowych i waniliowego cukru. Robimy rafaello na słonych krakersach. Doskonały szybki deser, który smakuje wyśmienicie. Robi się go banalnie i bardzo szybko chociaż warto by chwilę sobie po zrobieniu odpoczął w lodówce. *Rafaello na krakersach*  krakersy słone - 2 opakowania wiórki kokosowe - 150 g margaryna mleczna - 250 g mleko - 0,5 litra cukier - 1 szklanka mąka pszenna - 2 płaskie łyżeczki mąka ziemniaczana - 2 czubate łyżeczki cukier waniliowy żółtka jaj - 2 sztuki  Opakowanie waniliowego cukru mieszamy z połową szklanki zwykłego, dodajemy dwa żółtka i ucieramy na gładką masę. Mąkę pszenną mieszamy z ziemniaczaną i rozprowadzamy w szklance zimnego mleka. Wlewamy całość do utartych żółtek i chwilę miksujemy.   Drugą szklankę mleka należy zagotować z połową szklanki cukru. Do gotującego się mleka wlewamy uzyskaną wcześniej z żółtek mieszankę. Gotujemy budyń na małym ogniu aż zgęstnieje. Studzimy masę i całkiem zimną miksujemy z margaryną mleczną. Pod koniec dosypujemy około 100 g kokosowych wiórków. Do blaszki (forma jak kto woli i posiada) wyściełanej folią spożywczą układamy warstwami krakersy przełożone budyniową masą kokosową. Ostatnią warstwę kremu posypujemy resztą kokosowych wiórków i odstawiamy do lodówki na godzinę lub dwie aż krakersy delikatnie zmiękną. Słone krakersy idealnie równoważą słodki smak budyniowego kremu. Rafaello rozpływa się w ustach i jest przepyszny. Zaletą powyższego przepisu jest spora możliwość jego kombinacji. Można uatrakcyjnić kokosowy deser na przykład odrobiną adwokatu lub wiórki zamienić z rozdrobnionymi orzechami. Taki orzechowy deser posypujemy wtedy z wierzchu sporą ilością kakao i grubo startą gorzką czekoladą.   Sposobów na pyszny, kremowy deser na krakersach jest sporo i zapewne się jeszcze co najmniej jeden na naszym blogu pojawi dlatego warto już dziś zapisać się na newsletter lub polubić nasz facebookowy fanpage aby być z nami na bieżąco. Zapraszamy. 