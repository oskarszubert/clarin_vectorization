Ryba sama w sobie jest dobra i w zasadzie nie trzeba dużo z nią kombinować by czerpać przyjemność z jej spożywania. Tym razem jednak postanowiliśmy trochę podkręcić smak pieczonego dorsza. Serowa panierka z dużą ilością ziół spowodowała, że pieczony dorsz nabrał dodatkowych aromatów. Było pysznie, a rybka zamknięta pod serową skorupką była niesamowicie soczysta. Polecam ten sposób na dorsza.  *Dorsz pieczony w serowej panierce*  dorsz filet - 0,5 kg jajka - 2 sztuki gęsta śmietana - 2 łyżki sól pieprz imbir w proszku - 1/3 łyżeczki papryka słodka - 1/2 łyżeczki czosnek niedźwiedzi - 1 łyżka suszone i blendowane płatki czosnku - 1 łyżeczka cytryna mąka olej ser tarty parmezan lub inny twardy dojrzewający  Szukajcie dobrego dorsza moi drodzy. Na rynku dostępne jest sporo ryb cały rok także mrożonych. Czasami  nie ma dostępu do świeżej niemrożonej ryby. Warto jednak się potrudzić i znaleźć sobie sklep, w którym dostaniecie porządny kawał dorsza. Gruby, otoczony cieniutką warstwą lodu i w odpowiednim białym kolorze. Warto spytać się czy ryba jest mrożona w systemie IQF ponieważ zapewnia to doskonałą jakość produktu. Ryby dostępne w handlowych molochach bym sobie odpuścił. Często zanim tam rybka trafi do sprzedaży sporo sobie po Polsce pojeździ i to nie zawsze idealnym transportem. Lepszej jakości rybę znajdziecie w małych ale za to sprawdzonych sklepach. My mamy szczęście i mamy takie miejsce w Dąbrowie Górniczej gdzie dorsz nawet mrożony jest doskonały. Mięso ryby kroimy na kawałki. Porządnie solimy i doprawiamy świeżo zmielonym pieprzem. Rybę skrapiamy sporą ilością soku z cytryny. Wkładamy na godzinę do lodówki by dorsz skruszał. Możemy przygotować w tym czasie serową panierkę.  Rozbite jajka, śmietanę, przyprawy i solidną porcję soli mieszamy ze startym serem. Parmezan jest przy okazji tego przepisu idealny ale nie ma najmniejszego problemu by użyć innego twardego sera - jak na przykład biedronkowego Starego Olendra. Osobiście go bardzo lubię. Całość dobrze wymieszana powinna utworzyć coś w rodzaju naleśnikowego ciasta. Kawałki ryby obtaczamy w mące, następnie w serowej panierce i smażymy na dobrze rozgrzanym oleju z obu stron do uzyskania złotego koloru. 