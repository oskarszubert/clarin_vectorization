Sklepy wypełniły się kolorowymi dyniami. Nieodłączny symbol jesieni przywędrował do nas z gorących regionów Ameryki i rozgościł się także na naszych stołach. Najpopularniejszym posiłkiem zdaje się być przepysznej jakości zupa krem z dyni. Obok dyniowego dżemu i coraz popularniejszego w Polsce amerykańskiego święta duchów zupa krem jest dyniowym hitem. Przyrządzenie tej pożywnej i smacznej zupy jest proste. Potrzebujemy kilku składników: *Zupa krem z dyni*  1kg miąższu dyni włoszczyzna porcja rosołowa lub skrzydło indyka świeży imbir - około 1cm utartego korzenia lub pół łyżeczki suszonego śmietana 30% do zup pieprz sól    Gotujemy warzywny bulion na naszej rosołowej porcji. Ostatnio coraz częściej zamiast porcji kurzego mięsa używamy solidnego skrzydła indyka. Smak i aromat bulionu uzyskanego z indyczego mięsa różni się co nie co od tradycyjnego kurzego rosołu. Jest według mnie intensywniejszy, a mięso o niebo lepsze. Jedzmy więc polskie indyki :)  Gdy włoszczyzna zmięknie dodajemy wydrążony z dyni miąższ. Jeśli chcemy zachować dyńkową łepetynkę na Hellowen'owe szaleństwa naszych dzieciaków musimy się trochę namęczyć. Jeśli jednak amerykańska tradycja jest nam obojętna wystarczy dynię obrać grubo ze skóry i usunąć gąbczastą substancję z pestkami. Pozostały aromatyczny miąższ kroimy w kostkę i wrzucamy do wywaru. Gotujemy dynię do miękkości i rozdzielamy bulion od warzyw z pomocą sitka. W osobnym pojemniku miksujemy warzywa i dyniowy miąższ na gładką masę. Dolewamy bulion mieszając dokładnie do momentu oczekiwanej przez nas konsystencji. Krem z dyni zgodnie z nazwą musi być ... kremowy. Nie za rzadki, nie za gęsty - w sam raz.  Krem wraca nad palnik. Tak przygotowaną zupę musimy jeszcze doprawić solą, pieprzem i imbirem. Ostatni składnik to śmietana. Jeśli mamy dobrą śmietanę przeznaczoną do zup łączymy ją z kremem bez hartowania. Jeśli jednak obawiamy się że śmietana nam się zetnie hartujemy ją w kubeczku i dopiero dolewamy do naszego dania. Całość należy jeszcze delikatnie podgotować i obiadowe danie gotowe. Krem z dyni podawany jest najczęściej z grzankami lub ptysiowym groszkiem. Można także użyć pieczonych ziemniaczków pokrojonych w kostkę. 