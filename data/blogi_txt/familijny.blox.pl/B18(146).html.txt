Uwielbiam słuchać dysput matek w temacie "Moje dziecko jest genialne". Och czego to nasze dzieci nie robią i jak to wpłynie na jakość otaczającego nas świata. Jeden bąbel w wieku 10 miesięcy potrafi to inny tamto. Spróbuj tylko człowieku na przychodni w poczekalni rzucić jakiś temat w stylu: "Mój mały ostatnio  zrobił..." po chwili zostajesz zasypany wieściami z innych domów. "Mój to chodzić zaczął w wieku 9 miesięcy droga pani" "Phii  , w 9 to już powinien biegać szanowna pani , mój Jasio to od 8 miesiąca sam na nóżki stawał..." "No a jak tam u pani syna z czytaniem literek bo Tomuś zna już 3 literki, a liczy do 5" "..wie pani , w tym wieku dziecko męczyć książkami ? Wojtuś jest chowany w zgodzie z podręcznikiem pani profesor XXX, a tam jest wyraźnie napisane że..." ...i tak aż do momentu gdy się jedna pani z druga pokłóci i obie zamkną się w sobie :) Patrzę na tego mojego małego cwaniaka i się zastanawiam czy warto się było pochwalić i czy to ma w ogóle sens w kontaktach między rodzicami. Z reguły rodzic w swoim maluchu widzi cud na miarę największych na tej planecie ludzi i wcale się temu nie dziwię. Tak rodzice mają i tyle. Chwalenie się swoim dzieckiem jest traktowane jako próba obniżenia wartości dziecka rozmówcy. Lepiej więc sobie  takie rozmowy w towarzystwie innych rodziców odpuścić.Po co komu stres ? Jak to u nas wygląda ? Mamy porównanie ponieważ dwoje dzieci w domu jest ... niby brat i siostra , niby podobni do siebie jak dwie krople wody ale różnic co nie miara. Nie ma szans i nie ma sensu porównywać dzieciaków pod względem ich rozwoju i nabierania poszczególnych umiejętności. Można się tylko niepotrzebnie wpędzić w depresję czy inne rodzicielskie stany lękowe. Wiktoria rozwój motoryczny zaliczyła w sposób ekspresowy. Podnoszenie główki , przewracanie się na bok , siadanie , pierwsze kroki - wszystko zgodnie z podręcznikowymi wskazaniami lub szybciej. Dawid natomiast potrzebował więcej czasu na podstawy. Nie raz, nie dwa martwiliśmy się, dodatkowo straszeni trochę przez pediatrę , że będziemy musieli zawitać w odpowiedniej poradni skoro mały głowy nie lubi trzymać w pozycji na brzuchu tak jak się należy. Czytanie porad wujka Googla - wertowanie poradników i czasopism. Niepokój był ponieważ w pamięci mieliśmy szybki rozwój Wiktorii w tym temacie. Okazuje się, że każde dziecko ma swój rytm i nic nie jest wstanie go z tego rytmu wybić. Młodemu pozycja na brzuchu nie odpowiadała, a głowy dźwigać nie miał zamiaru i już. Mogliśmy przed nim tańczyć z zabawkami jak pajace - zaparł się i koniec - głowa w poduszkę i dawał nam do zrozumienia że ma nas głęboko gdzieś. Przed każdą wizytą u pediatry mieliśmy strach, że tym razem skieruje nas do jakiegoś ortopedy czy innej przerażającej istoty w białym kitlu. W komórce nosiłem zapisane zdjęcia z dnia, w którym Dawid zdecydował się na pokaz wykonać kilka pięknych podnoszeń. W razie czego ... I co ? I nic , nawet nie wiem kiedy Młody zaczął się gibać z boku na bok , prężyć na brzuszku jak na filmach poglądowych dla pediatrów. Po czasie okazało się że nawet chodzić zaczął szybciej niż Wiktoria i to o miesiąc mimo,  że nic na to początkowo nie wskazywało. Teraz głowę nam zaprzątają pierwsze słowa Dawida,  których ...w zasadzie nie ma. "Tata Ada" , "Mama" , "Baba" wyrywają mu się z rzadka, a w pamięci tkwi obraz Wiktorii trajkotającej jak katarynka 24 na dobę w tym wieku. Widzę ten niepokój u Mamuśki ale uspokajamy się tym , że "chłopaki tak ponoć mają". Wychodzę z założenia że Felek nie należy do osób które paplają bez konkretnego powodu ... Każde dziecko ma swój rytm i tego się trzymajmy , nie każdy postój w zdrowym rozwoju , którego się spodziewamy,  jest symptomem jakiejś nieprawidłowości. Przede wszystkim konsultujmy swoje niepokoje z pediatrą , a nie z paniusią  z forum lub z poczekalni przychodni. Fachowców nam w społeczeństwie w temacie dzieci nigdy nie brakowało lecz ufajmy raczej tym, którzy w temacie mają rzeczywiście coś do powiedzenia. Internet jest bowiem pełny „fachowców” którzy swoimi pomysłami mogą więcej krzywdy nam zrobić niż pomóc. Czasami całkiem nieświadomie ale jednak.  Z nowości w świecie Felka są  przepiękne i wzruszające przytulanki. Dawid bawiąc się z nami , z Siostrą czy też sam przerywa co jakiś czas pasjonujące go zajęcie podchodzi do każdego z dostępnych domowników  z osobna i przytula się mocno główką do nóg ... po prostu rewelacyjne uczucie gdy widzisz uśmiechniętego bąbla który zmierza do Ciebie w celu pokazania swojego uczucia i zaspokojeniu swoich potrzeb bliskości. Uwielbiam ten moment. Wiktoria chyba sie od Młodego uczy bo też czasami to wielkie babsko się wtuli fajnie tak z niczego. Jako rodzice potrzebujemy takich chwil tym bardziej, że czas pędzi nieubłaganie i niedługo takie akcje się mogą już nie zdarzać lub będą wynikiem odwiecznej gry dzieci-rodzice pod tytułem " Mogę iść z kolegami na imprezę ?" lub " Pożycz Ojciec dychę".  Jednak niechby tylko ktoś z nas spróbował w takim momencie Dawida wziąć na ręce lub przytulić na tzw chama ! Oj to już awantura gotowa. Młody się przyszedł przytulić i wraca do swoich zajęć – na czułości są inne pory. Natomiast o inteligencji naszego syna niech świadczy fakt następujący. Pierwsza rzecz jaką robi rano po zejściu z łóżka ? Śmiga po paputki swoje góralskie , przynosi i wyraźnie wskazuje nam iż pragnie abyśmy mu je założyli ... to prawdopodobnie efekt obserwacji naszych spięć z Siostrą i powtarzanych Jej setek razy słów  "Wiktoria ! Załóż papcie !" gdy biega po domu na bosaka. Młody najwyraźniej stwierdził, że te nieszczęsne papcie muszą być czymś w życiu bardzo ważnym i mają być bezwarunkowo na nogach. Ot cwana bestia się asekuruje ... ﻿ 