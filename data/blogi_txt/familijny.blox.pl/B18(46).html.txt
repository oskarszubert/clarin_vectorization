Dieta Anety wprowadziła do naszego domu kilka ciekawych sposobów na przygotowanie ryby. Dawniej rybę pakowaliśmy w panierkę i smażyliśmy na sporej ilości tłuszczu. Dzisiejszy dorsz pieczony w koperku jest przygotowany inaczej. Ryba bez panierki, dobrze przyprawiona i pieczona w folii aluminiowej nabiera całkiem innego wymiaru. Można w końcu docenić jej zalety i smakowe walory. Mam przekonanie, a wręcz jestem pewien, że i Wam będzie smakować.   *Dorsz w koperku*  70 dag dorsza koperek - pół pęczka oliwa z oliwek czosnek - kilka ząbków pieprz sól cytryna Rybę osuszamy papierowymi ręcznikami. Kroimy na wygodne kawałki, które nacieramy solidnie solą i pieprzem. Kropimy sokiem wyciśniętym z cytryny i odstawiamy do lodówki na godzinę. Rybka sobie skruszeje.   Koperek siekamy drobno przekładamy do miseczki i mieszamy  dodając powoli oliwę z oliwek. Oliwy dolewamy tyle by z koperku powstała wygodna do smarowania ryby pasta. Smarujemy bogato kawałki dorsza przygotowaną pastą i układamy osobno na wyciętych kawałkach folii aluminiowej. Na każdy kawałek wyciskamy przez praskę ząbek czosnku. Zawijamy folię w szczelnie zamkniętą kopertę.   Rybę pieczemy w piekarniku około 20 minut w temperaturze 200 stopni. Podajemy na przykład z żółtą fasolką szparagową. Oczywiście jeśli stosujecie się do zaleceń diet odchudzających to radzę sobie odpuścić tą ilość bułki tartej na fasolce i masełka na ziemniakach, które widzicie na zdjęciach :) 