Kulinarne rewolucje Magdy Gessler przypomniały nam genialny smak z dzieciństwa. Kremowy sos chrzanowy na delikatnym mięsie gotowanej, wołowej pręgi. Uwielbiałem gdy niedzielny obiad rozpoczynał się od aromatycznego wołowego rosołu, a kończył na pysznej wołowinie oblanej gęstym i kremowym sosem chrzanowym. Tamto wspomnienie wróciło wczoraj i chyba zagości w naszym domowym menu ponownie.    Jak widać Magda Gessler potrafi przeprowadzić rewolucje kulinarne nie tylko w restauracjach ale i domowych kuchniach - żeby było jak u mamy.  *Sos chrzanowy* chrzan świeżo tarty - 180g żółtko śmietana 30% - 200g mąka pszenna - 1 czubata łyżka masło - 2 łyżki cytryna sól pieprz Masło rozpuszczamy w garnuszku i dorzucamy czubatą łyżkę mąki. Podsmażamy chwilę mąkę energicznie mieszając by nie zrobiły się grudki. Dolewamy 200g śmietany i całość musimy zagotować. Po zagotowaniu się zmniejszamy ogień i dodajemy świeżo starty chrzan. Wyciskamy do sosu około łyżeczki cytryny i doprawiamy sos solą o raz białym pieprzem. Gotujemy sos na małym ogniu przez chwilę. Pozostało już jedynie dodać rozbełtane żółtko i gotujemy sos chrzanowy aż zgęstnieje i nabierze kremowej konsystencji.  Tak przygotowany sos doskonale nadaje się do gotowanej w warzywnym wywarze wołowiny. Pręga jest do tego najlepsza - delikatne, kleiste mięso podkręcone chrzanowym sosem w towarzystwie gęstych domowych buraczków ucieszy nie jedno podniebienie. 