Od jakiegoś czasu próbujemy przekonać Dawida do zasypiania samemu w swoim własnym łóżku. Do tej pory dzieciak w ramiona Morfeusza wpadał przy nas, a do swojego pokoju zanoszony był już jako śnięty. Długo już próbowaliśmy go przekonać, że tak dorosłe dziecko jak on winno zasypiać tak jak Siostra, we własnym wyrku. Fakt faktem - Dawid w swoim łóżku zasypiał ale tuż po koncercie na jedno gardło i dwie struny głosowe jaki wykonywał każdorazowo wieczorem. Wczoraj nastąpił przełom, a Superniania miała prawdopodobnie  w tym spory udział. Popołudniu obejrzeliśmy bowiem wspólnie jeden z odcinków nagrywanych w Pawłowicach. Bliźniaki które demolowały rodzinne życie młodym rodzicom wymagały interwencji Niani. Felek jak zauroczony obserwował poczynania niegrzecznych brzdąców i próbujących ogarnąć temat rodziców. Program się skończył - my podbudowani poradami Superniani widzieliśmy już światełko w tunelu prowadzącym do wychowania naszego syna na grzecznego chłopca. Dawid jakoś się pozornie nie przejął  obejrzanym programem. Pozornie. Wieczór. Mama ogląda telewizornię, Siostra relaksuje się przed snem, Ojciec zasiadł w potężnym SU-152, a Dawid ... powiedział wszystkim głośno i wyraźnie pa pa. Położył się do swojego łóżka i ...w domu nastała cisza. Nawet telewizor jakby się sam wyciszył, a wojenne odgłosy z komputera Ojca wytłumiły się do niesłyszalnych pomruków. Młody pokręcił się jeszcze chwilę opowiadając w swoim hobbit'skim języku co go w ciągu dnia spotkało i ... zasnął.  ...familijny dom dość długo nie potrafił wyjść z podziwu... Supernianiu - dziękujemy ;) 