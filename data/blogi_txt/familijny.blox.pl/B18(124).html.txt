W poszukiwaniu czegoś nowego do naszego menu trafiliśmy na sycylijską lazanię Marty Grycan. Zawsze mi się pani Grycan kojarzyła ze słodkościami i lodami, a tu taka niespodzianka. Solidne włoskie żarcie i genialny sposób na mielone mięso w lazanii. Zapiekanka makaronowa zostanie podana z beszamelem i mięsnymi pulpecikami.  *Lazania sycylijska*  mięso wieprzowe - łopatka lub karczek - 1 kg makaron lazania parmezan cebula - 1 sztuka czosnek - 5 ząbków chili - mieszanka masło - 1 łyżka oliwa z oliwek bazylia suszona - opakowanie lub solidny pęczek świeżej rozmaryn jajko bułka tarta pieprz sól  Cebule drobno siekamy w kostkę i smażymy na maśle aż się zrumieni. W tym czasie mielimy mięso. Do masy dodajemy rozgnieciony czosnek, zrumienioną cebulę, całe opakowanie bazylii suszonej. Dorzucamy rozbite jajko i wyrabiamy masę rękami. Doprawiamy całość pieprzem, solą, odrobiną suszonego rozmarynu i solidną porcją chili. Z mięsa robimy maleńkie kuleczki które obtaczamy w bułce tartej. Jest trochę roboty przy tych pulpecikach ale warto dłuższą chwilę temu poświęcić. Aneta do tej żmudnej pracy zagoniła mnie:  Kuleczki obsmażamy na oliwie z każdej strony. Czas przygotować kolejny składnik dzisiejszego przysmaku czyli sos mleczny beszamel.  *Sos beszamel*  mleko - 900ml masło - 1 łyżka mąka - 3 łyżki gałka muszkatołowa - 1/2 łyżeczki czosnek - 3 ząbki  Masło rozpuszczamy w garnuszku. Dosypujemy mąki dokładnie i energicznie mieszając. Mąka musi się dokładnie z masłem połączyć. Dodajemy w międzyczasie zmiażdżony lub drobno utarty czosnek. Ciągle mieszając dolewamy mleko i gotujemy na małym ogniu aż zgęstnieje. Wystarczy już tylko dodać gałki muszkatołowej i sos gotowy.    Kolejny składnik naszej dzisiejszej lasagna syciliana to sos pomidorowy. Potrzebujemy kilku składników: *Sos pomidorowy*  pomidory obrane - 2 puszki czosnek - 3 ząbki bazylia cukier sól pieprz  Do rondelka wrzucamy pomidory. Miażdżymy do nich czosnek i przyprawiamy suszoną bazylią. Dusimy sos około 30 minut doprawiając cukrem, solą i pieprzem. Mamy już wszystko by zapiekać sycylijską lazanię z mięsnymi pulpecikami. Naczynie żaroodporne smarujemy oliwą. Wykładamy na dnie płaty lazanii. Zwróćcie uwagę co pisze na opakowaniu makaronu. Są makarony, które nie wymagają podgotowywania. Na lazanię wykładamy część pulpetów i zalewamy tą warstwę beszamelem. Ścieramy na nią warstwę sera.  Parmezan jest idealny do tego dania ale w polskich domowych warunkach musi czasami wystarczyć inny ser. Litewski dżiugas świetnie zastępuje włoski parmezan. W ostateczności można użyć nawet biedronkowego olendra - mnie tam ten ser osobiście bardzo smakuje, a koniec końców restauracyjnej lazanii za 100 złotych porcja nie robimy...  Kolejna warstwa makaronu - pulpeciki - sos pomidorowy - ser. Następna warstwa lazanii, porcja mięsnych kuleczek oblanych beszamelem i solidna porcja startego sera. Na wierzch układamy już tylko makaron, oblewamy resztą pomidorowego sosu i posypujemy resztą startego sera. Zapiekanka trafia do rozgrzanego na 200 stopni piekarnika na około 45 minut. Pod koniec na około 5 minut możemy zdjąć pokrywę by wierzch się zarumienił. Do tak przygotowanej lazanii żaden dodatek nie jest potrzebny. Sos, który się wytworzy z beszamelu, pomidorów, sera i mięsnych soków jest genialny.  Trudno było mnie odpędzić od naczynia gdzie czatowałem z gotową na wszystko łyżką. BTW...warto było kręcić te niesforne pulpeciki. Zawsze mnie w lazanii denerwowało, że zęby nie mają się w co wbić. Sposób pani Grycan ten problem z włoskim przysmakiem mi rozwiązał. 