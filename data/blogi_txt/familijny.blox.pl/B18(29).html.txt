Moje 37 urodziny (ależ ten czas leci!) uczciliśmy między innymi pysznym ciastem marchewkowych. W życiu bym nie wpadł na to, że z warzywa można zrobić ciasto. Teraz już wiem, że można. Stare przysłowie mówi: człowiek uczy się całe życie, a i tak umiera głupi. Przepis na cynamonowe ciasto marchewkowe jest banalny. To kolejne z ciast, które spokojnie mogą robić nasze pociechy  pod naszą delikatną kontrolą.   *Ciasto marchewkowe*  marchew (nieobrana) - 0,5 kg cukier trzcinowy - 25 dag olej roślinny - 3/4 szklanki mąka pszenna - 20 dag jajka - 3 sztuki soda oczyszczona - 1 i troszkę łyżeczki cynamon - 1 łyżeczka świeżo startego płatki migdałowe - 2 łyżki + trochę do ozdoby cukier puder  Do makutry przesypujemy przesianą przez sitko mąkę. Dodajemy do tego sodę, cynamon, cukier. Wbijamy jajka i dolewamy olej. Mieszamy całość na gładką masę. Marchewki należy obrać, umyć i zetrzeć na najmniejszych oczkach tarki. Mieszając ciasto dodajemy startą marchew i płatki migdałów.   Ciasto przelewamy do przygotowanej tortownicy. Należy ją wyłożyć papierem do pieczenia. Piekarnik powinien byc już rozgrzany do temperatury 190 stopni Celcjusza. Pieczemy ciasto marchewkowe 60 minut na środkowej półce. Przed wyjęciem sprawdzamy czy nie jest zbyt mokre w środku. Po całkowitym ostygnięciu posypujemy cukrem pudrem i płatkami migdałów.   Ciasto jest przepyszne, wilgotne w środku nawet na drugi dzień. 