Za sprawą vlogera z Kocham gotować i jego testu tatara z Sokołowa rozpętała się spora medialna afera. Producent wędlin i wyrobów mięsnych Sokołów postanowił wejść na drogę sądową by dochodzić swoich praw. Nie dziwię się firmie, że broni swojego wizerunku każdym sposobem, chociaż według mnie sąd to kiepska droga . Nie ma się jednak co oszukiwać - vloger sam napytał sobie biedy.  Afery związane z produktami mięsnymi lub wędlinami w naszym kraju co jakiś czas się pojawiają. W 2005 dziennikarze TVN rozpracowali nielegalne praktyki firmy Constar polegające na "odświeżaniu" przeterminowanej paczkowanej żywności. Nie tak dawno czytaliśmy o dodawaniu do produktów spożywczych soli drogowej. Jednak wspomniany wyżej test vblogera to ciut inna sprawa. Przede wszystkim Paweł Piotr Ogiński z Kocham gotować powinien przygotować się merytorycznie przed publikacją swojego video testu. Usmażenie surowego mięsa docelowo przeznaczonego na popularną potrawę tatar to karygodny błąd, a efekt jak na dołączonym screenie był do przewidzenia. Dlaczego? Ponieważ paczkowane mięso przeznaczone do spożycia w stanie surowym, a tak właśnie jada się tatara, musi być w odpowiedni sposób zabezpieczone. Zabezpiecza się je  azotynem sodu. Na etykiecie znajdziecie go po symbolem E250. Jest to środek konserwujący mięso, zabezpieczający je przed rozwojem groźnych dla ludzi bakterii. Do produktów mięsnych przeznaczonych do dłuższej obróbki cieplnej - gotowanie bądź smażenie - azotynu sodu się nie dodaje chyba, że chcemy uzyskać delikatnie różowy kolor gotowego produktu. Peklowaliście kiedyś szynkę przed pieczeniem? Sól peklowa to sól z dodatkiem właśnie azotynu sodu. Znajdziecie ją w naszym przepisie na szynkę pieczoną. Ma ona spowodować, że po upieczeniu mięso szynki będzie miało naturalny ładny kolor. Nie jest to środek, który w małych ilościach zagraża  ludziom, a wręcz przeciwnie - pomaga zwalczyć bardzo szkodliwe bakterie. E250 jest używany od setek by nie napisać tysięcy lat w naszych domowych kuchniach. Wcześniej saletra teraz sól peklowa towarzyszy produkcji domowych wędlin. Tym samym usmażenie mięsa konserwowanego azotynem sodu dało vlogerowi efekt widoczny na zdjęciu. Wynika  z powyższego iż vloger nie dopilnował by jego dość poważne oskarżenie miało odpowiednie podstawy, tym samym naraził się na prawne konsekwencje i konflikt z firmą, która postanowiła zawalczyć o swoje dobre imię. Czy firma robi to dobrze? To już temat na zupełnie inny wpis.  Cała tatarowa afera ma jednak swoje dobre strony dla takich blogów jak nasz. Poszukując informacji na temat tatara z Sokołowa ludzie mają szansę trafić na blogi gdzie podawane są  przepisy na przepysznego tatara. W życiu bym nie wpadł na pomysł kupowania gotowego półproduktu z jakiejkolwiek firmy. Na tatar kupuje się doskonałej jakości polędwicę wołową lub końską. Sieka drobno lub w ostateczności mieli. Do tego na jedną porcję żółtko, drobno posiekana cebulka i ogórek kiszony. Sól i sporo świeżo zmielonego pieprzu doprawi to cudo kulinarne nazywane tatar. Prawdziwy przysmak wędrownych ludów z azjatyckich stepów  nie potrzebuje  do szczęścia żadnych substancji E250 czy też innych wzbogacających smak lub wygląd. W paczkowanych mięsach jest tego pełno i nawet jeśli one naszemu zdrowiu nie zagrażają lepiej ich unikać. 