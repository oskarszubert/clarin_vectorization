Niedzielna kawa u rodziców urozmaicona była pysznym domowym ciastem. Delikatne i puszyste ciasto o ciekawej strukturze i artystycznej kolorystyce urzekło nas swoim smakiem i wyglądem. Udało mi się podebrać przepis więc prezentuję ciasto dziś na blogu. Proste, a bardzo smaczne.  *Puszyste ciasto kakaowo- waniliowe*  mąka pszenna - 2 i pół szklanki + 3 łyżki cukier - 1 i pół szklanki woda - 1 szklanka olej - 1 szklanka jajka - 5 sztuk proszek do pieczenia - 2 łyżeczki cukier waniliowy - 30g kakao - 3 łyżki ﻿﻿﻿blaszka 32x21x6 lub tortownica  Jajka ucieramy z cukrem i cukrem waniliowym. Powoli do masy dodajemy przesianą mąkę pszenną z dodatkiem proszku do pieczenia. Kolejne składniki, które mają trafić do makutry to olej i woda. Mieszamy ciasto dokładnie na gładką masę i dzielimy je na 2 części. Do jednej dodajemy kakao, a do drugiej 3 łyżki mąki pszennej. Blaszkę prostokątną lub tortownicę wypełniamy ciastem na przemian z pomocą łyżki lub chochelki. Jeżeli wylewać będziemy ciasto na środek wysmarowanej masłem blaszki uzyskamy ciasto podobne do zebry. Nie bójmy się jednak artystycznie zaszaleć tworząc własne dzieła sztuki, eksperymentując z mniej lub bardziej symetrycznym wypełnieniem blaszki ciastem. Jedno jest pewne: ciasto należy piec w temperaturze 180 stopni przez około godzinę i tutaj lepiej nie eksperymentować. 