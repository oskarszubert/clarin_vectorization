Mój pozytywny kontakt ze szpinakiem nastąpił nie tak dawno temu. Było to podczas wizyty w centrum handlowym Silesia gdzie zgłodniali po wyczerpujących wędrówkach w tym diabelskim miejscu, trafiliśmy na stoisko z pierogami. Ja zamówiłem tradycyjne  z mięsem, a Aneta pierogi ze szpinakiem.  Dodatek fety w pierogach tak mnie zafascynował, że spróbowałem. Smak pierogów ze szpinakiem i fetą był rewelacyjny. Skoro już ciasto na pierogi mamy opanowane czas wypełnić dział kluski i pierogi na naszym blogu. Dzisiaj pyszne pierogi ze szpinakiem, białym serem podane na roszponce. Pyszny i delikatny obiad. *Pierogi ze szpinakiem*  60 dag mąki 3 łyżki oleju 300ml gorącej wody   60 dag szpinaku 30 dag białego sera półtłustego 3 ząbki czosnku łyżka masła sól pieprz świeżo mielony  Przesianą mąkę wyrabiamy z olejem i z ostrożnie dolewaną gorącą - prawie wrzącą wodą. Wystudzone ciasto wyrabiamy w rękach. Po uzyskaniu elastycznej masy ciasto dzielimy na porcje i wałkujemy na kilkumilimetrowe płaty. Z pomocą szklanki wycinamy kółeczka.  Na łyżce masła rumienimy czosnek uważając by się nie przypalił. Dodajemy mrożony lub świeżo posiekany szpinak. Dusimy z dodatkiem wyciśniętego czosnku. Ostudzony szpinak mieszamy z rozkruszonym lub zmielonym białym serem półtłustym. Solidna porcja soli i świeżo mielonego kolorowego pieprzu zakończy pracę nad farszem. Kółeczka ciasta wypełniamy farszem. Brzegi pieroga sklejamy dociskając delikatnie widelcem. Pierogi gotujemy w osolonej wrzącej ale nie hulającej wodzie. Co jakiś czas mieszamy je delikatnie drewnianą łyżką by nie przykleiły się do dna lub do siebie. Dziś podałem zrobione przez Anetę pierogi na listkach roszponki z dodatkiem koktajlowych pomidorków.   Pierogi ze szpinakiem omaściłem zeszkloną na odrobinie tłuszczu czerwoną cebulą. Było to rewelacyjne i proste w przygotowaniu danie. 