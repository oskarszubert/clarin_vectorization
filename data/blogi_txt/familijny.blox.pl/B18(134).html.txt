Przesyceni świątecznymi sałatkami, ciastami i wędlinami wybieramy dania najprostsze. Dziś prosty ale wyjątkowo smaczny makaron z cukinią i łososiem. Pomysł na danie podała nam Lubella, której farfalle dzisiaj przygotujemy. Chrupiąca cukinia, delikatny łosoś wędzony, a przede wszystkim suszone włoskie pomidory i parmezan tworzą genialne połączenie w smacznym posiłku.  *Makaron z cukinią i łosoiem*  makaron pełnoziarnisty farfalle - 450g cukinia baby - 2 sztuki łosoś wędzony - 150g suszone pomidory - 5 sztuk pietruszka zielona - pęczek parmezan (lub inny twardy ser) oliwa z oliwek 5 ząbków czosnku bazylia pieprz świeżo mielony kolorowy sól  Makaron gotujemy al dente w dużej ilości osolonej wody. Na łyżeczce oliwy podsmażamy 5 ząbków posiekanego, polskiego czosnku. Gdy poczujemy charakterystyczny zapach smażonego czosnku dorzucamy pokrojoną w kostkę cukinię. Uważajcie by czosnku nie przypalić - jego gorycz zabije potrawę. Po około 5 minutach podsmażania cukinii, dorzucamy pokrojonego drobno łososia i  paseczki suszonych pomidorów.  Mała uwaga dotycząca pomidorów. Jednogłośnie orzekliśmy w rodzinie, że zwykłe suszone pomidory są o niebo lepsze od tych w zalewie. Od dziś będziemy używać właśnie takich pomidorów do różnych makaronów. Całość doprawiamy bazylią, pieprzem i solą. Pozostało już tylko odsączyć makaron, wrzucić go z powrotem do pustego garnka, dodać przygotowaną cukinię z dodatkami i porządnie wymieszać z posiekaną pietruszką. Makaron podajemy  posypany startym parmezanem.  Już tylko kieliszek dobrego wina i cieszymy się pełnią smaku prostego domowego jedzenia. 