Doskonały sos do ryżu lub na przykład placków ziemniaczanych. Gęsty słodko-kwaśny sos paprykowo-pomidorowy. Jest bazą do tworzenia wielu innych sosów. Na przykład dodatek konserwowego bambusa i świeżego ananasa stworzy nam pyszny azjatycki sos do ryżu. Solidna porcja chili lub morelowej papryki habanero i kolendry da nam sos meksykański.   W smaku podobny do słoikowych dań znanych z kampanii popularnej firmy przetwórstwa warzywno- owocowego. Jednak wielokrotnie smaczniejszy i co najważniejsze pozbawiony wszelakich dodatków, których lepiej w zdrowej diecie unikać. *Sos paprykowo-pomidorowy*  papryka czerwona - 1 sztuka papryka zielona - 1 sztuka papryka żółta - 1 sztuka pomidory lima - 4-5 sztuk cebula - 1 duża sztuka cukinia - 1 mała lub pół dużej papryczka chilli - 1 ostra 8cm sztuka czosnek polski - 4-5 ząbków bazylia świeża - kilka świeżych gałązek oliwa z oliwek sól pieprz ocet winny czerwony papryka czerwona suszona (może być wędzona) cukier brązowy    Na rozgrzanej patelni i dwóch łyżkach oliwy obsmażamy na złoty kolor piórka cebuli. Gdy cebula zacznie się rumienić dorzucamy posiekany drobno czosnek. Charakterystyczny zapach smażonego czosnku da nam znać że na patelnię powinna trafić posiekana papryczka chilli i pokrojone w piórka papryki. Jak ktoś lubi ostrą jazdę polecam chilli posiekać z pestkami.   Gdy papryka odrobinę zmięknie dorzucamy pokrojoną w kostkę cukinię. Obsmażamy całość na sporym ogniu przez chwilę, podlewając 4 łyżkami octu winnego i doprawiając solą, pieprzem. Solidna porcja suszonej papryki podkręci smak i poprawi kolor sosu.  Gdy warzywa będą dobrze obsmażone, a najtwardsza z nich papryka zmięknie na tyle, że zacznie puszczać sok dorzucamy pokrojone pomidory. Lima będzie doskonałym pomidorem do tego sosu. Jej słodycz złagodzi ostry smak chili i kwas uzyskany z octu winnego.  Przykrywamy patelnię, skręcamy ogień i pozwalamy warzywom przegryźć się jak należy. Po 15-20 minutach możemy delikatnie z pomocą tłuczka do ziemniaków rozgnieść większe kawałki warzyw by wycisnąć z nich jak najwięcej miąższu tym samym zagęścimy sos bez zbędnych dodatków. Pozostało już jedynie doprawić sos ostatecznie solą, pieprzem, ewentualnie brązowym cukrem jeśli lima okazała by się zbyt mało słodka. Jeszcze chwila duszenia już bez przykrycia i pyszny sos gotowy. Polecam go przed podaniem ostudzić, a następnie jeszcze raz podgrzać. 