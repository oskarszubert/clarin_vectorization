Kolejna domowa wędlina pojawiła się na familijnym stole dzięki urządzeniu dostępnemu w sklepie internetowym dla miłosników naturalnych produktów Tradismak. Schab zaparzony w szynkowarze w towarzystwie doskonałych przypraw i czosnku to kolejny hit po mielonej szynce i polędwicy drobiowej z pieczarkami. Jak widzicie z szynkowarem "Singiel" można eksperymentować na rózne sposoby. Przepisów na domową wędlinę jest wiele i wcale nie trzeba korzystać z tych dostępnych w sieci. Można wykazać się własną wyobraźnią, a jedynie stosować się do kilku zasad obsługi tego prostego urządzenia.  Tym razem postanowiliśmy zrobić coś z całego kawałka wieprzowiny. Schab  to mięso doskonałe nie tylko na tradycyjne i oklepane wręcz kotlety. To także wspaniały produkt na domową wędlinę.  *Schab w rozmarynie*  schab bez kości - 70 dag czosnek polski - 4 ząbki rozmaryn suszony - 2 łyżki sól peklowa - 2 łyżeczki (20g) przyprawa Szeherezada - 2 łyżeczki liść laurowy ziarna jałowca sól gruboziarnista (morska) Schab osuszamy ręcznikami papierowymi i nacieramy mocno mieszanką soli peklowej, soli gruboziarnistej, doskonałej przyprawy ze sklepu Tradismak oraz suszonego rozmarynu. Na dnie szynkowara układamy pokrojone w plastry 2 ząbki czosnku. Wkładamy do urządzenia przyprawiony schab, a na wierzchu układamy kolejne plastry czosnku, liście laurowe i kilka ziaren jałowca. Dociskamy schab mocno praską i zapinamy sprężynę dociskową. Tak przygotowany szynkowar odkładamy do lodówki aby przyprawy i sól peklowa mogły rozpocząć swoją ciężką pracę nad mięsem.  Brak doświadczenia w produkcji domowej wędliny spowodował, że szynkowar trafił do parzenia zbyt wcześnie. Myśleliśmy że 15 godzin starczy do zapeklowania niedużego kawałka mięsa. Okazuje się, że to za mało więc proponuje przetrzymać schabik w szynkowarze conajmniej 24 godziny. Po zaparzeniu mięso będzie przyjemnie różowe w całości. Nasz schabik był trochę dwukolorowy ale to i tak nie zmieniło tego, że był przepyszny. Postaramy się zrobić go niedługo jeszcze raz i ewentualnie poprawię dzisiejszy przepis o odpowiednią ilość czasu na peklowanie.  W dużym garnku rozkładamy na dnie ściereczkę lub inną odporną na temperaturę podkładkę. Układamy na niej szynkowar i zalewamy wodą ponad powierzchnię sprasowanego mięsa. Najlepiej pod rant szynkowara. Doprowadzamy temperaturę wody do 80 stopni i parzymy schab półtorej godziny. Po tym czasie należy szynkowar szybko schłodzić i odstawić do lodówki na całą noc. Po otwarciu szynkowara łatwo schab wyciągnąć z pomocą wbitego weń widelca.  Odpada nam polewanie urządzenia wrzątkiem. Zaprezentowana wędlina jest zrobiona z jednego kawałka mięsa więc widelec jej nie uszkodzi.  Schab w rozmarynie to przepyszna alternatywa dla kupnych wędlin. Soczysty, delikatny i mocno przyprawiony dodatek do kromki świeżego chleba. Polecamy. PS1 - dodam tylko, że widoczna na zdjęciu galaretka powstała bez użycia żelatyny, której w przepisie tym razem nie użyliśmy. Nie muszę Wam chyba pisać, że galaretka jest jak wisienka na torcie każdego domowego wyrobu. Przepyszna. PS2 - wcześniejsze przepisy oraz szczegółowy opis urządzenia znajdziecie w sekcji  wędliny z szynkowara. Warto tam co jakiś czas zaglądać bo od kilkunastu dni szerokim łukiem omijamy stoiska z wędliną, a rodzinne śniadania urozmaicamy sobie domowymi wyrobami. 