Pierś  z kurczaka to mięso uniwersalne i bardzo łatwe w przygotowaniu. Może dlatego stała się tak popularna w naszym kraju. Jednak jak długo można jeść ją w standardowej schabowej wersji? Warto urozmaicać i to niewielkimi kosztami. Kotlet z piersi kurczaka w jednym z wcześniejszych wpisów zainteresował sporo osób. Może dzisiejszy przepis na pyszne i delikatne roladki ze szpinakiem i szynką szwarcwaldzką w pysznym sosie będą się cieszyć podobną popularnością.   Spróbujmy więc. Potrzebujemy kilku składników: *Roladki z piersi kurczaka* 70dag piersi z kurczaka 10dag młodego szpinaku  10dag szynki szwarcwaldzkiej 10dag pieczarek 6dag żółtego sera 1cebula 3 ząbki czosnku sól  pieprz bułka tarta olej    *Sos pomidorowy* 1 cebula koncentrat pomidorowy lub gęsty sok przecierowy z pomidorów 300ml warzywnego bulionu sól pieprz ewentualnie śmietana do sosów   Piersi z kurczaka dokładnie myjemy i usuwamy tłuste przerośnięcia. Rozcinamy każdą na dwie w miarę równe połówki. Nacieramy solą, pieprzem i delikatnie rozbijamy tłuczkiem. Na patelni rozgrzewamy olej i smażymy na nim posiekaną drobno cebulę. Do wysmażonej na złoto cebuli trafiają drobno pokrojone pieczarki i posiekany szpinak. Znaleźliśmy w sklepie szpinak baby, który się do tej potrawy nadaje idealnie. Kolejnym składnikiem na patelni będzie pokrojone w paski cienkie plasterki szynki szwarcwaldzkiej. Mocny aromat tej dobrze wędzonej szynki idealnie skomponuje się z charakterystycznym smakiem szpinaku. Smażymy całość chwilę dodając sól oraz pieprz i zdejmujemy patelnię z ognia. Do stygnącej masy dodajemy utarty ser żółty i drobno posiekany czosnek. Mieszając nadzienie podsypujemy odrobiną bułki tartej do uzyskania żądanej konsystencji. Pasta musi się dać łatwo rozsmarowywać na naszych plastrach piersi z kurczaka jednak nie może nam z nich spływać. Smarujemy naszą masą  przygotowane piersi z kurczaka i zawijamy je w charakterystyczne roladki. Można wspomóc się nitką. Tak przygotowane roladki obtaczamy w mące i obsmażamy na patelni z każdej strony do uzyskania złoto-brązowego koloru. Usmażone roladki wyciągamy na talerz a z pozostałego po nich tłuszczu przygotujemy sos.  Smażymy na nim posiekaną drobno cebulę. Miękka i zeszklona cebula da nam sygnał do dolania 300ml bulionu warzywnego. Mieszając wywar dolewamy nasz przecierowy sok pomidorowy lub koncentrat. Gotujemy całość aż cebula rozpadając się zagęści nam sos. Doprawiamy całość pieprzem i solą. Jeśli sos wychodzi nam zbyt rzadki możemy wspomóc się 3 łyżkami śmietany lub w ostateczności zasmażką z mąki ( 1 łyżka masła - 3 łyżki mąki). Jednak im mniej zagęszczaczy tym lepiej dla sosu. W tak przygotowanym sosie dusimy nasze roladki na małym ogniu około 20 minut.  Dieta Anety spowodowała pojawienie się dietetycznej wersji roladek z piersi kurczaka ze szpinakiem - zapraszamy. 