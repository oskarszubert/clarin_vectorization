"To cudowna książka o życiu w miłości, przyjaźni i wśród piękna.O życiu składającym się z właściwych wyborów i małych przyjemności. O domu pełnym czułości, wspomnień i zapachów. Kraków nie spieszy się tak jak Warszawa, tam ludzie delektują się życiem." ﻿ - Beata Tyszkiewicz o powieści "Droga do Różan" Zosia ma to o czym my marzymy od lat. Domek gdzieś daleko od zgiełku śląsko-dąbrowskiej aglomeracji - głośnej, brudnej, bez chwili wytchnienia. Ma ogród przepiękny z kwitnącą jabłonią, ganek gdzie można w ciszy wypić kawę lub kieliszek likieru jajecznego.  Piękne miejsce skąd można w zamyśleniu spoglądać na bawiące się  wśród różanych krzewów dzieci. Zosia nie ma jednak tego co mamy my - miłości. Tego bohaterce powieści "Droga do Różan" brakuje do pełni szczęścia. Miłości, o której poszukiwaniach  jest przeczytana właśnie przez Anetę powieść. Poniższa recenzja felieton to efekt naszej rozmowy na  temat książki. "Droga do Różan" Bogny Ziembickiej, którą poleciło nam wydawnictwo Otwarte,  to opowieść o samotności wśród ludzi. W powieści przewija się mnóstwo postaci jednak żadna nie jest w stanie dać Zosi tego co kobieta, taka jak ona potrzebuje chyba najbardziej. Zosia nie jest bohaterką, którą się lubi  od pierwszych akapitów.  Jest  mdła, nie zachwyca i raczej trudno się z nią utożsamiać. Drażni swoim niezdecydowaniem w sprawach damsko-męskich i naiwnością. W zasadzie stosunek czytelnika do głównego bohatera to główny wyznacznik umiejętności tworzenia postaci przez autora. Skoro Zosia wzbudza w czytelniku sporo emocji - choćby negatywnych, oznacza to że autor wywiązał się z zadania. Jednak czytelnik lubi też  utożsamiać się z bohaterami książek które czyta. Z Zosią wykonać tego nie sposób jeśli się jest stojąca twardo na ziemi kobietą i matką. Anecie spodobał się inny bohater tej powieści - Zuzanna - i to ona chyba może zachęcić ją do powrotu w Różane sady. Zuzanna i jej burzliwa historia z okresu II wojny światowej pojawi się w bodajże trzeciej odsłonie "Drogi do Różan". Struktura powieści  płata figle namnażając wątków i bohaterów w taki sposób, że dość łatwo można się pogubić. To wada "Drogi do Różan", która z założenia powinna  być lekką książką o polskiej prowincji i jej urokach. Relaksującą opowieścią o miłości, herbacie, szarlotce i ciszy we współczesnym hałaśliwym świecie. Zaczyna się w pięknej krainie gdzieś z dala od zgiełku, a kończy w może i pięknym ale jednak obrzydliwym swoim hałasem mieście Krakowie. My miejskie zmagania z życiem znamy aż nadto by się nimi zachwycać.Mimo wad z książką warto się zapoznać. Opis przyrody i uroków życia na prowincji daje wytchnienie pracującej ciężko kobiecie w Wielkim Zakurzonym Mieście. Autorka umiejętnie wytwarza w umyśle czytelnika piękne obrazy, które powodują, że aż się chce dążyć do spełnienia naszych marzeń - życia w takim miejscu jak Różany. Książka jest wstępem do ciekawej opowieści o życiu i miłości. Wstępem trochę przydługim, czasami niepotrzebnie zagmatwanym. Gdzieś się  tli jednak nadzieja, że  eksperymentująca z pierwszą częścią powieści autorka poprowadzi czytelników  w ciekawszy świat w kolejnych odsłonach.﻿ ------------------- Jako, że blog nasz oprócz przemyśleń to także  domowa książka kucharska, zainteresowałem się kilkoma ciekawych przepisami kulinarnymi pojawiających się w "Drodze do Różan". Najwyraźniej inspiracje do  kuchennych eksperymentów można znaleźć nie tylko w starych księgach kuchni polskiej ale i  w książce o poszukiwaniu miłości. Może by przepisy Zuzanny sprawdzić i wykorzystać na naszym blogu? Jakby tego było mało czytelnicy powieści Bogny Ziembickiej mają szansę na arcyciekawe warsztaty kulinarne prowadzone przez Adama Chrząstowskiego w krakowskiej restauracji Ancora oraz na mnóstwo innych nagród.﻿  Jak dla nas to spora zachęta do zakupu pozycji i wzięcia udziału w takim konkursie﻿. 