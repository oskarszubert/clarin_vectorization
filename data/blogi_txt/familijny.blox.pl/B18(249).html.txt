Ziemniaki, kapusta, schabowy, kluski, kapusta, rolady ... niedzielny obiad na Śląsku pewnego dnia się może znudzić. Schab pieczony w kapuście z kluskami jest obiadem niby takim samym jak tamte tradycyjne śląskie dania ale ... no właśnie, jednak trochę innym. Spróbujmy więc zrobić coś tradycyjnego ale inaczej. Schab upieczony w kapuście i śmietanie jest tak kruchy że nie potrzebujemy noża by go z apetytem skonsumować. Miękki i aromatyczny. Kapusta natomiast dostaje takiego kopniaka z ziół i mięsa, że można zwariować smakując ją razem ze śląskimi guminklyjzami.  *Schab w kapuście*  1kg schabu bez kości 0,5kg kapusty kiszonej 2 cebule śmietana słodka 30% 200ml mąka tymianek świeży ziele angielskie liść laurowy pieprz sól oliwa Umyty i odtłuszczony schab dzielimy na kotlety. Rozbijamy mięso tłuczkiem i nacieramy solą,  pieprzem i świeżym tymiankiem. Obtaczamy kotlety w mące i smażymy na patelni z odrobiną oliwy do rumianego koloru. Z jednej i drugiej strony. Odkładamy kotlety na osobny talerz, a w tłuszczu uzyskanym z ich smażenia rumienimy pokrojoną w talarki cebulę. Złoty kolor cebuli da na sygnał by na patelnię trafiła pokrojona kiszona kapusta. Podsmażamy całość jakieś 5 minut doprawiając angielskim zielem, liściem laurowym, pieprzem i solą.  W naczyniu żaroodpornym wysmarowanym oliwą układamy kilkoma warstwami mięso i kapustę. Warstwa mięsa - warstwa kapusty. Na wierzch trafia kilka ziaren ziela angielskiego, liści laurowych i gałązki świeżego tymianku moczonego w oliwie. Całość doprawiamy świeżo mielonym kolorowym pieprzem i oblewamy całym woreczkiem słodkiej śmietanki. Schab w kapuście musi się piec około godziny w piekarniku rozgrzanym do temperatury 180 stopni. Podajemy z guminklyjzami lub tradycyjną śląską kluską tartą zwaną też czorną. Boskie jedzenie mimo prostoty przepisu. 