Dawno dawno temu potrafiłem robić pięknie wyrastający biszkopt. Jakoś nie było okazji do kultywowania tej rodzinnej tradycji - ciasto w każdą niedzielę. Blog spowodował, że można by ją wprowadzić na nowo. "Akademia kulinarna" biedronkowego miesięcznika "Moje smaki życia" - spowodowała, że znów mi się zachciało piec biszkopt. Oto przepis na roladę biszkoptową  z truskawkami i bitą śmietaną z I części "Akademii kulinarnej" *Rolada biszkoptowa z truskawkami*  mąka pszenna tortowa - 80g jajka - 8 sztuk  cukier puder - 100g cukier waniliowy - opakowanie mąka ziemniaczana - 20g 500ml śmietany kremówki 2x fix do śmietany cukier - 3 łyżki truskawki 25 sztuk  Żółtka oddzielamy od białek. Zostawiamy białko z 4 jaj na pianę. Ucieramy żółtka z 50 gramami cukru pudru i opakowaniem cukru waniliowego. Białka natomiast ubijamy z odrobiną soli na sztywną pianę. Mieszamy ją z resztą cukru pudru. Do utartych żółtek dodajemy porcjami raz przesianą mąkę pszenną z ziemniaczaną, a raz porcję piany z białek. Mieszamy delikatnie ciasto drewnianą łyżką w jednym kierunku. Pamiętam, że według mojej mamy mieszanie ciasta w jedną stronę to gwarancja udanego biszkoptu. Nie wiem czy to przesąd czy też fizyczno-chemiczny trick ale jak za pierwszym razem się do tego nie dostosowałem to biszkopt miał po upieczeniu 2 centymetry. Od tamtej pory nie ryzykuję...  Dużą blachę piekarnika wykładamy papierem i wylewamy na nią ciasto. Ma tworzyć prostokąt. Pieczemy ciasto około 10 minut w piekarniku rozgrzanym do 220 stopni. Gdy wierzch się ozłoci możemy sprawdzić ciasto patyczkiem. Suchy patyk - ciasto gotowe. Na blacie rozkładamy suchą ściereczkę i wykładamy na niej ciasto obracając całą blachę do góry nogami. Ostrożnie zdejmujemy papier do pieczenia z pomocą na przykład noża. Na wierzch ciasta dajemy drugą ściereczkę tym razem wilgotną. Zapobiegnie to wysuszeniu ciasta i  zrobi je elastyczne by łatwo zwinąć roladę. Gdy ciasto ostygnie możemy zrobić bitą śmietanę. Ubijamy kremówkę dodając po kilku chwilach śmietanfix - pomaga on utrzymać śmietanę w dobrej konsystencji i zapobiega podchodzeniu wodą. Połówki truskawek układamy równomiernie na biszkopcie. Wykładamy na wierzch bitą śmietanę i ostrożnie zwijamy roladę - od razu dodam, że nie jest to wcale łatwe. Gotową wystarczy posypać cukrem pudrem. Do lodówki i niech się chłodzi bo taka zimna jest najlepsza. Następnym razem spróbuję zrobić ten biszkopt w tortownicy - zobaczymy czy uda mi się tak jak lata temu wstecz. Ten wyszedł całkiem niezły więc "Akademia kulinarna" ma chyba sens. 