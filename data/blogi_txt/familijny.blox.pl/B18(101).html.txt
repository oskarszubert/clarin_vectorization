Najprostsze danie można zmienić tak by stało się czymś atrakcyjnym tak dla oka jak i dla podniebienia. Ludzie często zachwycają się różnymi wykwintnymi potrawami, a przecież nawet zwykły kotlet mielony można zrobić tak by był cymes.   Oglądając ostatni odcinek "Ugotowanych" zadziwił mnie pewien pan, który postawił konkurentce zarzut iż jej śledź to taka banalna potrawa, a on spodziewał się jakiś fajerwerków kulinarnych. Sam w konkursie podał  duszone chorizo z krewetkami co trudno nawet do tanich petard zaliczyć, a co dopiero kulinarnych fajerwerków. To że coś jest z "zagranicy" nie oznacza wykwintności ani stylu, a śledzik dobrze przyrządzony i podany może stanowić genialną przystawkę. Tym bardziej, że promuje polską kuchnię w świecie. Nie sztuką jest bowiem zrobić potrawę z kosmicznych składników - sztuką jest podać coś prostego tak aby miało całkiem nowy wymiar. Zapraszam więc na banalne kotlety mielone z niebanalnym wnętrzem. *Kotlety mielone nadziewane*  mięso mielone wołowo- wieprzowe - 90dag jajka - 1 sztuka czosnek polski - 3 ząbki sól pieprz bułka tarta - 2 łyżki   ser feta lub typu feta - 80g cebula - 1 sztuka oliwki bez pestek - 50g suszone pomidory - 50g bazylia świeża papryka chilli - 1 sztuka' natka pietruszki - pół pęczka słodka papryka suszona - pół łyżeczki oliwa  limonka sól pieprz  Mielone mięso mieszamy z jajkiem i zgniecionymi lub startymi ząbkami czosnku. Podsypujemy 2 łyżkami bułki tartej, doprawiamy sola, pieprzem i wyrabiamy na jednolitą masę.  Z papryczki chilli usuwamy nasionka i siekamy drobno. Dodajemy pokrojoną natkę zielonej pietruszki i listki bazylii. Cebulę kroimy w małą kostkę, a oliwki w paseczki. Wystarczy już tylko posiekać suszone pomidory, rozkruszyć ser fetę, dolać oliwy z oliwek i dokładnie całość wymieszać. Masę nadzienia doprawiamy solidną porcją soku z limonki, papryką słodką, pieprzem i świeżo zmielonym pieprzem. Oliwy powinno być w stosunku do soku z limonki 3:1 - to chyba najlepszy sposób na równowagę smaków.   Z mięsa formujemy placki, na których układamy łyżką farsz. Zwijamy placki zamykając brzegi i formujemy z mięsa okrągłe kotlety mielone. Obtaczamy mięso  w bułce tartej i smażymy z obu stron na smalcu lub oleju.   Farsz nada mięsu doskonały aromat i nie pozwoli go wysuszyć nawet jeśli byśmy przez przypadek kotlety przesmażyli. Podaliśmy to cudo z młodymi ziemniaczkami skąpanymi w maśle i koperku oraz delikatną sałatką z pomidora i ogórka. Całość stanowiła niby banalny ale jednak bardzo ciekawy dla kubków smakowych posiłek. Polecam. 