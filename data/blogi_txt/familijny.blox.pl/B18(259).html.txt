"Skoki  są okresami w życiu naszego maleństwa, kiedy następuje intensywny rozwój psychiczny. Rozwój mózgu i systemu nerwowego sprawia, że dzieci odbierają znacznie więcej bodźców i wrażeń, niż dotychczas. Każdy z tego typu etapów trwa zwykle od 2 do 4 tygodni (skoki trwają dłużej, kiedy dzieci są starsze) i poprzedza je dość wyraźna zmiana zachowania dziecka. Maluch staje się marudny, ma problemy ze spaniem i zdaje się wymagać więcej uwagi. Obserwując dokładnie dotychczasowy rozwój naszego dziecka, przed skokiem możemy mieć wrażenie, że dziecko jakby cofnęło się w rozwoju, przestało wykonywać czynności, których umiejętność już posiadło." - za dzieci.pl ...i wszystko jasne. Pytam się tylko czy w wieku 14 miesięcy też można mieć skoki? Zachowanie Felka po trzydniówce i ząbkowaniu czwórek wskazuje wyraźnie albo na kolejny ponadplanowy skok rozwojowy albo... ...no właśnie na co ? Czyżby trzydniówka nadwyrężyła instalację elektryczną w głowie naszego małego marudy ? Najwyraźniej wysoka około 40 stopniowa gorączka poprzepalała mu jakieś ważne kabelki w główce bo dzieciak z dnia na dzień stał się kompletnie nieznośny. Tylko mama i tylko ręce mamy. Budzi się w nocy, marudzi. Robi sceny jak z najgorszych odcinków "Supernianii". Mamy z Mamuśką nadzieję, że to jedynie efekt nadal wychodzących czwórek. Górne się co prawda przebiły dość wyraźnie ale Młody trze językiem po dziąsłach robiąc przy tym śmieszne minki. Cała nadzieja więc w tym, że ów skok rozwojowy jest jedynie spowodowany upierdliwie długim przebijaniem się dolnych kiełków. BTW trzydniówka dopadła Felka w trakcie wybijanie się górnych zębów. Dowiedzieliśmy się o tym w ostatni dzień gdy Dawid zamienił się w małego muchomorka :) 