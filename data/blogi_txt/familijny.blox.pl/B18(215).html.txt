Okres jesienno-zimowy sprzyja wizytom w publicznych placówkach zdrowia. Popyt na usługi dziecięcych lekarzy pierwszego kontaktu jest w tym okresie ogromny, tak więc wizyta w przychodni równa się palpitacjom serca rodziców.  W przychodniach funkcjonują telefoniczne rejestracje mające ułatwić rodzicom zapisywanie się do lekarza. Słuszna koncepcja - jak by to skomentował reżyser ze znanego wszystkim "Misia". Oczywiście, że słuszna. Wyobrazić sobie łatwo sytuację: dzieciak  zachorował. Ni stąd ni zowąd temperatura ponad 38 stopni. Warto więc udać się do lekarza pierwszego kontaktu. ...no i zaczyna się zabawa... 07:15 rano telefon do rejestracji by raz: dowiedzieć się czy lekarz przyjmuje i w jakich godzinach, dwa: wyciągnąć kartotekę. Zajęte... 07:25 ... uruchamia się automatyczny sekretarek, który basowym głosem informuje nas o konieczności wybrania tonowego numeru rejestracji ... zajęte. Sieć kasuje nas kilka groszy za uzyskane połączenie z sekretarkiem. 07:35 ... jak wyżej...kolejne grosze znikają nam z karty. 07:45 , 08:00 ... 08:15 . Kilkanaście wykonanych połączeń. Zgłasza się jedynie pan sekretarek kasujący nas konsekwentnie grosz po groszu. 08:30 - jest sygnał ! ...i co z tego nikt nie odbiera a dźwięk w słuchawce wskazuje, że ktoś najdelikatniej to ujmując naszą próbę rozmowy brutalnie przerwał podnosząc i opuszczając słuchawkę. Niestety mimo godzinnej próby dodzwonienia się do telefonicznej rejestracji, nie udaje nam się ani dowiedzieć czy lekarz przyjmuje ani o której godzinie. Trzeba więc dzieciaka zapakować jak cebulkę i przewieźć wózkiem w śnieżycy na miejsce. Tam widzimy tłum rodziców z chorymi pociechami, z podobnymi przeżyciami co nasze. ...a telefon na rejestracji sobie leży na biureczku odłożony bo pewnie dźwięk dzwonka był dla pań tam pracujących strasznie uciążliwy. Pamiętam gdy z Siostrą jeździliśmy do Katowic. Tam był lekarz specjalista, który miał ją pod kontrolą. Telefoniczna rejestracja działała podobnie jak w przykładzie powyżej. Problem polegał na tym, że półtorej godziny zabierała podróż do Katowic by dowiedzieć się, że  w dniu dzisiejszym lekarza nie ma. Gdyby działał system telefonicznej rejestracji dowiedziałbym się o tym przez telefon bez konieczności targania dzieciaka o 7 rano do Katowic. Pewnego razu gdy Ojciec zastał po takiej podróży odłożony telefon na biurku, udał się bez słowa do dyrekcji przychodni. Co prawda na rejestracji od tamtego czasu byłem już persona non grata ale dostałem numer do samej pani dyrektor. Skończyły się problemy z dzwonieniem do rejestracji. Jeśli nikt nie odbierał wykonywałem telefon do pani dyrektor, od której dowiadywałem się wszystkiego, a kartę miałem wyciąganą bez problemu. Tylko to chyba nie na tym polega żeby rodzic dzwonił po dyrekcjach prawda? Drodzy kierownicy przychodni dziecięcych. Jeśli wasze rejestracje działają tak jak opisałem wyżej to albo zmobilizujcie pracowników do realizacji tej słusznej koncepcji albo zlikwidujcie coś co i tak nie działa. Po co nas w ten sposób oszukiwać? 