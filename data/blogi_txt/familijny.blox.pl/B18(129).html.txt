Dzięki nauczycielom związanym z Kołem Miłośników Beskidów "Diablaki" uczestniczyliśmy razem z Siostrą w górskiej wyprawie na Łamaną skałę - drugi co do wielkości szczyt Beskidu Małego. Dziś fotorelacja z tej pierwszej w życiu Siostry wyprawy górskim szlakiem. Ponad 20 kilometrów podejść i zejść w zimowej aurze, skalistym i błotnistym szlakiem, którym kiedyś podróżował  Karol Wojtyła. Było warto wydać naprawdę drobne pieniądze by zakosztować zimowego górskiego powietrza, fachowej pomocy przewodnika i ... potężnych zakwasów po było nie było solidnym wysiłku fizycznym. Tego nam brakowało w tym roku. Zapraszamy do oglądania. Autokar dowiózł nas w miejsce startu wyprawy. Miejscowość Gorzeń Górny:  Ostatnie wskazówki przewodnika i za chwilę ruszamy:  ...im dalej w las tym więcej drzew? W tym przypadku ... więcej śniegu :)  Początki owocowały pięknymi widokami beskidzkiej roślinności i ... zagubieniem niebieskiego szlaku.    Po chwili ruszyliśmy dalej:   Po około 2 godzinach marszu elektryczne słupy oznajmiły nam że schronisko na Leskowcu już nie daleko. Każdy marzył o kubku gorącej herbaty. Zimowy poranek w górach choć piękny, szybko wyganiał z naszych organizmów energię.  Jednak na zdjęcia też znaleźliśmy czas. Aura i okoliczna beskidzka przyroda temu sprzyjały:  Pierwszy szczyt zaliczony. Do schroniska już ledwo pół godziny marszu: Ostatni postój przed podejściem pod szczyt Leskowca i 4 letni bohater tej wyprawy. Bartuś całą ponad 20 kilometrową wyprawę niełatwym szlakiem, przebył zadowolony i bez słowa znudzenia. Ciekawy jestem czy nasz Dawid także wyrośnie na takiego twardziela :)  Zdjęcia nie oddają stromizny tego podejścia. Ojciec po raz pierwszy w dniu dzisiejszym poczuł solidny wysiłek w nogach:  Dotarliśmy na Groń Jana Pawła II. Sanktuarium na Leskowcu upamiętnia górskie wyprawy tego wielkiego Polaka. Nie mogło się obyć bez pamiątkowego zdjęcia całej grupy:  Mimo mgły i niskich chmur widoki z Leskowca zapierały dech w piersi:  Po godzinnym odpoczynku w schronisku PTTK na Leskowcu ruszyliśmy dalej. Szybka grupowa fota i w drogę. Już niewiele czasu do zmroku, a mamy jeszcze sporo kilometrów marszu do autokaru. Ostatnie spojrzenie na schronisko:  Okolice Łamanej Skały obfitują w tajemnicze miejsca, wapienne ostańce i mroczne jaskinie:   Na przełęcz Kocierską dotarliśmy już o zachodzie słońca. Błotniste zejście z Kiczory dało nam się we znaki. Zmrok w takim miejscu nie byłby wesoły :)  Autokar przywitał nas ciepłem i miękkimi fotelami. Podróż do domu była wesoła, choć zmęczenie dotknęło chyba każdego z uczestników. Nawet Bartuś w te pędy zasnął na kolanach babci :)  Pierwszą wyprawę Siostry uważam za udaną. Nie spodziewałem się, że da radę i trochę obawiałem o jej sprawność fizyczną. Jednak to Ojca nogi chyba bardziej bolały. Także dziś ;) PS - na jednym ze zdjęć Ojciec ustrzelił ciekawy krzew, którego nazwy znaleźć nie potrafi. Może ktoś z Was wie co to za roślina ? 