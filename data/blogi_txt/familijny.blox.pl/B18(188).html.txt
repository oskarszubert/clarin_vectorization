Jeszcze się dobrze jesień nie skończyła, a zima nie zaczęła a my już tęsknimy za grillowanymi potrawami jedzonymi na świeżym powietrzu. Skrzydełka pieczone to Ojca ulubiona przekąska czy to do ciekawego filmu czy też do zimnego piwka na działce. Dobrze takie skrzydełka jest solidnie zamarynować, a miód będzie do mięsa doskonałym dodatkiem. Grill gdzieś w mrocznych zakątkach piwnicy czeka na lato, a my sobie pieczone skrzydełka zrobimy w domu.  *Pieczone skrzydełka w miodzie*  skrzydełka kurczaka - 1 kg miód - 7 łyżeczek olej roślinny lub oliwa - 10 łyżeczek sos sojowy - 10 łyżeczek cytryna sól - 2 łyżeczki    Z połowy cytryny wyciskamy sok. Rozpuszczamy w nim miód i dodajemy sos sojowy oraz olej. Doprawiamy marynatę łyżeczką soli. Pakujemy skrzydełka do pojemnika zalewamy marynatą i szczelnie zamykamy. Skrzydełka powinny sobie w miodzie leżakować kilka godzin. Kilka razy obracamy skrzydełka w pojemniku by znów pokryły się marynatą.  Ruszt piekarnika smarujemy olejem lub oliwą. To po to by skrzydełka nie przywarły do niego. Na dole na blasze rozkładamy papier do pieczenia aby skapujący tłuszcz nie doprowadził naszej żony do rozpaczy. Na grillu sprawa jest prosta co spłynie na rozżarzone węgle doda odpowiedniego aromatu grillowanym potrawom. W piekarniku zwęglony tłuszcz może jedynie dać efekt podobny temu jaki daje płonąca papa dachowa. Skrzydełka powinny się piec w temperaturze 220 stopni. Pod koniec można włączyć termoobieg.  Gdy skrzydełka zaczną się przypiekać należy posmarować je jeszcze raz z pomocą pędzelka resztkami marynaty i posolić dodatkową łyżeczką soli. Skórka będzie pięknie glazurowana i chrupiąca. Tak przyrządzone skrzydełka nie potrzebują nawet specjalnych dipów by być gwiazdą wieczoru. Polecam. 