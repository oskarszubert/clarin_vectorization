Jednym ze smaków mojego dzieciństwa był kurczak w sosie. Delikatne mięso, gęsty i aksamitny sos rozlewający się na kładzionych łyżką kluseczkach z dodatkiem czerwonej kapusty lub domowych buraczków. Mogłem mieć z 10 lat gdy moja nieżyjąca już niestety babcia podawała mi takie pyszne domowe jedzenie. Aneta odtworzyła mi te smaki. Co prawda sos rozlewał się na kluskach śląskich ale   smakował idealnie jak ten babciny.   Zapraszam więc do smaków mojego dzieciństwa: *Kurczak w sosie*  ćwiartka kurczaka - 3 sztuki cebula - 2 większe sztuki sól pieprz papryka słodka kminek mielony ziele angielskie liść laurowy mąka oliwa lub olej bulion  Z umytych kawałków kurczaka zdejmujemy skórę i kroimy każdą ćwiartkę na pół. Nacieramy kurczaka solą, pieprzem i oprószamy słodką papryką. Obsmażamy kawałki z każdej strony na rumiano na mocnym ogniu i odrobinie oliwy lub oleju. Obsmażone mięso przekładamy do brytfanny.  Na pozostałym po kurczaku tłuszczu rumienimy pokrojone w piórka cebule. Całość dorzucamy do mięsa i podlewamy bulionem aby przykrył nam mięso. Dusimy kurczaka około 30 minut z dodatkiem liści laurowych i angielskiego ziela. Gdy mięso zacznie odpadać od kości wyjmujemy je, a sos zagęszczamy mąką. Doprawiamy jeszcze solą, pieprzem i zmielonym kminkiem redukując go chwilkę. Zamiast mąki można przetrzeć sos przez sitko - cebula powinna sos wystarczająco mocno zagęścić. My jednak lubimy jej kawałki w sosie.  Kurczaka podajemy na przykład ze śląskimi kluskami. Ich dziurki wypełnią się sosem i zatańczą na Waszych podniebieniach. Buraczki domowe na ciepło również są doskonałym dodatkiem do takiego kurczaka. 