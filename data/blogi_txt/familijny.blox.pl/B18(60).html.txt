Chyba nie ma bardziej popularnego dania z liści kapusty jak gołąbki. Tradycyjne słowiańskie gołąbki w dzisiejszych czasach gotowania na pokaz, z trudno dostępnych lub bardzo drogich składników, są daniem wręcz idealnym do promocji. Czas odczarować mit gołąbka - hołubca dla biedoty. Kapusta jest warzywem zdrowym i smacznym, a potrawa może stać się atrakcyjnym posiłkiem wartym naszej uwagi. Pomidorowy sos jedynie podkreśli walory smakowe polskiego kapuścianego gołąbka. Wczorajszy spacer zaskoczył nas takim oto widokiem:  Mimo zbliżającej się coraz większymi krokami jesieni pięknie zadbane rabaty dąbrowskich dzielnic potrafią zauroczyć kolorowym letnim widokiem. Przepis na gołąbki nie zawiera jednak liści z kapusty widocznej na zdjęciu. Dzisiejszą potrawę zrobimy z delikatnej i łatwej w przyrządzaniu kapusty włoskiej. Zaletą kapusty włoskiej jest przede wszystkim szybkość przygotowania jej liści do naszych gołąbków. Do przygotowania porcji gołąbków potrzebujemy: *Gołąbki*  kapusta włoska - główka mięso wieprzowe 80 dag ryż 2 saszetki cebula   *Sos pomidorowy*  1 cebula koncentrat pomidorowy lub gęsty sok przecierowy z pomidorów 300ml warzywnego bulionu sól pieprz bazylia ewentualnie śmietana do sosów    Dzień wcześniej gotujemy mięso wieprzowe pokrojone w kawałki odpowiedniej wielkości dla naszej maszynki do mielenia mięsa. Jeśli oczywiście posiadamy w zamrażalniku odpowiednią ilość gotowanego mięsa, odkładanych przy okazji gotowania niedzielnego rosołu, odpada nam ta część procesu przygotowywania gołąbków. Mięso mielimy w naszej maszynce i mieszamy z ugotowanym na sypko ryżem lub kaszą gryczaną. Posiekaną drobno cebulkę smażymy na złoto i dodajemy do farszu. Przyprawiamy do smaku nasz farsz solą i pieprzem.   Z kapusty wycinamy głąb ostrym, cienkim i długim nożem. Gotujemy całą główkę w odpowiednio dużym garnku w osolonej wodzie. Odrobina cukru pozwoli zachować idealny zielony kolor liści. Gotujemy to jednak za duże słowo - włoska kapusta ma to do siebie, że wystarczy ją sparzyć wrzątkiem by liście nadawały się do spożycia. Stopniowo obieramy ją z liści, które osiągnęły odpowiednią miękkość.Wypełniamy liście farszem i zawijamy całość ostrożnie w gołąbki.   Tak przygotowane gołąbki układamy w naczyniu żaroodpornym lub brytfance i zalewamy do połowy wodą. Można na spód położyć kilka całych liści kapusty jeśli nam zostały aby potrawa nie przywarła do dna naczynia. Naczynie trafia do piekarnika rozgrzanego do 200 stopni na około 30 minut. Całość powinna się jedynie wspólnie podgotować.   W tym czasie  na odrobinie oleju szklimy posiekaną cebulę. Dolewamy do niej 300ml bulionu warzywnego. Mieszając wywar dodajemy przecierowy sok pomidorowy lub koncentrat. Gotujemy całość aż cebula rozpadając się zagęści nam sos. Doprawiamy  pieprzem, solą i bazylią. Jeśli sos wychodzi nam zbyt rzadki możemy wspomóc się 3 łyżkami śmietany lub w ostateczności zasmażką z mąki ( 1 łyżka masła - 3 łyżki mąki). Gołąbki podajemy z naszym pomidorowym sosem. ﻿ 