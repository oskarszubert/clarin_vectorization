Ziemniakiem Polska stoi. Najpopularniejsze w Polsce warzywo jest składnikiem ogromnej ilości potraw. Odsądzane od czci i wiary przez domorosłych dietetyków jest składnikiem zdrowszym od tak popularyzowanego ostatnio ryżu. Wystarczy zajrzeć w kalkulator kalorii i  wartości odżywczych . Nie dość, że ilość kalorii w ziemniakach jest mniejsza to ryżowe kalorie są puste. Ziemniaki zawierają dodatkowo o niebo więcej witamin i składników odżywczych. Jedynie brązowy ryż jest w stanie konkurować w dietetycznej wojnie z tak popularną w Polsce podziemną pomarańczą :)   Międzynarodowa kariera andyjskiej bulwy dotarła do Polski bardzo dawno temu i ma się świetnie. Także dlatego, że była podstawą w kuchni wszystkich praktycznie zamieszkujących Polskę narodowości. Dzisiejszy przepis dość luźno pochodzi od tradycyjnej żydowskiej potrawy zwanej kugel. Ziemniaczana babka z cebulką wypiekana w piecu z dodatkiem skwarek lub kaczego mięsa zadomowiła się także  w polskiej kuchni. Warto ją propagować dlatego dzisiejszy przepis to babka ziemniaczana podana z gęstą śmietaną. Do przygotowania dania potrzebujemy: *Babka ziemniaczana*  1kg ziemniaków 2 cebule 3 ząbki czosnku 2 jajka 40dag chudego boczku 3/4 szklanki mąki pszennej sól pieprz majeranek blaszka o wymiarach wewnętrznych 27x14x5 cm Obrane i umyte dokładnie ziemniaki ścieramy razem z cebulą na drobnych oczkach tarki. Nadmiar powstałego przy tarciu płynu odlewamy. Do ziemniaczano-cebulowej masy wygniatamy ząbki czosnku i doprawiamy solą, majerankiem oraz pieprzem. Boczek wędzony kroimy w kostkę i smażymy chrupiące skwarki. Trafią one do ziemniaczanej masy razem z dwoma jajkami i mąką pszenną. Mąkę dosypujemy powoli dokładnie mieszając aż uzyskamy odpowiednią konsystencję. Blaszkę przygotowujemy smarując ją masłem. Wypełniamy ją naszą ziemniaczaną masą i pieczemy około godziny w piecu rozgrzanym do temperatury 200 stopni. Pod koniec pieczenia gdy wnętrze babki będzie dość suche przenosimy blaszkę na wyższy poziom pod grzałkę lub uruchamiamy wentylator, którego praca pięknie nam wierzchnią skórkę przypiecze. Dopieczenie babki sprawdzamy podobnie jak przy ciastach z pomocą drewnianego patyczka.    Babka ziemniaczana podawana jest na wiele sposobów. My zjedliśmy ją tylko z gęsta śmietaną bez zbędnych udziwnień. Ogórkowa zupa gotowana na wodzie spod ostatnich naszych kiszonych doskonale się nadawała na pierwsze danie, a ziemniaczany kugel jedynie obiad dopełnił mocnym smakiem i ziemniaczanym aromatem. 