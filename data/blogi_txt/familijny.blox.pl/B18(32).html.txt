Z dzieciństwa pamiętam jak smakowały mi cieniutkie i delikatne naleśniki z dżemem truskawkowym. Mama zawsze robiła je tak byśmy mogli wybrać - dżem truskawkowy albo powidła śliwkowe. Ten pierwszy robił na mnie zawsze większe wrażenie. Dziś wolę powidła. Dziecięce podniebienie chyba zawsze wybierają ten słodszy smak. Z wiekiem zaczynamy dostrzegać uroki bardziej cierpkich i kwaśniejszych ale za to mocno aromatycznych smaków. Sposobów na przyrządzenie naleśników jest bez liku. Od lat robię je tak samo. Prosty przepis na naleśniki:  *Naleśniki*  2 szklanki mąki pszennej 2 szklanki mleka 1 jajko duże (lub 2 małe) szklanka wody szczypta soli aromat lub ekstrakt waniliowy Łączymy mleko z jajkiem z pomocą fyrloka. Zawsze mieszam ciasto naleśnikowe ręcznie bez użycia miksera. Drewniane mieszadła zwane na śląsku fyrlokami odchodzą w niepamięć ale trafiliśmy całkiem zgrabne mieszadło w znanym szwedzkim piekielnym sklepie z duperelami - przekleństwo mężów. Z jego pomocą mieszamy dokładnie by rozprowadzić jajko w mleku. Powoli dosypujemy mąkę ciągle mieszając. Dodajemy pod koniec odrobinę soli i kilka kropel waniliowego aromatu. Jeśli ktoś posiada naturalny ekstrakt musi uważać bo jest on bardzo silny. Oprócz smaku wanilia spowoduje, że zapachy smażonych naleśników nie będą zbyt intensywne w kuchni. Nie lubię zapachu zbyt mocno podgrzewanego oleju, a wanilia go fajnie łagodzi.  Pozostaje nam dodać wodę do ciasta. Jej ilość jest zależna od struktury jaką udało nam się osiągnąć. Ciasto nie może być zbyt gęste by mniejszą ilość ciasta udało nam się rozprowadzić na rozgrzanej patelni. Teflonowa patelnię smarujemy olejem przed każdym pojedynczym smażeniem z pomocą pędzelka. Ciasto nalewamy chochelką i zdecydowanymi ruchami rozprowadzamy je po całej powierzchni patelni.  Nie jest łatwo dobrać odpowiednią gęstość ciasta, temperaturę powierzchni patelni jednak jest to ważne. Zbyt gorąca patelnia zbyt mocno zetnie ciasto i nie uda nam się go rozprowadzić. Zbyt rzadkie ciasto nie będzie się chciało odpowiednio szybko ściąć. Zbyt gęste spowoduje, że będziemy musieli go dać więcej co pogrubi naleśniki a nie o to nam chodzi. Powiem szczerze - kilka misek ciasta w swoim życiu zmarnowałem ucząc się doboru odpowiednich parametrów. Smażenie naleśników to jak walka z fizycznymi wzorami lub programowaniem komputerów do arcyważnych eksperymentów. Opłaca się jednak potrenować - efekty tej ciężkiej pracy są wyśmienite.  Gdy pierwsza strona naleśnika jest gotowa należy go przełożyć na drugą stronę. Naleśniki nie powinny być zbyt mocno upieczone bo staną się twardawe. Jeśli naleśnik delikatnie rusza nam się po patelni oznacza to że można mu zrobić hopa na drugą stronę lub przełożyć łopatką. Hopy dają jednak więcej satysfakcji i kupę radochy dzieciakom. Warto się więc tego nauczyć.  Usmażony naleśnik układamy na odwróconym do góry dnem talerzu. Układamy z nich stos który będzie sobie dojrzewał, a te które przetrzymamy za długo na patelni dzięki temu zmiękną. Po usmażeniu wszystkich, a z podanych proporcji wyjdzie nam około 13-15 cały stos obracamy do góry i smarujemy od najstarszego powidłami lub dżemem. Zwijamy naleśniki w cienkie ruloniki i podajemy na przykład z cukrem pudrem. Pychota ! Usmażone grubiej naleśniki stają się doskonałą bazą do domowych krokietów z mięsem i kapustą. Również polecamy. 