Dobrze wypieczony kurczak ma w sobie coś co uwielbiają chyba wszyscy. Można biadolić nad niekorzystną zmianą jakości tego mięsa w erze produkcji masowej ale ja osobiście nie potrafię przejść obojętnie obok kuchni, z której wydobywa się zapach pieczonego w ziołach kurczaka. Sporo ostatnio można znaleźć w sklepach udziwnień, których producenci zachwalają smak i jakość mięsa poddanego obróbce z pomocą ich wynalazków. Możemy więc trafić na różne mieszanki przyprawowe, panierki, chruperki i inne cuda, które mają jedną wadę podstawową. Chemiczna i masowa produkcja zabija to co w jedzeniu jest najlepsze - naturalny smak bez chemicznych wspomagaczy. Osobiście unikamy tych wszelakiej maści wynalazków jednak jeden z nich przypadł nam do gustu. Woreczek do pieczenia. Mięso ma to do siebie, że tłuszcz w nim zgromadzony wystarczy zupełnie do przygotowania pysznego dania. Nasze matki i babki kąpały kawały mięcha w dodatkowym smalcu lub margarynie, my tego robić nie musimy. Jedzenie z woreczka do pieczenia jest pyszne, naturalne i zdrowe.  Koniec gadania - zabieramy się do pracy. Do przygotowania kurczaka w ziołach potrzebujemy:  *Kurczak pieczony w ziołach*  1 kilogram mięsa z kurczaka. Najlepsze będą pałki lub ćwiartki. Od biedy można użyć skrzydełek. woreczek do pieczenia ( dostępne już prawie wszędzie ) czosnek 5 ząbków tymianek majeranek sól pieprz czerwona papryka ostra    Dziś piekliśmy pałki z kurczaka więc opis czynności dotyczy akurat tej części drobiowego mięsa. Czosnek rozgniatamy w prasce i nacieramy nim nasze mięso. Pałki posiadają łatwo odchodzącą od mięsa skórkę. Sporą część czosnku po natarciu mięsa upycham właśnie pod nią. Mięso podczas pieczenie będzie się jego aromatem wypełniać po brzegi, a będąc pod skórką czosnek się nam nie spali.  Natarte mięso przyprawiam solą, pieprzem i odrobiną ostrej papryki.     Wrzucamy przyprawione pałki do woreczka i zasypujemy świeżym tymiankiem i oregano. Z racji tego, że zaniedbałem w tym roku nasz zielnik musiałem użyć wersji suszonej.  Warto jednak na kuchennym parapecie mieć świeżą i kwitnącą pięknie zieleninę. Oprócz wartości estetycznych dla naszej kuchni świeże zioła niosą to co w potrawach najlepsze - aromat nie do powtórzenia z pomocą suszonych zamienników. Worek zamykamy, obracamy kilka razy w nim pałki by zioła pokryły mięso. Nakłuwamy w kilku miejscach widelcem i odkładamy do lodówki na godzinkę. Mamy czas na kawkę i kawałek kruchego ciasta z owocami :) Piekarnik rozgrzewamy do temperatury 200 stopni. Worek wkładamy do naczynia żaroodpornego i pieczemy około 50 minut. Na 5 minut przed końcem rozcinamy worek tak aby mięsko nam z wierzchu się zrumieniło.Tak upieczone pałki z kurczaka możemy podawać na wiele różnych sposobów. My dziś zjemy je w towarzystwie młodego ziemniaka i kalafiora z wody w bułeczce tartej smażonej na maśle.     Danie proste i tanie więc zajadajcie z przyjemnością :)  Smacznego ! 