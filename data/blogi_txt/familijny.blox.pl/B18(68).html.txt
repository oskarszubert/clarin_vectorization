Dziś przepis dla wielbicieli kaszy gryczanej. Coś innego i smacznego. Ktoś kto jeszcze nie rozpoczął kulinarnych przygód z tym rodzajem kaszy  powinien zacząć od przepisu na staropolski przysmak kuchni kresów wschodnich. Sama nazwa pochodzi z lwowskiej nazwy  gryki - hreczki. Kresy wschodnie to bogate w kulinarne eksperymenty region. Różnorodność kultur i narodowości dała sporo atrakcyjnych przepisów stosowanych do dziś. Często nawet bez świadomości ich pochodzenia. Hreczniaki to jeden z nich. Istnieją dwie szkoły przepisów. Jedna miesza grykę z twarogiem, druga z mięsem wieprzowym. My spróbujemy dziś kotlecików z kaszy gryczanej i białym serem.  Przygotowanie potrawy nie jest trudne, a i czasu poświęcimy niewiele. Potrzebujemy: *Hreczniaki - kotlety z kaszy gryczanej*  20 dag kaszy gryczanej (2 torebki) 30 dag sera białego cebula pietruszka zielona jajko bułka tarta olej roślinny pieprz sól Kaszę gryczaną gotujemy w osolonej wodzie. Następnie odsączoną mielimy w maszynce do mięsa. Na patelni na odrobinie oleju roślinnego szklimy cebulę pokrojoną w kostkę. Mieszamy ją z naszą zmieloną kaszą. Dodajemy biały ser (można go również przemielić w maszynce). Doprawiamy solą i pieprzem do smaku. Dodajemy posiekaną natkę zielonej pietruszki. Na koniec wbijamy całe jajko i mieszamy całość na jednolitą  masę. Formujemy z masy kotleciki, które obtaczamy w tartej bułce. Hreczniaki smażymy na patelni  z jednej i drugiej strony do uzyskania odpowiedniego koloru.  Przygotowane kotlety można spożywać z różnymi sosami. Ostatnim razem jedliśmy je na ciepło z sosem pieczarkowym. Dziś wybraliśmy wersję letnią :) Zjedliśmy hreczniaki z pysznym sosem jogurtowo-koperkowym na zimno. Powiem szczerze - wersja na zimno bardziej przypadła mi do gustu. Pewnie dlatego też ją prezentuję. Zupa z botwinki do popicia i obiad gotowy. *Sos jogurtowo-koperkowy*  150g jogurtu naturalnego 2 łyżeczki majonezu 2 łyżki posiekanego koperku sól pieprz    Składniki sosu mieszamy, przyprawiamy solą oraz pieprzem i odstawiamy na chwilę do lodówki by się schłodził. Życzymy smacznego ! 