Pojawiły się wreszcie polskie jagody - pierwsza myśl to oczywiście pierogi z jagodami. Jak coś zostanie zrobi się pyszny koktajl ale pierogi to podstawa. Dodatek gęstej delikatnie posłodzonej śmietany i mamy na talerzu to co wszystkie głodne misie lubią najbardziej.  *Pierogi z jagodami*  60 dag mąki pszennej 300 ml gorącej wody olej - 3 łyżki jagody śmietana gęsta cukier   Do przesianej mąki dodajemy olej i mieszając wlewamy powoli gorącą prawie wrzącą wodę. Gdy opadnie temperatura ciasta zaczynamy je wyrabiać rękami. Musi być elastyczne i nieklejące. Z wyrobionego ciasta tworzymy płat o grubości kilku milimetrów i z pomocą szklanki wycinamy kółka. Na każde kółeczko układamy około łyżki jagód. Zawijamy pieróg i sklejamy brzegi z pomocą widelca lub palcami. Układamy pierogi na blacie delikatnie podsypanym mąką.  Pierogi gotujemy w dużej ilości osolonej wody pilnując by wrzątek nie hulał. Delikatnie mieszamy co jakiś czas drewnianą łyżką. Pyszne pierogi z jagodami będą gotowe kilka minut od wypłynięcia. Podajemy je z gęstą śmietaną, którą należy wymieszać z odrobiną cukru. ﻿ 