Jestem jedynakiem i strasznie żałuję, patrząc na moje dzieciaki, że jakieś rodzeństwo się w moim życiu nie pojawiło. W dzieciństwie znałem dwóch braci, którzy z chęcią roznieśli by blok w betonowe drzazgi, próbując się nawzajem na tamten świat przeprowadzić. Jednak w obliczu zagrożenia jednego z nich drugi dostawał furii i rzucał się do obrony. Obserwując ich przygody odczuwałem, z jednej strony ulgę, że nie muszę się użerać z młodszym lub starszym rodzeństwem, z drugiej zaś zazdrościłem tej specyficznej braterskiej solidarności.  Zaczynam zauważać podobny proces u naszych własnych pociech. Siostra z Felkiem trzyma sztamę na Ojca... wystarczy bym  się postanowił troszkę nad córcią "poznęcać" - brat jak wściekły bizon rusza do ataku. Jedno błagalne wezwanie na pomoc i już słychać stukot małych stóp po podłodze pędzącego z odsieczą braciszka. Nie ma, że przebacz! Młody z łapami leci jak bokser jakiś czy inny MMA zawodnik... będzie z niego bestia.  ...i jeszcze to zadziorne spojrzenie.  Wdzięczna Siostra potrafi w odpowiedni sposób wynagrodzić bratu heroizm i bohaterską postawę.  Mnóstwo miłości widać w ich wspólnych zabawach, spacerach czy oglądaniu  przygód bajkowych ulubieńców. Oczywiście zdarza się, że jedno drugiemu z chęcią spuściło by manto podobnie jak u wspomnianych na wstępie braci. Jednak takie rzeczy to rzadkość i nie mają kompletnie wpływu na  bratersko-siostrzany związek. Mam nadzieję, że to w nich nie zaniknie i będą sobie pomagać także w dorosłym życiu. Warto mieć kogoś obok siebie komu możemy się zwierzyć, poprosić o pomoc lub samemu ją zaoferować. Taką braterską duszę  tej samej krwi... 