Dzisiaj przepis na pulpety w sosie pomidorowym. Zdarzyło mi się raz będąc "słomianym wdowcem" kupić jakieś słoikowe pulpety znanej firmy. Od tamtego czasu wolę ich nie jeść wcale nawet jak najdzie mnie ochota niż zdecydować się na kolejny zakup gotowych pulpetów. Przygotowanie ich jest proste i szybkie więc jemy tylko domowe pulpety w pysznym sosie pomidorowym.  *Pulpety w sosie pomidorowym*  mięso mielone - indycze 70 dag cebula - 1 szt czosnek - 2 ząbki jajko - 1szt przecier pomidorowy - 500g pietruszka zielona  sól pieprz 200ml wody lub bulionu czosnek bazylia bułka tarta - 1 łyżka  Filet z indyka mielimy. Masę mieszamy z jajkiem, posiekaną pietruszką. Dodajemy pokrojoną drobno połowę cebuli i rozgniecione ząbki czosnku. Wyrabiamy masę doprawiając całość solą i świeżo zmielonym kolorowym pieprzem.  Jeżeli uznamy, że masa  jest zbyt rzadka dodajemy bułki tartej. Wszystko zależy od jakości mięsa i jego zawartości wody. Formujemy z mięsa kulki, które należy obsmażyć na odrobinie oliwy lub oleju z każdej strony. Mięso puści jeszcze swoje soki więc nie musi być go na patelni na początku zbyt dużo. Nie smażymy ich też zbyt długo bo pulpety mają się jedynie zamknąć z każdej strony.  Na pozostałym po mięsie tłuszczu rumienimy posiekaną drugą połowę cebuli. Złoty kolor da nam sygnał na dodanie przecieru pomidorowego. Jeśli nie mamy własnego domowej roboty, spokojnie możemy użyć dostępnych przecierów w kartonikach. Ich jakość z roku na rok się poprawia. Podlewamy przecier wodą lub bulionem i gotujemy do uzyskania oczekiwanej konsystencji. Doprawiamy sos bazylią, szczyptą soli i cukrem. Ilość cukru zależna jest od kwasowości przecieru. Musicie sami znaleźć balans słodyczy i kwasu Waszego pomidorowego sosu.  Pulpety podajemy z ryżem lub ziemniakami i sałatką z kiszonej kapusty. Formując mniejsze pulpety możemy je wykorzystać  do pysznego spaghetti. 