Dział zupy na naszym blogu powoli się wypełnia. Zupa  z cukinii jest kolejnym pysznym kremem mającym nam przypominać zimowymi popołudniami, że na polskim niebie słońce też się pojawia. Zmęczyła nas ta zima okropnie  w tym roku. Niby łagodna ale strasznie upierdliwa, a skoki temperatur powodują, że co rusz chodzimy z katarem. Kremowe gęste zupy pomagają zapanować nad szybkim wychładzaniem się organizmu. Spróbujcie kremu z cukinii - nie dość że zdrowy to jeszcze pyszny. *Zupa z cukinii* cukinie baby - 3 sztuki marchew - 1 szt pietruszka korzeń - 1szt ziemniaki - 0,5 kg bazylia sól pieprz zielona pietruszka ser dojrzewający śmietanka 100ml    Dwie cukinie i inne warzywa kroimy w dość dużą kostkę i wrzucamy na przygotowany już z porcji rosołowej bulion. Gotujemy je do miękkości pod koniec dodając bazylię. Łyżeczkę lub dwie.  Wywar przelawamy przez sito i wszystkie stałe części miksujemy blenderem na gładką masę. Dolewamy powoli pozostały po gotowaniu warzyw płyn, ciągle mieszając, aż osiągniemy oczekiwaną gęstość kremu. Zupę doprawiamy solidnie solą i świeżo zmielonym pieprzem.  Trzecią cukinię kroimy w plastry i grillujemy na łyżeczce oliwy doprawiając ją solą i pieprzem. Ser ścieramy na tarce, a pietruszkę siekamy drobno. Zupę z cukinii podajemy z grillowanym plastrami, udekorowaną pietruszką oraz śmietaną i posypaną startym serem. 