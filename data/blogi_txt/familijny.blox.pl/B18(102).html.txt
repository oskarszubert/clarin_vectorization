Dzieciaki suszą nam czasami głowę widząc reklamy w telewizji w temacie smakowitych chrupiących rybek. Gotowe rybne kotlety mielone w różnych formach, przeważnie mrożone smakują jak kawałki dykty lub tektury. Ryby warto jeść i to często więc rozwiązaniem jest kotlet mielony z dorsza.   Można je przygotować na różne atrakcyjne dla dzieci sposoby korzystając z metalowych foremek w kształcie gwiazdek lub rybek. Przy najbliższej okazji zaprezentuję zdjęcia takich zabawnych kotlecików. Dziś kotlet mielony z dorsza w tradycyjnej formie. Najważniejsze jest to że takie danie jest przygotowane ze składników, które sami kupiliśmy.   *Kotlet mielony z dorsza* dorsz świeży lub mrożony - 40 dag boczek wędzony - 20 dag jajka - 1 sztuka koperek - pół pęczka cebula - 1 sztuka cytryna olej rzepakowy bułka tarta pieprz sól    Wymyty porządny kawałek ryby suszymy na papierowym ręczniku. Kroimy dorsza na mniejsze kawałki by ułatwić sobie mielenie. To samo robimy z boczkiem wędzonym. Mielimy oba składniki w maszynce do mięsa. Do masy dodajemy rozbite jajko i posiekaną drobno cebulkę.   Wyciskamy do miski sok z połówki cytryny. Można zetrzeć trochę  skórki dla podkręcenia owocowego aromatu. Pozostaje nam już tylko dodać posiekany koperek i doprawić solą oraz pieprzem do smaku. Jeżeli masa byłaby zbyt wodnista możemy zagęścić ją łyżką bułki tartej lub kaszy manny. Formujemy w rękach kotleciki i obtaczamy w bułce tartej. Smażymy na oleju z obu stron tak by skórka stała się złota i chrupiąca.  Podana z samodzielnie zrobionymi frytkami i zdrową surówką z kapusty kiszonej doskonale zaspokoi głód naszych dzieciaków zamiast reklamowanych intensywnie w programach dla dzieci fastfoodowych śmieci. 