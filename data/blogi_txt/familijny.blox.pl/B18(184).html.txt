Popularne się ostatnio zrobiło w mediach tzw. gotowanie z dyskontami. Lidl reklamuje się z pomocą dwóch znanych na naszym rynku medialnym kucharzy natomiast Biedronka od kilku miesięcy poleca się w doskonale wydanych gazetkach reklamowych zawierających proste przepisy. Popieram takie inicjatywy z jednego powodu -  ludzie zachęceni w ten sposób rozpoczynają swoją przygodę w kuchni i jedzą to co według nas jest najlepsze czyli własne domowe jedzenie. Co do jakości potraw prezentowanych w tych akcjach każdy może wyrobić sobie samemu zdanie. Potrawy prezentowane w reklamówkach Lidla są według mnie ciut przegięte co dość trafnie opisała jedna ze znanych blogerek, autorka bloga Polskie South Beach. Artykuł jej został opublikowany na portalu gazeta.pl w artykule: Gotujemy z Lidlem i Biedronką: czy da się zjeść smacznie i tanio?﻿. Zapraszam do przeczytania, przemyśleń  i własnej oceny.  Idąc tropem biedronkowych gazetek znaleźliśmy w tym portugalskim dyskoncie składniki na prostą ale dobrą potrawę. Zapraszamy więc  na pierś kurczaka w zielonym pesto 100% Biedronka.  *Pierś  kurczaka w zielonym pesto*  60dag piersi z kurczaka (3 pojedyncze piersi) 3 łyżki zielonego Pesto bazyliowego  paczka makaronu szpinakowo- pomidorowego sól pieprz czosnek oliwa z oliwek    Umyte piersi nacieramy mocno solą, pieprzem i utartym czosnkiem. Kroimy filety w niezbyt małą kostkę i obsmażamy na patelni do uzyskania złotego koloru. Pod koniec smażenia dodajemy 3 łyżki  gotowego zielonego pesto i smażymy całość na maleńkim ogniu.  W tym czasie w osolonej wodzie gotujemy nasz trójkolorowy makaron szpinakowo-pomidorowy.  Odsączony makaron mieszamy z  usmażonym kurczakiem i podajemy z malinowym pomidorem skropionym oliwą. Przygotowanie dania banalne - smak rewelacyjny. Zielone pesto z dyskontu zaskoczyło nas jakością i smakiem. Krótko mówiąc - nie taki dyskont straszny jak go malują. Jakość produktów w sieciowych sklepach spożywczych od lat się poprawia więc korzystajmy z nich przy przygotowywaniu naszego domowego jedzenia. 