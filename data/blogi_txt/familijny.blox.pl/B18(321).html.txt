Czasami gdy nie mamy pomysłu co zrobić z makaronem, którego przykładowo zostało nam po obiedzie za dużo, robimy z niego różnorodne zapiekanki. Zapiekanka z makaronem jest chyba najlepszym rozwiązaniem. Szybkie i banalne w przygotowaniu danie,  a niezmiennie smaczne.  Zostało nam kilka dni temu trochę  makaronu więc Aneta postanowiła go wykorzystać w przepyszny sposób. Jej obiad był troszkę odchudzony, z niektórych składników - w końcu dieta - ale nam zrobiła go tak jak zapisane w starożytnych księgach: na bogato :)  *Zapiekanka z makaronem*  makaron  wszelaki - 30 dag ser żółty twardy - 15 dag boczek wędzony - 20 dag cebula 1 sztuka jajka 3 sztuki cukinia 15 dag papryka czerwona lub inna 15 dag sól pieprz Boczek kroimy w kosteczkę i obsmażamy na patelni aż się zrumieni, a tłuszcz wyraźnie wytopi. Dodajemy poszatkowaną drobno cebulę, która powinna nabrać złotego koloru. Do tak przygotowanej bazy dodajemy pokrojone warzywa. Lekko podduszone składniki mieszamy z ugotowanym makaronem. Gdy razowe kluski osiągną temperaturę reszty potrawy, wlewamy skłócone w kubeczku jajka. Mieszając całość dokładnie doprawiamy solą i pieprzem. Zasypujemy potrawę żółtym serem. Zapiekamy chwilę w piekarniku do momentu uzyskania odpowiadającej nam konsystencji żółtego sera i przed podaniem jeszcze raz mieszamy.  Ciągnąca się, pyszna zapiekanka makaronowa z jajkiem i boczkiem gotowa. 