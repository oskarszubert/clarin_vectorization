Jakoś za piernikiem nie przepadam i nigdy nie przepadałem za ciastami tego typu. Dość twarde kostki piernikowe przekładane powidłami i oblane czekoladą nigdy do mnie nie przemawiały. Piernik przekładany pysznym kremem z doskonałą czekoladowo- maślaną polewą całkowicie zmienił moje podejście do tych świątecznych, korzennych, mocno aromatycznych ciast. Taki piernik, a  w zasadzie piernikowy torcik to ja mogę cały rok! *Piernik przekładany kremem* Ciasto:  mąka - 3 szklanki cukier - 1,5 szklanki jajka - 3 sztuki miód - 3 łyżki masło - 12,5 dag soda oczyszczona - 3 łyżeczki kakao - 1 łyżeczka przyprawa do piernika - 1 łyżeczka  Krem:  mleko - 1 litr kasza manna - 0,5 szklanki masło - 25 dag cukier puder - 1,5 szklanki wanilia - 1 laska  Polewa:  gorzka czekolada - 100 g masło - 50 g  Masło ucieramy z cukrem. Dodajemy kolejno jajka, przyprawę do piernika (użyliśmy gotowej z Prymatu), kakao, miód, sodę i przesianą mąkę ciągle wszystko mieszając na wolnych obrotach. Piekarnik rozgrzewamy do temperatury 200 stopni Celcjusza bez termoobiegu. Uzyskane klejące się ciasto dzielimy na 3 części. Blachę prostokątną 38cmx11cm (dno) wykładamy papierem do pieczenia. Rozkładamy w niej z pomocą łopatki pierwszą część ciasta. Pieczemy każdy placek po 18 minut. Gdy piernikowe ciasta przestygną przecinamy je jeszcze na pół z pomocą ostrego noża lub gilotyny. W ten sposób uzyskamy 6 kawałków piernikowego ciasta. Czas przygotować krem, którym je poprzekładamy. Gotujemy na wolnym ogniu mleko, które należy przyprawić wyciągniętymi z pomocą noża ziarenkami wanilii i pozostałą po nich laską. Dodajemy do gotującego się mleka kaszę manną, a gdy się zagęści dorzucamy do garnka cukier puder. Całość należy dobrze wymieszać. Ściągamy z ognia garnek, usuwamy z niego laskę wanilii i czekamy aż się waniliowa kasza na mleku ostudzi zupełnie. Gdy to się stanie ucieramy masło i dodajemy do niego wystudzoną mleczną masę. Miksujemy całość na gładko.   Na sporym kawałku folii spożywczej układamy placek piernikowy i smarujemy go masą mleczną. Nakładamy kolejny placek, znów smarujemy masą i tak aż nam się skończą placki i masa. Zawijamy szczelnie przygotowany piernik w folię spożywczą i odkładamy do lodówki na dwa dni. Po tym czasie możemy przygotować polewę czekoladowo- maślaną. Idealnie pasuje do dekoracji piernika przekładanego mlecznym kremem.  W miseczce nad gorącą wodą rozpuszczamy 100 gram czekolady gorzkiej. Do płynnej czekolady dodajemy masło i mieszamy ją dokładnie. Tak przygotowaną polewą smarujemy cały oswobodzony z folii piernik łącznie z bokami. Dekorujemy wierzch wiórkami kokosowymi, cukierkową posypką lub na przykład prażonymi płatkami migdałowymi.  Odkładamy gotowy piernik do lodówki na dzień lub dwa.   Przepyszne ciasto chociaż proces jego przygotowania jest długi. Sadystycznie długi rzekłbym nawet ...nie wytrzymaliśmy do Świąt i spróbowaliśmy trochę wcześniej. 