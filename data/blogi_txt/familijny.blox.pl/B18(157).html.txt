Nie znam nikogo kto po zimowych dniach nie czeka na pierwsze możliwe do zakiszenia ogórki gruntowe. Zawrotne ceny pierwszych ogórków małosolnych w sklepach mobilizują do robienia ich na własną rękę. Przepisy na ogórki małosolne są różnorodne i jest ich wiele. Powstał szereg różnorakich kombinacji składników by polepszyć coś co i tak samo w sobie jest już przepyszne. Najlepsze to te kiszone w okolicach czerwca i lipca. Istnieje szkoła, która mówi nam, że ogórki kiszone być powinny co najwyżej do 15 sierpnia jednak czy można się oprzeć pokusie zrobienia ich później? Jak się skończy zapas ogórków kiszonych powinniśmy złamać każdą zasadę lub nie poddawać się jakimkolwiek przesądom. Aneta zrobiła je kilka dni temu i jakoś się udały :) Potrzebujemy tylko:  1 kg ogórków gruntowych zielony koperek 1 czosnek polski sól    Tak jak pisałem sposobów jest wiele. Dodawany jest koper, chrzan lub jego liście, zdarzają się przepisy nawet z papryczkami chili. Nasze ogórki kisimy przy udziale tylko koperku i czosnku. Zasada jest prosta 1 litr wody to łyżka soli. Gotujemy więc tak przygotowany, w odpowiedniej ilości do posiadanego naczynia do kiszenia roztwór. W tym samym czasie w glinianym naczyniu układamy warstwy ogórków  z koperkiem i ząbkami czosnku. Zalewamy całość naszą wrzącą wodą solną. Aby ogórki nie wystawały ponad powierzchnię przygniatamy je talerzykiem lub odpowiednio przygotowanym kamieniem do kiszenia.  Zdarza się w gorące letnie dni, że ogórki gotowe są już na drugi dzień ! Lato nam się powoli kończy więc proces kiszenia może się troszkę przedłużyć chociaż powiem szczerze naszych już praktycznie znowu nie ma :) 