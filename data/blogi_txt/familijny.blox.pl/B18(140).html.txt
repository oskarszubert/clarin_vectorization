Od jakiegoś czasu nosiliśmy się z zamiarem zakupu urządzenia do produkcji parzonych wędlin  zwanego potocznie szynkowar lub prasowanka. Wybór na rynku w tym asortymencie jest spory, a ceny różnorodne. Od dawna uważam, że podstawowym warunkiem aby na coś wydać pieniądze jest jakość. Sklep internetowy Tradismak zaproponował nam niedawno współpracę i przetestowanie wspomnianego wyżej narzędzia kuchennego. Po kilku dniach w naszym domu pojawił się szynkowar "Singiel" z bagnetowym termometrem i doskonałymi przyprawami. Zacieraliśmy ręce na myśl o tych wszystkich szyneczkach, mielonkach, cygańskich boczkach i innych w nim przygotowanych cudach.   Przekonać nas do testu szynkowara nie było trudno bo jak już sporo czytelników wie na tym blogu jest preferowane domowe jedzenie i produkty wykonane samemu. Szynkowar "Singiel" jest najmniejszym z dostępnych w sklepie szynkowarów ale według mnie w zupełności wystarcza nawet dla tak sporej rodziny jak nasza. Jest wykonany  z doskonałej stali nierdzewnej przez znaną firmę produkującą urządzenia dla gastronomi - Stalgast. Mamy z tej firmy garnki i wiem o czym piszę - doskonały wyrób.  Na pierwszy ogień i dziewiczą próbę urządzenia wybraliśmy porządny kawałek szynki bez kości. Zrobiliśmy z niej pyszną i aromatyczną mielonkę, która uświetniła swoim smakiem świąteczne śniadanie w Dniu Niepodległości. Szynkowar sprawdził się doskonale. 70 dag doskonałej domowej wędliny przygotowanej w prosty i naturalny sposób.   Oto przepis na mielonkę z szynki: *Mielonka z szynki* szynka wieprzowa - 60 dag udziec wołowy - 20 dag czosnek - 4 ząbki sól peklowa - 2 łyżeczki i troszkę żelatyna spożywcza - 3 łyżeczki przyprawa Szeherezada - 2 łyżeczki  W przyprawie przysłanej nam przez Tradismak znajdziemy: cebulę suszoną, paprykę, pieprz, jałowiec, kminek, czosnek, kolendrę, majeranek, tymianek i bazylię. Mocno aromatyczna mieszanka z naturalnych składników. Mięso mielimy i dodajemy zmiażdżony w prasce czosnek. Dodajemy do masy sól peklową, suchą żelatynę i przyprawy. Wyrabiamy wszystko na gładką mięsną masę. Wkładamy masę do szynkowaru, przykładamy praskę i zamykamy sprężyną dociskową. Odkładamy tak przygotowany szynkowar do lodówki na 24 godziny by sól peklowa mogła nad szyneczką popracować, a mięso przegryzło się z doskonałymi przyprawami.  Po upłynięciu doby wkładamy szynkowar do odpowiedniej wielkości garnka i zalewamy wodą pod rant urządzenia. Woda nie może zalać górnej części szynkowaru.﻿ Szynkowar nie powinien stać bezpośrednio na dnie garnka. Temperatura wewnątrz urządzenia nie będzie się wtedy rozkładać równomiernie i może zepsuć finalny produkt. Wystarczy pod szynkowar położyć na przykład ściereczkę lub odporną na temperaturę podkładkę.  Podgrzewamy wodę w garnku do temperatury 75 - 80 stopni Celcjusza i od tego momentu parzymy szynkę półtorej godziny pilnując by temperatura ani nie spadła ani nie podniosła się. Temperaturę wody łatwo mierzyć z pomocą użytecznego termometru, który możemy w sklepie Tradismak również zakupić. Przyda się nie tylko do wyrobów z szynkowara.  Po upłynięciu wyznaczonego czasu wyjmujemy szynkowar z garnka i chłodzimy po zimną wodą. Ostudzony musi trafić do lodówki na 12 godzin. Po tym czasie usuwamy sprężynę dociskową i praskę, obracamy szynkowar do góry dnem i polewamy go wrzącą wodą. Domowej roboty wędlinka wypadnie nam wprost na talerz i jest gotowa do konsumpcji. Już niedługo kolejne domowe wyroby z szynkowaru "Singiel" - zapraszamy. Polubcie nas na Facebooku i zapiszcie się na newsletter aby ich nie przegapić. 