Dziś dietetyczny dodatek do obiadów. Aneta się nim zajada w zastępstwie suto okraszonych ziemniaczanych puree - ryż z warzywami. Co prawda zima nie pozwala na szaleństwa w temacie świeżych warzyw ale z dostępnych w sklepach składników można spokojnie taki pożywny ryż przygotować.  *Ryż z warzywami* - porcja dla jednej osoby  ryż brązowy - 30g cukinia - 10 dag papryka kolorowa - 10 dag cebula - 1 sztuka mała pieczarki 2 sztuki kurkuma tymianek sól pieprz łyżeczka oliwy  W diecie powinno się używać naturalnych odmian ryżu. Brązowy  jest idealny, natomiast zwykły powszechny ryż długoziarnisty do wszelakich diet nie pasuje bo jego kaloryczność nie wiele się różni od najzwyklejszych ziemniaków, a wręcz ma ich często więcej.  Warto przy okazji tego wpisu odczarować  mit dietetycznego ryżu vs tuczące ziemniaki. Ryż brązowy jest faktycznie zdrowszy i mniej kaloryczny. Jednak ziemniak ziemniakowi także nie równy. Sposobów na przygotowanie ziemniaków jest kilka i wiele z nich może śmiało konkurować nawet z ryżem brązowym. Polecam w temacie zdrowych ziemniaków wpis pani Magdy na blogu Smak Zdrowia Tak więc nie dajcie się zastraszyć. Nasz polski ziemniak wcale od chińskiego ryżu gorszy nie jest.  Wracając jednak do wpisu brązowy ryż przed przygotowaniem go z warzywami należy utaić.  Sposobów na tajenie ryżu jest kilka ale osobiście stosuję taki: 1 część ryżu - 2 części wrzącej wody. Ryż przed zalaniem wrzątkiem prażę w garnuszku z przyprawami. Gdy stanie się przeźroczysty zalewam wrzątkiem i zamykam garnek. Czas tajenia zależny jest od ilości płynu jaki musi ryż "wypić". Co jakiś czas zaglądam pod pokrywkę i mieszam ziarna dla pewności. Można też ryż w najzwyklejszy sposób ugotować w woreczku, a jego nadwyżkę zostawić na kolejny dzień do odsmażenia. Taki odsmażany ryż jest bardzo dobry.  Na łyżeczce oliwy Aneta obsmaża pokrojone w kostkę i piórka warzywa. Gdy zmiękną dodaje utajony ryż i doprawia całość kurkumą, tymiankiem, pieprzem i solą. Ryż z warzywami pozostaje na ogniu jeszcze chwilę by wszystkie smaki mogły się połączyć. Pychota i prostota. ...inne przepisy wykorzystywane w diecie Vitalia w odpowiednim dziale: dieta Vitalia 