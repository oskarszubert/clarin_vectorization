Aneta na diecie, a nam się z Siostrą zachciało solidnej porcji sosu z wieprzowym mięsem. Nie pozostało więc nic innego tylko zrobić sobie  wieprzowy gulasz. Taki zwykły, bez udziwnień - gęsty sos z porządnymi kawałkami wieprzowej szynki podany z puree ziemniaczanym i surówką z buraczków. Pychota!   *Gulasz wieprzowy*  szynka wieprzowa - 70 dag bulion 2 szklanki czosnek - 3 ząbki cebula 1 sztuka liść laurowy - 3 listki ziele angielskie - 3 ziarenka sól pieprz śmietana do sosów  mąka łyżka (ewentualnie)  Szynkę odtłuszczamy z widocznych przerostów i kroimy w grubsza kostkę. Na łyżce oleju i mocnym ogniu obsmażamy mięso. Jeżeli zależy nam na mocnym brązowym, ciemnym kolorze mięso należy mocniej zrumienić. Jeśli sos ma być jasny stopień wysmażenia mięsa musi być odpowiednio mniejszy. Do zrumienionego mięsa dodajemy posiekaną drobno cebulę i czosnek. Gdy warzywa się zrumienią podlewamy bulionem i wrzucamy laurowe listki oraz ziela angielskie. Dusimy całość do miękkości mięsa. Pod koniec doprawiamy solidnie pieprzem i solą.  Sam sos możemy zagęścić łyżką mąki ale smaczniejszy będzie gdy zrobimy to cebulą. Ugotowaną cebulę wyłapujemy na sitko i przecieramy ją do sosu. Sos można też zabielić zahartowaną śmietanką 30% lub inną przeznaczoną do sosów. Właśnie na taki biały sos mieliśmy ochotę. Powyższy przepis to baza do wszelakich kuchennych eksperymentów. Już tylko od Waszej kreatywności zależy jak zmieni się smak wieprzowego gulaszu. Stąd już tylko krok do pysznego paprykowego gulaszu węgierskiego zwanego pörkölt﻿ lub genialnej  zupy gulaszowej z lanymi kluseczkami. 