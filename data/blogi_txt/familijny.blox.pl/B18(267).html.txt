Silikonowy wynalazek. Uspokajacz. Nupel. Dyduś. Cycy. Ileż to nazw otrzymało urządzenie, bez którego jedne dzieci mogą żyć, inne natomiast nie widzą jakiegokolwiek sensu życia bez niego. Mamy doświadczenie zarówno w walce o pozbycie się smoczka jak i o próby przyzwyczajenia do niego. Dla Siostry silikonowy uspokajacz był bezwzględnym przyjacielem od serca. Dla Felka mógłby nie istnieć. Dawida fascynacja smoczkiem to jedynie poniższy utwór muzyczny, który długo wisiał na samej górze top listy Młodego :)  Przez nasz dom przewinęły się wszelakiej maści nuple i dydusie. Żaden nie zaskarbił sobie choćby odrobiny uwagi Młodego. Mimo złych doświadczeń jakie mieliśmy z Siostrą w sprawie smoczka próbowaliśmy i Młodemu ten dar techniki przekazać. Nie ... nie mogę napisać, że dzieciństwo Dawida upłynęło bez smoczka. Czasami do spania. Czasami dla uspokojenia lub relaksu pakował sobie ów cudo techniki do buzi. Jednak jeśli by go nie miał pod ręką tragedii by nie było. Co innego Siostra. Nie będę się za dużo o jej smoczych wariacjach rozpisywał bo babisko już wielkie i gotowa Ojcu krzywdę jakąś na śpiochu zrobić :) Powiem tylko tyle że smoczka z jej życia zabrały dopiero ... gołębie... ...no każdy sposób jest dobry moi drodzy, a dobra ściema czasami ratuje  życie ;)  Z powodu owego plastykowego potwora nasze małżeństwo prawie legło w gruzach. Ja smoczy terminator dostawałem jasnej cholery gdy Mamuśka nie chciała się namówić na zdecydowane kroki w sprawie pozbycia się potwora. Sporo wody w rzekach upłynęło zanim się pożegnaliśmy ze smoczkiem na dobre... ...Dawid ze smoczkiem pożegnał się definitywne kilka dni temu. Powiem szczerzę, że nawet nie zauważył jego braku. I niech tak zostanie... Smoczki mają swoje plusy i minusy. Plusy dotyczą bardziej nas jako rodziców niż naszych dzieci więc mimo wszystko preferujmy życie bezsmoczkowe naszych pociech. 