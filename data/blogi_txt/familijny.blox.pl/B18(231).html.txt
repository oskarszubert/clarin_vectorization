Dzisiaj na obiad ryba w boczku. Niedzielny ranek Ojca w kuchni zaowocował kulinarnymi fajerwerkami w postaci śniadania i obiadu. Gotowanie sprawia mi przyjemność ale pod jednym warunkiem. Nikt mi się w kuchni nie pląta. Po wygonieniu najbliższej rodziny z krainy garnków i przypraw Ojciec zabrał się do dania dnia czyli ryby w boczku z dodatkiem sosu śmietanowego.  Do przygotowania tego dania potrzebujemy: *Ryba w boczku*  1kg filetów rybnych ( my użyliśmy tilapii choć dorsz byłby perfekcyjną rybą do tej potrawy) 8 długich plastrów boczku wędzonego 10 dag tartego sera ( użyliśmy Złotego Mazura) 2 łyżki oliwy  z oliwek sól pieprz pietruszka świeża oregano świeże ( sklep nas zawiódł w sobotę i musieliśmy użyć suszonego) cytryna *sos śmietanowy*  śmietana słodka - 5 łyżek czosnek - 2 lub 3 ząbki masło - 4 łyżki oregano pietruszka zielona    Filety nacieramy solą i pieprzem. Skrapiamy cytryną i oliwą. Każdy filet owijamy boczkiem wędzonym i układamy w naczyniu żaroodpornym. Obsypujemy  oregano i pietruszką. Całość należy pokryć utartym serem żółtym. Piekarnik rozgrzewamy do 200 stopni i naszą rybę dusimy w nim przez 20-25 minut. Ryba wypełnia się aromatem boczku i przypraw. My w tym czasie możemy przygotować sos śmietanowy.  Na patelni należy rozpuścić masło. Dodajemy oregano i zieloną pietruszkę oraz rozgniecione ząbki czosnku. Chwilę nasze przyprawy muszą się podsmażyć. Po chwili dolewamy słodką śmietankę i całość dokładnie mieszamy. Sosem należy oblać nasza rybę w naczyniu żaroodpornym na kilka minut przed wyjęciem z piekarnika.  Rybę można podawać z ryżem i z gotowanymi warzywami. My dziś zjedliśmy ją z młodymi kartofelkami w koperku i pyszną sałatką z pomidora, cebuli, ogórka zielonego w odrobinie gęstej śmietany. Trudno nasze danie nazwać dietetycznym ale... no nie da się ciągle dbać o linię ;) Życzymy smacznego ! 