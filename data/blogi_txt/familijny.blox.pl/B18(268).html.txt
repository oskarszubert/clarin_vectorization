Święta , święta i po świętach. Jak co roku kilka chwil przyjemności poprzedzone godzinami ciężkiej pracy znikają jak śnieg na wiosnę. W tym roku w naszym regionie nawet śniegu nie było na święta. W zasadzie jakby nie choinka można by sobie było tegoroczne Boże Narodzenie pomylić z Wielkanocą. Jedną z przyjemności tego roku był w naszym domu Snikers czyli orzechowe ciasto na miodowym kruchym. Najlepszy z najlepszych przepisów Teściowej, który mi się udało poznać. Smaku ciasta opisać nie sposób więc lepiej będzie gdy opiszemy jak go zrobić. Jak zwykle mój przepis jest ścieżką dla nie całkiem sprawnego w kuchni faceta jakim jestem i ja. Przepis na Snikers - tango na jedną blachę. Od razu wyjaśniam tytuł. Można go zrobić szybko i bezboleśnie mając w domu 3 blaszki i odpowiednią ilość miejsca w piekarniku. Odpada pewnego rodzaju pośpiech w wykonywaniu poszczególnych czynności. Z racji tego że posiadam jedynie jedną blachę na ciasto tytuł sam się nie jako narzucił. Tasowanie blachami było tak zabawne, że pot ściekał mi po plecach ... jednak warto trochę się pogimnastykować. Orzechowiec wymiata i jest jednym z niewielu ciast , które praktycznie znika co do okruszka. * Składniki na ciasto *   3 i pół szklanki mąki pszennej  3/4 szklanki cukru  2 łyżeczki sody oczyszczonej  20 dag margaryny   3 jajka   3 łyżki miodu  blaszka prostokątna o wymiarach dna: 32x21cm i wysokości 6cm﻿   * Składniki na masę budyniową *   litr mleka  6 łyżek stołowe mąki pszennej  6 łyżek mąki ziemniaczanej  2 szklanki cukru  cukier waniliowy (dwa opakowania)  40 dag margaryny      * Składniki na masę orzechowo-karmelową *   30 dag orzechów włoskich  3 łyżki miodu pół szklanki cukru  cukier waniliowy (opakowanie)  15 dag margaryny  ﻿ Wszystkie składniki na nasze kruche , miodowe ciasto zagniatamy tak długo aż uzyskamy jednolitą masę. Standardowe dla cukiernika babranie łączy wszystkie składniki. Jeśli ciasto wydaje nam się zbyt błotniste, a męczymy się już dość długo to podsypujemy więcej mąki. W ramach integracji kuchennej ojciec-dzieci możemy nasze pociechy wykorzystać do tej było nie było męczącej czynności. My się nie zmęczymy, a one na bank będą mieć zabawę. Dzieciaki chętnie nam pomogą w ugniataniu , mieszaniu , wyściskiwaniu i uciskaniu ciasta. Należy jednak mieć na dzieci oko aby większa część koniecznej do naszego cukierniczego cudu masy nie znalazła się w miejscach dla nas już niedostępnych. Dzieciaki mają fantazję więc bez kontroli mogą naszym ciastem wylepić trzy/czwarte naszego mieszkania, a my sobie zjemy co najwyżej orzechy z miodem.   Już po chwili możemy dzielić ciasto na trzy równe części.  Jedną z nich wykładamy w blaszce, którą na ten cel wyściełać musimy papierem do pieczenia. Na wszelki wypadek spytajcie się swoich lepszych połówek, którego papieru możecie do pieczenia użyć i z której strony ponieważ ów wynalazek lubi mieć różnego rodzaju wersje. Są one czasami całkowicie nie kompatybilne z tym co chcemy zrobić. Papier z naszych kolorowych magazynów się do owego pieczenia na pewno nie nadaje. Mój brązowy papier do pieczenia miał tą dogodność, że mogłem go położyć w blaszce byle jaką stroną. Dwie pozostałe części ciasta lepiej włożyć do lodówki. Atmosfera w kuchni z minuty na minutę staję się coraz to gorętsza, a biegające dzieciaki temu tylko pomagają,  więc nasze ciasta mogą się najzwyczajniej w świecie rozciapciać  i rozpuścić. Mogą też zostać pożarte przez małe buźki, na których opowieści o bólach po konsumpcji surowego ciasta nie robią wrażenia. Lepiej im więc będzie w lodówce. Przypomnę tylko, że lodówka oznacza tą część urządzenia chłodniczego , w którym nasze ciasto nie zamieni się w zamrożony kamień. Część , w której mrozimy naszą świąteczną czy też urodzinową wódeczkę, nie jest dogodnym miejscem do chłodzenia ciasta na Snikers. Wypełnioną ciastem blaszkę wkładamy do pieca rozgrzanego do 180 stopni na około 20 minut. Słówko "około" z premedytacją zostało wyboldowane gdyż czas pieczenia ciasta jest wprost proporcjonalny do składu atomowego powietrza w naszym piekarniku i się kompletnie czasami nie zgadza z tym co piszą w różnych Mądrych Kucharskich Księgach. Jak się natura na nas uprze to po 20 minutach z ciasta zostaje kawałek bezwartościowego dla naszego Snikersa koksu. Zaglądajcie więc co kilkanaście minut do piekarnika. Róbcie to w miarę szybko i ostrożnie by po pierwsze pieca nie ostudzić, a po drugie nie doprowadzić się do poparzeń III stopnia. Nie jest łatwo skończyć nasz cukierniczy cud z rękami w piance pooparzeniowej. Jeśli ciasto nabrało pięknego, brązowego koloru i po delikatnym uszkodzeniu nie wykazuje cech typowych dla plasteliny, można go z pieca usunąć. Może to być po 20 minutach , może po 18 może po 25. Najstarsi górale nie wiedzą jak to pierońskie chacharstwo działa więc ode mnie wyjaśnienia nie oczekujcie :) Ostrzeżenie ! W przepisie dotyczącym sernika pisałem o niebezpieczeństwach jakie niesie ze sobą proces odpalania diabelskiego urządzenia o skromnej nazwie piekarnik gazowy. Jeśli macie za sobą ową tajemną praktykę możecie spokojnie piekarnik do odpowiedniej temperatury ustawić. Jeśli jednak trafiliście do kuchni dziś po raz pierwszy  - nie wstydźcie się to zadanie specjalne zlecić Małżonce lub komuś z odpowiednimi uprawnieniami.  Wstyd z okazania przed żoną swojej słabości  jest i tak mniejszy niż wstyd związany z gorzkimi rozmowami z sąsiadami, gdy odpoczywać będziecie na polowych łóżkach w budynku szkoły podstawowej, gdzie  traficie po eksplozji Waszego bloku mieszkalnego ;) Upieczone pierwsze piętro naszego Orzechowca odkładamy do ostygnięcia. Po prostu wyjmujemy papier trzymając za cztery rogi. Po ostygnięciu ciasto powinno się nam z papieru zsunąć bez uszkodzenia się. Blachę wypełniamy nowym kawałkiem papieru i  wygniatamy na nim drugą porcję wyjętą z lodówki. Po wypełnieniu blachy trafić ona powinna znów do pieca gdzie dochodzi do pięknego brązowego koloru w tyle samo minut co poprzednie. Ten czas przyda nam się do zrobienia masy orzechowo-karmelowej.   Orzechy musimy odpowiednio przygotować. Warto je przed rozdrobnieniem przejrzeć, ponieważ osoby odpowiedzialne za przygotowanie paczek mają gdzieś to, że nasze zęby nie tolerują twardych łupin włoskiego orzecha. Często - gęsto kawałki skorup trafiają na produkcyjną linię, a tym samy do paczek. Można się zdziwić gdy najbliższa nam osoba przyniesie nam na talerzu swój złamany ząb by po chwili wybić nam taki sam celnym ciosem pełnym złości :) Należy wziąć pod rozwagę też fakt iż Snikers jest ciastem jadanym dość szybko :) Jest tak dobre, że nie można się powstrzymać. Zęby, plomby i protezy mogą więc wypadać wzorowo gdy odpowiednio wcześnie nie zapobiegniemy temu, usuwając łupiny orzecha.  Orzechy nie mogą zostać rozbite w pył więc używanie wszelkich znanych nam ciężkich narzędzi z warsztatu nie jest wskazane. Zróbmy to delikatnie i z wyczuciem, aby coś co ma ozdobić nasze ciasto i dać mu genialny smak, nie zamieniło się w mączkę orzechową, która do niczego nam się nie przyda. Polecam drewniany wałek kuchenny ze śląskiego zwany nudelkulą.     W garnuszku rozpuszczamy margarynę z cukrem, miodem i waniliowym cukrem. Gdy zagotują się dodajemy orzechy i mieszamy aż połączą się ze słodkim syropem. Odstawiamy do ostygnięcia - najlepiej przy otwartym oknie jednak z dala od miejsc z owadami latającymi. Nasze karmelowe orzechy to przysmak wszelkich latających pasożytów, a Snikers z muchami lub komarami nie jest tym o co dziś w kuchni walczymy.   Drugie piętro zostało wypieczone więc blacha znów jest wolna. Kolejny raz wypełniamy ją papierem do pieczenia oraz ostatnim kawałkiem ciasta. Tym razem na rozprowadzone ciasto nakładamy naszą masę orzechową. Musimy ją równomiernie rozmieścić aby nie doszło do sytuacji gdzie pół ciasta będzie miało na sobie karmel a drugie pół orzechy.  Blaszka trafia do piekarnika  na 30 minut. Tak jak i poprzednim razem czas ów jest dość umowny. Lepiej co jakiś czas sprawdzić niż się zdziwić. Jeśli zauważymy, że widoczne rogi ciasta brązowieją  możemy być raczej pewni tego, że ciasto jest gotowe. Czas wypieku jednak jest dłuższy niż ciast bez masy orzechowej. Mamy chwilę na przygotowanie sobie drinka, który już się nam należy oraz budyniowej masy.   Składniki podgotowujemy bez margaryny w garnku. Gdy już cukier , mleko , mąka i reszta stanie się jednolitą substancją dodajemy margarynę i mieszamy do całkowitego rozpuszczenia. Mieszanie podczas łączenia się składników jest dość ważne. Mąka ma to do siebie, że w połączeniu z wodą lub mlekiem lubi zamieniać się w kluchy. Snikers z mącznymi kluchami zamiast z gładkim budyniem nie jest tym na czym nam zależy. Gdy margaryna się w słodkim waniliowym mleku rozpuści możemy całość garnuszka przelać do naszego robota kuchennego i zmiksować na idealnie gładką masę.   Trzecie i ostatnie piętro upieczone ? Wyciągamy i odkładamy na okno do ostygnięcia. Wyciągamy bardzo ostrożnie ponieważ ciasto nasączone karmelem lubi się rozlecieć. Nawet jeśli się nam to zdarzy nie jest to jakaś tragedia ale żeby nie bawić się później w orzechowe puzzle lepiej zrobić to ostrożnie.       Wkładamy do blachy pierwsze piętro naszego ciasta i rozsmarowujemy na nim połowę naszego budyniu. Przykrywamy drugim piętrem, które pokrywamy drugą częścią budyniu. Po wystygnięciu trzeciego piętra z orzechami kładziemy go na wierzch i odstawiamy całość w chłodne miejsce.   Musimy niestety poczekać na naszego pysznego Snikersa i to najlepiej całą noc ! Dopiero po kilku godzinach piętra staną się idealnie miękkie a całość przesiąknie zapachem orzechów i smakiem budyniu. Niestety w tym przypadku cierpliwość nie kończy się w momencie zakończenia produkcji ...  warto jednak poczekać by cieszyć się pełnią smaku naszego Snikersa na jedną blachę. Warto na straży postawić jakieś agresywne domowe zwierzę ponieważ karmelowe orzeszki kuszą resztę rodziny, a nie ma nic gorszego na stole jak wyskubany Snikers :)     Smacznego !   ﻿ 