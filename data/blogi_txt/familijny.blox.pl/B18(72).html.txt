Gdyby przeprowadzić sondę pod tytułem "Jakie ciasta uwielbiasz?" przypuszczam, że w odpowiedziach powtarzały by się słowa - czekoladowe, z budyniem lub jabłeczniki. W każdym bądź razie jabłecznik to w naszym domu podstawowe ciasto do kawy. Poniższy przepis na jabłecznik z budyniem łączy w sobie wszystkie wspomniane wyżej smaki.   Pyszne kakaowe kruche ciasto, gęsty waniliowy budyń i idealne do ciast złote renety w jednym pysznym kęsie. Pychota jak sie patrzy. *Jabłecznik z budyniem*  mąka pszenna - 4 szklanki cukier - 1 szklanka margaryna do pieczenia - 1,5 kostki kakao - 4 łyżki proszek do pieczenia - 2 łyżeczki żółtka jaj - 4 sztuki złota reneta - 1 kg budyń waniliowy - 2 opakowania mleko - 750ml bułka tarta sól blaszka prostokątna 32x21x6 cm﻿    Przesianą mąkę mieszamy z cukrem, kakao, proszkiem do pieczenia i szczyptą soli. Wymieszane suche składniki łączymy z pomocą posiekanego zimnego tłuszczu i żółtek. Zagniatamy ciasto nie wyrabiając go zbyt długo. Nasze dłonie szybko je ogrzeją i ciasto nam się będzie kleić. Uzyskaną masę dzielimy na dwie części. Jedna trafi do lodówki druga do zamrażalnika.   Przygotowujemy blaszkę smarując ją pozostałym na papierze tłuszczem i wysypując bułka tartą tak by przywarła na dnie i do połowy boków. Wykładamy w blaszce wystudzone przez około 10 minut w lodówce ciasto. Szybko by nie zagrzać ciasta, rozprowadzamy go na dnie blachy. Rozprowadzone ciasto posypujemy bułką tartą aby soki z jabłek i budyń nie przemoczyły kruchego spodu.  Na tak przygotowany spód trafią pokrojone w plastry lub kostkę jabłka. Całość zalewamy przygotowanym na 750ml mleka budyniem waniliowym (2 opakowania). Pozostało już jedynie zetrzeć na wierzch drugą część ciasta, która zmroziła się w zamrażalniku. Dzięki temu łatwiej się ciasto na tarce zetrze. Pieczemy jabłecznik około 50 minut w temperaturze 180 stopni. Po upieczeniu niech sobie ciasto odpocznie aby budyń ponownie stężał. Najlepszy jabłecznik z budyniem jest na drugi dzień gdy kruche ciasto delikatnie zmięknie, a aromat jabłek połączy się z wanilią budyniu. 