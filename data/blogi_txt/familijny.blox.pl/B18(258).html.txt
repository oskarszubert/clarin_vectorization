W przypadku Wiktorii przedszkole było dla nas czymś oczywistym. W zasadzie to nawet jeśli byśmy chcieli jej  tej wątpliwej według mnie przyjemności pozbawić, to się najnormalniej w świecie nie dało. Oboje pracowaliśmy wtedy w miejscach gdzie rodzina i dzieci były dla pracodawców niezrozumiałym kaprysem. Przedszkole było jedynym ratunkiem. Czy przedszkole pomogło Wiktorii w życiu? Śmiem wątpić. Co najwyżej uodporniło ją na kilka chorób... Ja przedszkola, do którego byłem jeszcze przed Stanem Wojennym mimo protestów prowadzany, szczerze nienawidziłem. Dość szybko uzmysłowiłem rodzicom, że ta pożal się boże państwowa przechowalnia dzieci  może mi jedynie zaszkodzić. Rodziców mam pojętnych więc bez żalu pożegnałem się z przedszkolnym więzieniem. Jeszcze długo później mijając w autobusie budynek przedszkola odwracałem od okna głowę z obrzydzeniem. Miałem do siebie żal, że Wiktoria trafiła w podobne miejsce mimo moich doświadczeń. Niewiele się bowiem zmieniło. Agresywne dzieciaki uczące się na młodszych i delikatniejszych rówieśnikach swoich przyszłych ról fanatycznych przywódców lub seryjnych morderców. Dziesiątki godzin spędzone w przychodni bo się bezmyślnym rodzicom wydaje, że to normalne przyprowadzać dzieciaka z gorączką i anginą do  zdrowych kolegów. Kłótnie na zebraniach kto ma rację, a kto jest buc bez pojęcia. Jakaś dziwna i niezrozumiała dla mnie rywalizacja kogo dziecko jest mądrzejsze, szybsze lub bardziej cacane.  Mamy okazję uchronić  Dawida przed  pierwszym etapem społecznego systemu wychowywania obywatela. No i mamy zgryz ... mimo wszystko poddać się presji i oddać  dzieciaka w ręce tych co ponoć wiedzą lepiej co dla niego będzie dobre? Czy może wypiąć się i odczekać do 6 roku, kiedy to już ustawa zmusi nas do przypięcia Młodego w ten specyficzny matrix? Ja wychowany bezprzedszkolnie nie mam żadnych problemów z życiem w tym naszym ludzkim stadzie więc czemu z nim miałoby być inaczej? Dawid nie jest dzieckiem skazanym na przedszkole ale gdzieś z tyłu głowy kołacze się natrętna myśl: a jeśli brak przedszkolnej edukacji pozbawi go czegoś co mogłoby mu jednak pomóc w dalszym życiu? PS ... system paradoksalnie pomoże nam w rozgryzieniu trapiącego nas problemu. Dostać się w dzisiejszych czasach do przedszkola to nie taka łatwa sprawa. Najwygodniej byłoby się nam rozwieść bo samotne matki mają podobno większą szansę na wylosowanie się w tej internetowej loterii jaka została  wymyślona. Filozofia dobrze zarządzanego Państwa - najpierw zlikwidować lub ograniczyć do minimum placówki, a potem kombinować z ręką w nocniku w jaki sposób chociaż części obywateli zapewnić dostęp do darmowych przedszkoli. 