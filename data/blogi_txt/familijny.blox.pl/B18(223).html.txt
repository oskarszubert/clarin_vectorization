W kilku przepisach pisałem Wam o suszonych pomidorach, których lubimy używać. Dziś kolejny przepis na danie do którego użyliśmy pachnących słońcem suszonych włoskich pomidorów. Roladki z piersi kurczaka wypełniliśmy aromatyczną pastą z suszonych pomidorów, bazylii i pysznej fety. Aby zareklamować to danie wystarczy jak napiszę, że smakowało naszej przyjaciółce, która za piersią kurczaka nie specjalnie przepada. Mimo to pochłonęła podaną jej potrawę w mgnieniu oka. Suszone pomidory mają swój niepowtarzalny urok.  *Roladki drobiowe z suszonymi pomidorami* pierś kurczaka - 4 sztuki suszone pomidory - 80 g bazylia świeża - spory pęk czosnek polski - 2 ząbki ser feta - 150 g jajko sól pieprz mąka  Płaty piersi kurczaka rozcinamy tak by ich powierzchnia się podwoiła. Nacieramy płaty solą i pierzem. Bazylię, fetę, czosnek i oczywiście suszone pomidory miksujemy blenderem na pastę.   Filety smarujemy uzyskaną pomidorową pastą i zwijamy w sporą roladę. Całość foliujemy i odkładamy na godzinę do lodówki. Rolady się przegryzą, ułożą i nie będziemy musieli ich spinać wykałaczkami.   Obtaczamy rolady po usunięciu folii  w mące następnie panierujemy w jajku i tartej bułce. Pozostało już tylko je dobrze obsmażyć z każdej strony na małym ogniu. Rolady są spore więc za duży ogień szybko zrumieni je z zewnątrz ale w środku mogłyby zostać surowe. Lepiej więc ciut wolniej ale dokładniej usmażyć pyszne roladki z doskonałą pastą z suszonych pomidorów. 