Dieta Anety ma się dobrze, a efekty widać i słychać gdy przychodzi dzień ważenia. Kolejny przepis dietetyczny tym razem na ciekawą przekąskę. Placki z marchewki i selera warte są Waszej uwagi.  Kiedyś coś podobnego przyrządzaliśmy zafascynowani odtłuszczaniem i uzdrawianiem naszej codziennej diety. Były to dietetyczne wersja placków ziemniaczanych - placki z selera i cukinii. Były pyszne z sosem czosnkowym więc warto zajrzeć. Jednak dziś mamy Wam do zaproponowania ciut inny zestaw warzyw z których można przygotować dobrą i lekka przekąskę.  *Placki marchewkowo-selerowe* - przepis na 9-10 placuszków  marchew - 15 dag seler - 30 dag ziemniak - 1 sztuka około 25 dag cebula - 1 sztuka jajko - 1 sztuka ząbek czosnku imbir świeży - około 1 cm sól pieprz  Umyte oraz obrane warzywa ścieramy na najdrobniejszych oczkach tarki. Całość mieszamy dokładnie dodając jajko aż do uzyskania jednolitej masy. Przyprawiamy mieszankę solą, pieprzem, rozgniecionym czosnkiem i startym imbirem.  Placki smażymy w rozgrzanym do 200 stopni piekarniku na blaszce wyłożonej dobrym papierem do pieczenia. Warto wydać pieniądze  na dobrej jakości papier by uniknąć podczas beztłuszczowego smażenia frustracji gdy nam się placki będą do papieru kleić. Smażymy je  przez około 30 minut.  Placki można pałaszować bez dodatków ale myślę, że sos chrzanowy lub koperkowy na bazie jogurtu naturalnego byłby idealny. Odrobina sosu nie podniosła by znacząco oczekiwanej ilości kalorii. 