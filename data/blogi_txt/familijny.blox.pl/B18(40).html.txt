Uwielbiamy desery - słodkie owoce w lodowym towarzystwie, przykryte gęstą bitą śmietaną, posypane słodką posypką lub orzeszkami....mmmmhmm... aż ślinka cieknie na samą myśl.  Jednak pomidory ? Czy wyście Familijni powariowali ? Z pomidorów ? Deser ? ...a ja się pytam grzecznie, a co w tym dziwnego ? Prawdziwy, polski naturalnie wyhodowany i dojrzewający na słońcu pomidor jest słodszy od niejednego owocu. Jednak dzisiejsza potrawa z pomidora na słodko podana nie jest choć znalazłem w sieci jeden całkiem ciekawy przepis. Z resztą kto powiedział, że deser musi być słodki ? Ważne, że dzieciaki ów kulinarny wynalazek potraktują jako deser i coś czego mogłyby nie tknąć, tak podane skonsumują szybko i z przyjemnością.  Do przygotowania naszych pomidorów potrzebujemy kilku składników. Oto one: *Deser z pomidorów*  4 średnie, mocno dojrzałe pomidory 400ml jogurtu naturalnego 2 ząbki czosnku 3 łyżki majonezu ser żółty twardy - kawałek do starcia 15dag    Pomidory myjemy i kroimy na kawałki. Jogurt mieszamy z czosnkiem i doprawiamy majonezem. Pokrojone  w kawałki pomidory rozkładamy w odpowiednich szklankach do deserów  i zalewamy przygotowanym sosem. Na wierzch dodajemy sporą ilość drobno startego żółtego sera i ozdabiamy listkami bazylii. Podajemy delikatnie schłodzony. Tak przygotowany deser z pomidorów znika z prędkością światła w brzuchach dzieciaków. Zalet mnóstwo: wprowadzamy do organizmów naszych dzieci wszystkie najważniejsze składniki. Naturalne antybiotyki z czosnku i mnóstwo witamin. Wad żadnych no może poza chwilowym zapachem czosnku ale to można przecież łatwo zneutralizować.  Dzieci uwielbiają nowości i dziwne niespodzianki, a tak podana sałatka z pomidorów jest i dziwna i nowa :) Co nie zmienia jednego - jest równie pyszna jak podana w tradycyjny sałatkowy sposób.Dodatkową zaletą takiego podania jest tworzący się na spodzie szklanki przepyszny miks z sosu czosnkowego, drobnych cząstek żółtego sera i pomidorowego soku. Po wczorajszym dniu zastanawiam się nad opatentowaniem tego rodzaju napoju. Nic tylko butelkować i sprzedawać za grube pieniądze.   Odpowiednio większa ilość składników da nam przepyszną przystawkę na urodzinowe lub świąteczne stoły. Jeśli tylko Mamuśka przygotuje kiedyś ową pierwszorzędną sałatkę dodam na blogu pełny przepis i oczywiście zdjęcia. 