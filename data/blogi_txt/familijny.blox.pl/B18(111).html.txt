Czasami człowieka najdzie nieodparte pragnienie napchania się czymś sytym i w rozumieniu współczesnej medycyny niezdrowym. Doskonałym daniem na takie chwile słabości są krokiety z kiełbasą i  serem. Kaloryczna bomba podana z ostrym czosnkowym sosem... porządne męskie żarcie na najwyższym poziomie cholesterolu. Do tego szklanica dobrego i zimnego jak diabli piwa.  *Krokiety z kiełbasą i serem*  kiełbasa - 40 dag pieczarki - 50 dag cebula - 1 sztuka ser żółty twardy - 20 dag sól pieprz   mąka pszenna - 2 szklanki mleko - 2 szklanki jajko - 1 sztuka duża lub 2 małe woda - szklanka szczypta soli jogurt naturalny grecki gęsty czosnek polski majonez domowy Przygotowanie zaczynamy od sosu. Powinien się przegryźć przed podaniem w lodówce. Duży jogurt mieszamy z rozgniecionymi ząbkami czosnku i dużą łyżką domowego majonezu. Ilość czosnku zależy od Waszych upodobań. Kolejnym etapem będzie usmażenie naleśników, w które zawiniemy nasz kiełbasiany farsz. Mleko mieszamy z wodą i rozbitym jajkiem. Szczypta soli i miksujemy powoli całość, dosypując mąki. Naleśniki smażymy na dobrej patelni smarowanej przed każdym użyciem słoninką. Ostatni etap pracy to przygotowanie kalorycznego jak diabli farszu. Osobom na wszelakich dietach w tym momencie proponuje przeniesienie się do odpowiedniej sekcji dieta Vitalia  bo dalsze czytanie tego przepisu grozi zasłabnięciem przed monitorem.   Kiełbasę i cebulę kroimy w kostkę i solidnie podsmażamy na dużym ogniu ciągle mieszając. Pieczarki należy pokroić w talarki i dorzucić do kiełbasy. Przyprawiamy dużą ilością soli i pieprzu i smażymy aż pieczarki staną się zrumienione. Zdejmujemy patelnię z ognia i dodajemy do farszu starty, żółty ser. Mieszamy wszystko aż ser się rozpuści i utworzy nam się gęsta masa. Farszem smarujemy naleśniki. Zawijamy w krokiety. Moczymy każdy w rozbełtanym jajku i panierujemy w bułce tartej. Smażymy naleśniki z każdej strony na złoto i podajemy z gęstym, czosnkowym sosem. ...od razu ostrzegam - nie da się tego zjeść za dużo moi drodzy :D 