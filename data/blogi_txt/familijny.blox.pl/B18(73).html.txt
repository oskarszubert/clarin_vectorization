Po zimowym incydencie ze śniegiem do kolan znów wróciła na dąbrowskie skwery jesień. Poranne przymrozki przycinają drzewom złote liście, a nam znów się zachciało czegoś słodkiego i jesiennego. Poprzedni jabłecznik zwany sypanym to ciasto proste i szybkie w przygotowaniu. Do upieczenia dzisiejszego jabłecznika konieczne jest trochę więcej pracy i składników ale... warto.  *Jabłecznik z pianką*  mąka pszenna 2 i pół szklanki jabłka 2kg kostka masła 200g 5 jajek cukier puder - 4 łyżki proszek do pieczenia - 2 łyżeczki cukier waniliowy - opakowanie cukier 12 łyżek bułka tarta cynamon blaszka prostokątna 32x21x6 cm  Najpierw przygotowujemy kruche pod nasz jabłecznik. Mąkę zagniatamy z masłem i żółtkami pięciu jaj. Dodajemy cukier puder, cukier waniliowy i proszek do pieczenia. Wyrabiamy ciasto długo i dokładnie. Blaszkę wysmarowaną masłem i oprószoną bułką tartą wypełniamy szczelnie ciastem. Tak przygotowaną wkładamy do pieca na 15 minut. W temperaturze 180 stopni ciasto podpiekamy.  W tym czasie przygotowujemy jabłka. Umyte i obrane ze skóry antonówki lub inne idealne do ciast jabłka ścieramy na największych oczkach tarki. Jabłka należy chwilę podsmażyć z cynamonem i 2 łyżeczkami cukru. Tak przygotowany owocowy wkład układamy na wyjętym z pieca kruchym. Pozostało nam zrobienie pysznej pianki. Białka użytych w kruchym jajek ubijamy z odrobiną soli. Gdy piana zacznie sztywnieć dodajemy 12 łyżek cukru i ubijamy dalej. Gdy cukier się w pianie rozpuści wykładamy ją na jabłeczniku. Blaszka trafia z powrotem do pieca na około 20 minut. Ciasto najlepiej podawać dobrze ostygnięte. Na piance możę się pojawić charakterystyczne słodka rosa. 