Trudno mi zrozumieć ludzi zajadających się gotowymi potrawami "na szybko". Padają przeważnie argumenty o braku czasu. No dobrze - jesteś pracownikiem korporacji i uczestnikiem "wyścigu szczurów". Zostajesz odpięty od szefowskiej smyczy na 15 minut. Faktycznie, możesz nie mieć czasu na przygotowanie makaronu z pomidorowym sosem. Kupujesz więc gotowca do zalania wrzątkiem i zapychasz brzuch glutaminami spod znaku "Pyszne Nuddle". Jednak jeśli to samo robią ludzie spędzający czas obiadu w domu - tego już zrozumieć nie potrafię. Przygotowanie pysznego, pożywnego dania to ledwie 30 minut. Apeluje więc do wszystkich - jedzcie swoje jedzenie !  Makaron z sosem pomidorowym to jedno z prostszych w przygotowaniu dań. Jakość domowego jedzenia jest o niebo lepsza od wszelakich gotowców więc zróbmy to po naszemu: *Makaron z sosem pomidorowym*  50dag mięsa mielonego - dziś podaliśmy mięso z indyka 3 średnie pieczarki 1 cebula przecier pomidorowy - użyliśmy PrimoGusto 500g 3 ząbki czosnku sól pieprz zioła prowansalskie żółty ser twardy w kawałku makaron razowy - użyliśmy razowych świderków 500g    Nastawiamy osoloną wodę na makaron. Mięso mielimy w maszynce. Cebulę kroimy w drobną kostkę i podsmażamy na patelni na odrobinie oleju roślinnego. Pieczarki kroimy w połówki talarków. Dorzucamy do cebuli kiedy ta ładnie się nam zeszkli. Gdy pieczarki puszczą charakterystyczny sok na patelnię winno trafić nasze przemielone mięso. Widelcem rozdrabniamy jego większe grudki aby całość mogła się nam pięknie udusić. Przesmażamy wszystko krótką chwilę. Na koniec na patelnię dodajemy nasz pomidorowy przecier. Ideałem byłoby użycie przecieru własnej roboty ale jeszcze nasza spiżarka się nim nie wypełniła. Na patelnię trafił więc dobrej jakości przecier PrimoGusto. Dusimy całość co jakiś czas mieszając. Pod koniec duszenia dodajemy rozgniecione ząbki czosnku, zioła prowansalskie - ile kto lubi. Doprawiamy ostatecznie solą i pieprzem. W między czasie do wrzącej wody powinien zanurkować nasz makaron, który w wersji Al dente trafi chwilę później na talerz. Na makaron trafia nasz pomidorowo-mięsny sos a całość przed podaniem posypujemy startym żółtym serem. Danie pyszne, proste, a przede wszystkim sycące - po takiej porcji nuddli z sosem nikt nie powędruje do lodówki by jeszcze coś przekąsić ;) ...i najważniejsze - zrobiliśmy je sami, bez maszyn w fabryce sosów, bez nadmiernej ilości glutaminianów, e-substancji i całej tej chemicznej babraniny XXI wieku. 