Przed takim dylematem stanęła bohaterka filmu "Dzień Kobiet" grana przez uroczą aktorkę Kasię Kwiatkowską. Film dość luźno oparł się na prawdziwej historii kierowniczki dyskontu, która poszła na wygraną wojnę ze swoim byłym pracodawcą. Reżyser filmu pani Sadowska spóźniła się jednak z nakręceniem tego obrazu dobre 10 lat. Choć czy aby na pewno... Początek zmian wolnorynkowych w Polsce po 89 roku przyniósł oprócz wolności od komunistycznego systemu sporo kapitalistycznego zła, z którym na Zachodzie poradzono sobie lata świetlne wcześniej. Polak dość szybko stał się niewolnikiem w swoim własnym kraju. Za marne w porównaniu z zachodnimi sąsiadami pieniądze oczekiwano od nas więcej i więcej. Coraz bardziej przedsiębiorcy i ci mali i ci ogromni jak korporacje czy sieci sklepów, tworzyli dla pragnących normalnej i dobrze płatnej pracy, specyficzne obozy w których "prawo pracownicze" było tylko fikcją.  Zawodowe związki ulokowane  w spółkach skarbu państwa wymościły sobie wygodne gniazda. Co jakiś czas dla własnych partykularnych interesów centrale związkowe atakowały rządzących masowymi wizytami w Stolicy, paleniem opon i kukieł kolejnych premierów. Jednak o prawa pracownicze, przywileje czy tylko o zwykłą godność pracownic dyskontów spożywczych, hipermarketów czy też osiedlowych "rodzinnych" sklepów nikt walczyć nie miał zamiaru. To one pracowały 30 dni w miesiącu bez dnia wolnego za najniższą z możliwych płacę. To one oszukiwane były na urlopach, wynagrodzeniach za nadgodziny. To one przez 12 i więcej godzin przesiadywały w uwłaczających godności ludzkiej pampersach bo PRODUKTYWNOŚĆ dla ich pracodawcy była celem nadrzędnym. Wysokie bezrobocie wykształciło w latach 90 całą armię zastraszonych niewolników bojących się o swój  czasami jedyny w rodzinie etat. ...Bożena Łopacka - kasjerka i kierowniczka sklepu Biedronka w Elblągu była pierwszą, która wypowiedziała wojnę pozbawianiu godności pracowników. Swoją działalnością pomogła setkom jeśli nie tysiącom pracowników, których losem nie interesował się żaden napuszony własną dumą związek zawodowy. Losem kobiet zniewolonych strachem przed utratą pracy.  Film "Dzień Kobiet" opowiada historię tamtych trudnych lat w sposób bardzo autentyczny. Każdy kto w swoim życiu otarł się o pracę w takim miejscu to bez wahania potwierdzi. Od tamtego czasu w sieciach dyskontów spożywczych wiele się zmieniło. Biedronka po odbudowaniu utraconego z własnej winy wizerunku staje się powoli symbolem uczciwej pracy. Potwierdzają to dzisiejsi pracownicy tej sieci. Paradoksalnie sprawa Bożeny Łopackiej i przegrana w sądzie firmy Jeronimo Martens spowodowała, że ów pracodawca zrozumiał, że zarabiać można naprawdę duże pieniądze bez łamania praw pracowniczych. Szacunek do nawet najmniejszego pracownika firmy może dać przedsiębiorstwu konieczny w biznesie zysk większy niż ten uzyskany z pomocą przestępstw lub łamania kodeksu pracy. Wystarczy tylko odrobina dobrej woli i kilku wykształconych, inteligentnych managerów potrafiących w odpowiedni sposób pracę firmy zorganizować. Czy jednak i w dzisiejszych czasach nie znajdziecie w Waszym sąsiedztwie sklepu, w który łamie się podstawowe prawa pracownicze swojej załogi? Czy aby na pewno stojąca w ustawowe święto w Waszym osiedlowym sklepiku pracownica to rodzina właściciela sklepu, a nie zastraszona utratą pracy młoda samotna matka? Biedna kobieta, której kazano kłamać bo sklep musi być przecież otwarty codziennie? Obejrzyjcie film "Dzień Kobiet" bo mimo czasu jaki upłynął od tamtych ponurych wydarzeń nadal w Polsce źle się dzieje i nadal Związki Zawodowe mające dbać o wszystkich ludzi pracy wolą w Warszawie walczyć o swoje własne przywileje. Rozglądnijcie się wokół siebie... 