Gęsta i pożywna zupa jest dobra na wszystko. Gęsty i pożywny krem z brokułów jest przede wszystkim dobry na specjalne okazje. To akurat moja specjalność więc wszelkie rocznice i walentynki rozpoczynały się właśnie od tego. Dziś może nie było żadnej specjalnej okazji ale czy niedzielny,  wspólny, rodzinny obiad nie jest w dzisiejszych  czasach jednak okazją specjalną?   Do przygotowania "Tajemniczej wyspy" potrzebujemy: *Krem z brokułów*  1 cały brokuł 1 porcja rosołowa - z kury lub wołowiny 2 marchewki 2 pietruszki ćwierć średniego selera pół małego pora pieprz sól przyprawa do rosołu  śmietana gęsta  zielona pietruszka    Z podanych składników przygotowujemy brokułowy rosół który będzie podstawą naszego kremu. Po ugotowaniu i odpowiednim doprawieniu zupy przygotowujemy drugi garnek i durszlak lub duże sito. Wyciągamy większe kawałki warzyw i mięso. Porcja rosołowa z kury do niczego nam się już raczej nie przyda. Porcja wołowiny może po ostudzeniu trafić do zamrażalnika i czekać grzecznie aż się nam zachce pierogów lub krokietów. Przez sitko przelewamy wywar do drugiego garnka aby wszystkie drobiny  trafiły do miski z pozostałymi warzywami. Z pomocą blendera ucieramy warzywa na gładką masę bez grudek. Przenosimy je do podstawowego garnka i powoli dolewamy brokułowy rosół dokładnie mieszając. Płynu ma trafić tam tyle by krem nie był ani za gęsty ani za rzadki. Konsystencja tak przygotowanego kremu z brokułów jest idealna.  Zupę podajemy z warkoczykami z ciasta francuskiego lub grzankami ewentualnie  groszkiem ptysiowy i łyżką gęstej śmietany ozdobionej zieloną pietruszką. Krem możemy także podać z usmażonymi cząstkami ziemniaka. Dziś właśnie ten dodatek wypełnił talerze brokułowej "Tajemniczej wyspy"  *Smażone kartofelki*  4 duże ziemniaki 1 cebula olej roślinny pieprz papryka sól     Ziemniaki kroimy w kostkę i gotujemy w osolonej wodzie. Nie możemy ich rozgotować więc zwróćmy uwagę jakich ziemniaków użyjemy. Cebulę kroimy w drobną kostkę i złocimy na patelni z odrobiną oleju. Ziemniaki smażymy z cebulką często mieszając by równomiernie nabrały odpowiedniego koloru. Ziemniaki muszą być dość dobrze obsmażone by nie zdążyły zbyt szybko nasiąknąć w zupie. Pod koniec smażenia całość przyprawiamy papryką, pieprzem i odrobiną soli. Smacznego ! 