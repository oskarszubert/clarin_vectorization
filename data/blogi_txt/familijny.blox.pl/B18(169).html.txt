Dawno nie było przepisu na pasty do chleba. Dzisiejsze śniadanie urozmaiciliśmy sobie pastą jajeczną. Prosty dodatek do chleba lub bułek jeśli nie chcesz ryzykować, że Twoje jajko na miękko okaże się ... jajkiem na twardo.  *Pasta jajeczna*  jajka - 3 szt ser żółty - 80 g szynka wędzona - 80 g majonez - 3 łyżeczki mustzarda - 1 łyżeczka szczypiorek sól pieprz    Jajka gotujemy na twardo. Zalewamy jej zimną wodą - łatwiej odejdzie skorupka. Skorupki dzisiejszych jajek mogą doprowadzić do szału - masowa produkcja pozbawia je wapna. Częściej pękają i są bardzo kruche. Wędlinę i ser kroimy w małą kostkę. Szczypiorek siekamy drobno, a jajka ścieramy na dużych oczkach tarki. Mieszamy wszystkie składniki w misce łącząc je z pomocą domowego majonezu i ostrej musztardy.   Doprawiamy solidną szczyptą soli i sporą ilością świeżo mielonego kolorowego pieprzu. Danie proste w przygotowaniu ale świetnie nadaje się na niedzielne wspólne śniadanie. ...i odpada wspomniany stres z gotowaniem jajek na miękko... 