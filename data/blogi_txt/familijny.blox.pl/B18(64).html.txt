Wczorajszy dzień uświadomił mi coś co powinienem już przecież zauważyć dawno. Mamy grzeczne dzieci... czy to się faktycznie zdarza? Telewizja pokazuje nam przecież swoimi "atrakcyjnymi" programami o wychowywaniu, że dzieciaki to diabły wcielone rujnujące życie biednym dorosłym  pragnącym szczęścia i spokoju. Wizyta w centrum handlowym praktycznie za każdym razem uatrakcyjniona jest spektaklem gdzie główną rolę gra jakiś wychowywany bezstresowo berbeć i jego bezradna mama z koszem pełnym nadplanowych  słodyczy, gadżetów i zabawek. Nawet bohaterowie kreskówek to chodzące bomby zegarowe, z głowami wypełnionymi pomysłami jak uprzykrzyć, nam dorosłym życie. Osiągnąłem wspólnie z żoną spory sukces wychowawczy i to widać choć pewnie za wcześnie by się tym chwalić. ...ale co tam... Oczywiste jest to, że dojrzewająca nastolatka ma swoje fanaberie, którymi potrafi doprowadzić Ojca i Matkę do rozpaczy ale ... nauka  idzie jej dobrze i nie miałbym szans gdybym położył swoje świadectwa obok świadectw Wiktorii. Rozumie wiele ważnych życiowych prawd i zna sporo życiowych pułapek, o których z nią szczerze rozmawiamy. Dobrze wie czego unikać by nie wyskoczyć z torów, na które już czasami nie da się wrócić. Potrafi obserwować rówieśników i wyciągać wnioski. Mam do niej mnóstwo pretensji w wielu sprawach i nie rozumiem wielu bezsensownych zachowań ale widzę, że kierunek jaki obrała z naszą pomocą jest prawidłowy. Trzylatek potrafiący zrozumieć i sam z siebie przeprosić za nieodpowiednie zachowanie też może budzić dumę rodzica. Gdy widzę jak sprząta po sobie zabawki i grzecznie biegnie do łazienki na wieczorną toaletę bez jednego słowa sprzeciwu, nie mogę się nadziwić temu, że to dziecko ma moje geny... od samego początku nie mamy z nim żadnego problemu wychowawczego. Jakieś drobne incydenty i dziwne sytuacje, które się przecież zdarzają nie są w stanie zmienić obrazu, który nam nasz dzieciak od 3 lat przed oczami maluje. ...a może wszystkie dzieci takie są? Może zachowanie małego chłopca histeryzującego w galerii to tylko przypadek, który i naszym dzieciom się zdarzał? Może to co widzimy spotykając dziecko raz w życiu na krótki czas, nie powinno się stawać powodem do negatywnej oceny tak dziecka jak i jego rodziców? ...a może wszystkie dzieci są grzeczne tylko ich rodzice tego nie zauważają? ...może nie potrafią w odpowiednim momencie tego docenić i sami wiecznymi pretensjami wpychają swoje pociechy na złe tory?  Wczoraj  w końcu zauważyłem, że mam grzeczne dzieci... i niezmiernie się z tego cieszę. 