Kto pamięta wierszyk o roztrzepanym panu Hilarym, który zgubił swoje  okulary? Wczoraj spotkało mnie to co jego. Był niezły ubaw z Ojca w naszym domu. Miałem przypomnieć wiersz Juliana Tuwima ale było by to zbyt banalne. Oto wersja w gwarze śląskiej: Loto, tyro pan Hilary. Na dekel mu piere Bo kajś ten boroczek podzioł swoje brele. Szuko w galotach, szaket obmacuje, ...Obalo szczewiki, psińco znajduje. Bajzel w szranku i w byfyju Tera leci do antryju... "Kurde" - ryczy - "Kurde bele! Ktoś mi rombnoł moje brele!"  Wywraco leżanka i pod niom filuje, Borok sie wnerwio, gnatów  nie czuje. Szturcho w kachloku, kopie w kredynsie, Glaca spocona, cały sie czynsie.  Pierońskie brele na amyn kajś wcisnyło Za oknym już downo blank sie sciymniło Do żadła łoroz zaglondo Hilary Aż mu po puklu przefurgły ciary. Spoziyro na kichol, po łepie sie klupnoł, Bo znojdły sie brele - te, co tak ich szukoł. Czy to niy jest gańba? - Powiydzcie sami, Mieć brele na nosie, a szukać pod ryczkami?  Przeszukałem cały dom z Anetą. Krok po kroku, miejsce po miejscu w poszukiwaniu telefonu. Młody lubi się nim bawić więc wyjęliśmy SIM by nie nakombinował  w nim za dużo. Radości miał mnóstwo gdy krok po kroku hackował Ojca telefon. Skubaniec potrafi włączyć funkcje, o których nawet ja nie miałem bladego pojęcia. Jednak przyszedł czas by telefon odzyskać. Tylko gdzie się podział? Pod łóżkiem nie ma. Za komodą? Echo... Dawid gdzie dałeś telefon - i te pełne zdziwienia oczy dwulatka. "Czego Wy ode mnie chcecie" Z minuty na minutę atmosfera w domu gęstniała jak galaretka na Błękitnej Lagunie. Podejrzliwy wzrok rodziców spoczął na Siostrze, która jak gdyby nigdy nic czytała spokojnie lekturę zerkając tylko na nerwowe miotanie się rodziców. Przez głowę przewalały się dziesiątki miejsc gdzie Mały mógłby telefon schować ... nie MA ! Zadzwonić nie można bo SIM wyjęty. "Sprawdź worek ze śmieciami może wyrzucił." Worek na klatce schodowej rozebrany na części pierwsze. Nic z tego. Nadzieja umiera ostatnia. Odnajdzie się gdy bateria się wyczerpie i będzie upierdliwie pikał jak to ma w zwyczaju. Zrezygnowany sprawdziłem ostatnie miejsce gdzie mógłby być. Własną kieszeń... ...orzesz ... pan Hilary...  ﻿ 