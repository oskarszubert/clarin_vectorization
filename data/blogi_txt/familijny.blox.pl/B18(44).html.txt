Chyba każdy z nas ma jakieś wspomnienia związane z domowym jedzeniem. Jak tak się zastanowić to każdy smak czy zapach potrafi otworzyć w naszej pamięci odpowiedni folder i zarzucić myśli wspaniałymi obrazami z dzieciństwa. Ciagle mam w pamięci kładzione kluseczki i wspaniały sos z kurczaka, który robiła moja babcia. ...i ten smak najwspanialszej zupy pomidorowej z ryżem, którą zajadałem się na wakacjach u drugiej babci. Czas mija a pamiętamy takie szczegóły z naszego życia. Do powyższej refleksji skłonił mnie komentarz jednego z czytelników pod przepisem na kapuśniak. Jak często wzruszamy się gdy nasze nozdrza spotkają się z aromatem znanym z odległego dzieciństwa? Każdy kęs śląskich klusek czy pysznego sosu spod wołowej rolady przywołuje obrazy i przemyślenia. Każda łyżka gryczanej kaszy ze skwarkami czy też zapach świeżo pieczonych kartofli z ogniska to całe historie naszego życia. ...jednak co czeka nasze wnuki lub prawnuki? Czy dorosły Stanisław będzie jedynie pamiętał obraz gdy jako Staś był karmiony bułkami z McDonalda? Jaka historia utrwali się w umyśle człowieka gdy przez całe dzieciństwo jadał zupy z proszku? Poznajemy i uczymy się świata z pomocą wielu zmysłów. Smak jest jednym z ciekawszych bo wiąże się z przyjemnością jedzenia. Uczmy się przyrządzać i spożywać wspólnie domowe posiłki bo naszym wnukom i prawnukom grozi brak tak pięknych wspomnień jakie my posiadamy. 