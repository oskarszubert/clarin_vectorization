Powiedzcie mi kto nie zna śląskich klusek? Kluski śląskie zawsze się pięknie prezentują na talerzu. Nie wiele trzeba by stały się doskonałym  dodatkiem do sosów, skwarek, mięsa etc. ﻿  Co ciekawe tak do końca nie wiadomo jak to z tymi  kluskami śląskimi jest. Jedni uważają za  typowo śląskie kluski białe przygotowane z gotowanych ziemniaków, inni za  śląską  uważają kluskę szarą z tartych surowych ziemniaków. Należę do rodziny, która na białe kluski mówi guminklyjzy, a za prawdziwie śląską kluskę uważa szarą zwaną czorna.   Przepis  jest banalny. Potrzebujemy tylko: *Kluski śląskie - guminklyjzy*  ziemniaki około 2,5kg nieobranych  mąką ziemniaczana    Ziemniaki obieramy i gotujemy w osolonej wodzie. Ostudzone ziemniaki ubijamy i ucieramy na gładką masę. W przepisie na kopytka stosujemy mały trik, który określi nam ilość mąki do ziemniaków. Dzisiejszy przepis również zawiera prosty sposób na poradzenie sobie z proporcjami. Oto on:  Wypełniamy ziemniakami miskę i masę dzielimy na 4 części. Jedną część wyjmujemy z miski i w jej miejsce sypiemy do równego ziemniaczanej mąki. Wyjęta część ziemniaków wraca do miski i całość mieszamy bardzo dokładnie. Jeśli masa wydaje nam się zbyt kleista podsypujemy mąki ziemniaczanej.  Z masy formujemy kluski, palcem wyciskamy charakterystyczną dziurkę i odkładamy na ściereczkę. Kluski przed gotowaniem powinny chwilę pooddychać zakryte drugą ściereczką. Wrzucamy je do osolonego wrzątku. Pamiętajmy jednak by woda nie hulała. Utrzymujemy odpowiednią temperaturę wody mieszając kluski delikatnie drewnianą łyżką. Po wypłynięciu gotujemy jeszcze 2 minuty.   Sposobów na podanie klusek jest bez liku. Dziś jedliśmy je z pieczarkowym sosem, a jutro czas na skwarki ze słoninki... 