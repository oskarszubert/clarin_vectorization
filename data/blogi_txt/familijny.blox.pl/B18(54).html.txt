Na Durszlaku zdarzył się jakiś czas temu konkurs fotograficzny przy okazji promocji książki-poradnika Nicole S. Young "Fotografia kulinarna. Od zdjęcia do arcydzieła". Zachęcony cenną nagrodą  postanowiłem wysłać mój kuchenny snapshot. Powiem szczerze - fotograf ze mnie żaden ale tak słonecznej kuchni najwyraźniej jury konkursu nie mogło przeoczyć :)  Trafiło się ślepej kurze ziarno i książka trafiła  do nas, za co z tego miejsca ekipie Durszlak.pl chciałbym serdecznie podziękować. Książka prezentuje się ... przepysznie. Praktycznie każda strona to piękne zdjęcia potraw więc przy czytaniu tej pozycji warto założyć śliniak, a na pewno nie brać się za lekturę na głodnego. Autorka wyjaśnia nam cel nadrzędny powstania tego poradnika i już z pierwszymi zdaniami uświadomiłem sobie, że to coś dla mnie. Jak zrobić zdjęcie może i wiem - tyle że wiedzieć, a mieć mgliste pojęcie to spora różnica. Książka opisuje rzeczy, na które kompletnie nie zwracałem uwagi używając prostego aparatu kompaktowego i najprostszej z możliwych funkcji auto. Okazuje się, że aby zdjęcie miało to coś nie wystarczy po prostu pstryknąć sobie fotę. Pani Nicole w bardzo zrozumiały sposób wyjaśnia zawiłości ustawień samego aparatu, a także kompozycji która ma zostać sfotografowana.Podaje też tricki którymi można delikatnie oszukać naturę czy to z pomocą urządzeń do kierowania lub redukcji światła i cienia czy też z pomocą popularnych programów komputerowych. Jak w każdej dziedzinie tak i tu należy zachować umiar w ulepszaniu naszych dzieł ale podstawowe informacje warto znać, a "Fotografia kulinarna" daje nam taką możliwość. Pewnie ktoś kto robi zdjęcia profesjonalnie i od lat, znajdzie w niej coś z czym się absolutnie nie zgodzi. Jednak ja jako totalny amator odnalazłem w tej pozycji oparcie, wsparcie i materiał do nauki. Czy moje zdjęcia się chociaż trochę poprawią dzięki tej książce? Musicie ocenić sami w najbliższym czasie. Jednak podświadomie czuję, że z tej mąki chleb może jeszcze być. Może nie arcydzieła - bo na to ani czasu ani pieniędzy - ale dobre zdjęcia do opisywanych potraw, które zachęcą was do spróbowania naszej rodzinnej kuchni :) 