Nowy rok szkolny rozpoczęliśmy ze sporymi nadziejami. Ostatnie kilkanaście dni wakacji były nieustającym jęczeniem Siostry w temacie: Powrót do szkoły. Widać było, że dwa miesiące wakacji od szkolnej ławy to dla Wiki za dużo. Błędnie jednak interpretowaliśmy jej zachowania jako tęsknotę za nauką :) Dziecko się nam stęskniło za koleżankami, kolegami i całą otoczką życia klasowego. Nauka już jako taka tyle emocji w niej nie wzbudziła. Chociaż powiedzieć nie mogę, przeglądanie książek na kolejny szkolny rok dało jej sporo radości i to akurat było widać. Rok szkolny zaczął się jednak od typowo powakacyjnego rozluźnienia, które z Mamuśką właśnie jej z głowy wybijamy. Musimy wykonać kilka niezbędnych działań, które zachęcą Siostrę do powrotu na tor, którym podążała w zeszłym roku szkolnym. Mnóstwo chwil radości i dumy w tamtym okresie motywuje nas do konsolidacji działań dla dobra edukacyjnego rozwoju Siostry. ufff... ale pojechane późnym Gomułką... Przy okazji pierwszych tygodni nauki zwróciłem uwagę na jedną rzecz. Niepokojącą mnie rzecz. W edukacji XXI wieku i w modelu jaki przyswajamy z Zachodu jest mnóstwo błędów, a jednym z nich jest edukacyjny sprint programowy. Poniedziałek - ćwiczymy potęgi by na kolejnej lekcji we wtorek zapychać sobie umysł wiadomościami o równaniach z jedna niewiadomą. Jak w ciągu 45 minut wytłumaczyć  11 letniemu dzieciakowi, mającemu dość naturalne w tym wieku problemy z koncentracją, skomplikowane dla jego umysłu działania i szybko przeskakiwać na kolejny jeszcze bardziej skomplikowany układ? Nie wiem jak to się robi ale kadra nauczycielska pewnie to wie. Tyle tylko, że ów sprint edukacyjny powoduje, że dzieciak wracając do domu musi poświęcić jeszcze kilka godzin na dokształcenie lub całkowicie nowe przedstawienie mu tematu lekcji przez rodzica.  Są dni gdy Wiki robi domową pracę w kilkanaście nawet minut - widzę wtedy, że wchłonęła łatwo wiedzę przekazywaną jej w szkole, a praca domowa jest jedynie praktycznym sprawdzeniem tego czego się w ten dzień nauczyła. Jednak czasami, szczególnie  w dni gdy cięższych przedmiotów jest nagromadzonych więcej, córka wisi na książką lub przychodzi się pytać o rzeczy, które powinna poznać na lekcji w szkole. Początkowo sądziłem że to jej wina. Brak koncentracji na lekcji, nie słuchanie nauczyciela etc. Jednak rozmowy z innymi rodzicami uświadomiły mi, że to wcale nie musi być wina po stronie ucznia. Wkurza mnie to okrutnie. Nie jestem pedagogiem. Nie mam wykształcenia, które daje mi jakiekolwiek podstawy do nauki mojego dziecka matematyki czy innych przedmiotów w sposób zgodny z duchem obowiązującej edukacji szkolnej. Nie chcę popełniać błędu nieświadomego psucia  dziecka przez moje mądrości czy sposoby na naukę, które mogą nie współgrać z edukacyjnymi sposobami nauczyciela w szkole. Jeszcze pamiętam spięcia na linii uczeń-nauczyciel gdy uczony w domu przez nadaktywnego rodzica dzieciak  krótko gasił pedagoga - pan się nie zna, mój ojciec robi to tak... Jednak dzisiejsza szkoła mnie do tego zmusza. Siostra często przychodzi z pracą domową na której rozwiązania nie zna. Nauczyciel goniony programowym sprintem edukacyjnym nie dał rady jej tego wytłumaczyć. Pozostaje edukacja w domu ale czy o to nam chodzi? To nie jedyny problem współczesnej produkcji przykręcaczy śrubek w fabryce. Edukacja oparta na testach, sprawdzania wiedzy w stylu familiady to kolejny błąd.  Generator McPokolenia nie potrafiącego myśleć samodzielnie, używać wyobraźni i szerokiej perspektywy do oceny zachodzących wokół nich zjawisk. Skoro wprowadzono obowiązek szkolny, a tym samym na kilka dobrych godzin dziennie oderwano dzieci od edukacji rodzinnej, przyjęto na siebie znaczną część odpowiedzialności za kolejne pokolenia. Powinniśmy więc wymagać od szkoły  trochę więcej niż superszybkiej edukacji z tzw lizania tematów po łebkach. 