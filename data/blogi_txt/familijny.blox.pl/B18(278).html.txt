Pamiętacie scenę miłosną z bajki Walta Disney'a gdzie psi włóczęga całuje swoją wybrankę z wyższych sfer przy talerzu pysznego spaghetti z pulpecikami? Ja już zapomniałem ale wczorajszy obiad mi ją przypomniał.   Wiosna powoli się rozpędza. Musimy więc rozpędzić także naszą miłość moi drodzy - włoskie spaghetti z pulpetami to doskonały start udanego wieczoru we dwoje. Zrobić je nie trudno więc zapraszam do kuchni.  *Spaghetti z pulpecikami*  makaron spaghetti razowy - 250g łopatka wieprzowa - 60dag cebula - 1szt bazylia - świeża lub suszona czosnek - 5 ząbków krojone pomidory - puszka przecier pomidorowy w kartoniku 200g oliwa sól pieprz cukier Dobrej jakości łopatkę mielimy w maszynce do mięsa i mieszamy z posiekaną drobno cebulą. Masę doprawiamy zmiażdżonymi 3 ząbkami czosnku, solą, świeżo zmielonym pieprzem i bazylią. Wyrabiamy mięso rękami i formujemy z niego małe kulki, które obsmażamy z każdej strony na łyżce oliwy. Z patelni na talerz przenosimy pulpety oraz odlewamy nadmiar tłuszczu, który się z nich wytopił. Na tak przygotowanej patelni podsmażamy 2 posiekane ząbki czosnku. Gdy czosnek zacznie specyficznie pachnieć dodajemy na patelnię krojone pomidory i przecier. Dusimy sos 10 minut  doprawiając  pieprzem, solą, bazylią i odrobiną cukru. Przekładamy do sosu pulpety i dusimy całość kolejne 15 minut. Makaron gotujemy w dużej ilości osolonej wody al dente i podajemy spaghetti z pysznymi pulpetami, aromatycznym sosem pomidorowym i startym na wierzch parmezanem. 