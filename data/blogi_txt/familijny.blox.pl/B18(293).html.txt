Dziś moi drodzy szynka pieczona.  W tym roku Aneta postanowiła upiec szynkę wieprzową. Byłem ciekaw do czego jej była potrzebna sól peklowa. Dowiedziałem się kilka dni później gdy w domu pojawił się piękny kawałek wieprzowej szynki. Domowa wędlina w tym roku całkowicie opanowała nasz świąteczny stół. Pieczony boczek, pasztet z rozmarynem i szynka z dzisiejszego przepisu stały się wspaniałym dodatkiem do świątecznych śniadań.  *Szynka pieczona*  szynka wieprzowa ok 1kg sól peklowa czosnek jałowiec ziele pieprz ziarna liść laurowy tymianek świeży rozmaryn sól pieprz    Szynkę należy przed pieczeniem peklować. Dzięki temu mięso po upieczeniu będzie miało ładny różowy kolor. Peklowanie to proces żmudny i długi - powinien trwać  kilkanaście dni, a nawet i kilka  tygodni. Nie mieliśmy tyle czasu. Szynka moczyła się w roztworze soli peklowej i przypraw kilka dni, a mimo to była po upieczeniu krucha, aromatyczna i miała przyjemny świeży kolor. Polecam sposób ze strony wedlinydomowe.pl: Peklowanie mokre mięsa  Po osuszeniu mięsa zostało ono mocno natarte solą, pieprzem i rozmarynem. Związaliśmy szynkę mocno sznurkiem. Wierzchnią warstwę tłuszczu ponacinaliśmy i  w miejsca nacięć wkładaliśmy kawałki czosnku i ziaren jałowca. Pod pęta wciskaliśmy liście laurowe i gałązki tymianku. Tak przygotowane mięso trafiło do worka nacięciami do góry. Piekarnik rozgrzany do temperatury 200 stopni i szynka piekła się około 1 godziny. Pod koniec rozcięliśmy worek by wierzch uzyskał kolor widoczny poniżej.  Genialna sprawa na świątecznym stole. Świeży chleb z masłem i porządnym plastrem domowo przygotowanej szynki to najlepsze co można było zjeść w świąteczny poranek. Polecamy ! 