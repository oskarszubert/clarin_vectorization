Nie lubiłem szpinaku od dzieciństwa. Zielona papka na talerzu pojawiała się w związku z tym rzadko żeby nie powiedzieć: wcale się nie pojawiała. Związałem się z osobą, która szpinak uwielbia i powiem Wam szczerze udało się jej mnie do szpinaku przekonać. Co prawda ponad 10 lat starań ale efekt jak najbardziej pozytywny. Jestem w stanie zjeść szpinak w zapiekankach, zupie lub podany tak jak w dzisiejszym przepisie: szpinak w cieście francuskim.   Pyszne paszteciki z doskonale doprawionym wnętrzem przygotowane z produktów dyskontu Biedronki. Mają chyba najlepszy szpinak mrożony w brykiecie, a ich gotowe ciasto francuskie pięknie wyrasta. Korzystamy więc często. *Szpinak w cieście francuskim*  ciasto francuskie szpinak mrożony w brykiecie ser żółty tarty czosnek masło jajko pieprz sól    Na patelni teflonowej rozpuszczamy ze dwie łyżki dobrego masła. Smażymy na nim drobno posiekany czosnek około minuty. Szybko dodajemy na patelnię zamrożone kawałki szpinaku. Czosnek przepalony bowiem gorzknieje. Warzywo dusi się na małym ogniu około 15-20 minut, a my możemy szpinak doprawić solą i pieprzem. Pod koniec dodajemy utarty ser i mieszamy dokładnie całość  do uzyskania jednolitej pasty.  Ciasto francuskie kroimy na kwadraty 10cmx10cm. Łyżeczką nakładamy szpinakowy farsz a rogi ciasta zawijamy do środka. Wszystkie cztery rogi sklejamy dobrze na środku. Przygotowane paszteciki smarujemy z pomocą pędzelka solidnie rozbełtanym jajkiem układamy na blaszce wyłożonej papierem do pieczenia i wkładamy do rozgrzanego piekarnika na około 20 minut.    Szpinak w cieście smakuje dobrze i na zimno i na ciepło z dobrej jakości sosem pomidorowym lub najzwyklejszym ketchupem. 