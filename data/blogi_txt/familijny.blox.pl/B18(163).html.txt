Tłusty Czwartek i jego smakowite pączki z lukrem to jeden z fajniejszych dni jakie pamiętam. W moim domu pączków się nie piekło ale faworki u sąsiadki były zawsze przednie. Żona mi się udała bo pączki robi wyśmienite. Tym samym dziś przepis na tłustoczwartkowe pączki.  Historia pączka jest długa i ciekawa. Pierwsze pączki były nadziewane ...słoniną. W starożytności objadano się nimi  z okazji kończącej się zimy, a zaczynającej wiosny. Słodkie ciastka z migdałami w Polsce pojawiły się dopiero w XVI wieku - zanim więc pączek przybrał kształt i smak jaki znamy z dzieciństwa ewoluował długo i intensywnie. Zapraszamy  na pączki z lukrem i powidłami. *Pączki*  mąka pszenna - 0,5 kg margaryna - pół kostki mleko - 3/4 szklanki cukier - 1/2 szklanki drożdże - 70g jajka - 4 sztuk rum - 2 łyżki powidła śliwkowe olej  sól   cukier puder - 250g aromat rumowy 3 białka    Pierwsze co musimy obudzić drożdże do pracy. Zalewamy je niewielką ilością letniego i osłodzonego łyżeczką cukru mleka. Odstawiamy miskę w okolicę pieca lub kaloryfera na kilkanaście minut. Jajko i 3 żółtka musimy utrzeć z jedną łyżką cukry. Do pojemnika przesiewamy mąkę pszenną i dodajemy do niej po kolei - drożdże, cukier który nam został, utarta masę jajeczną, rozpuszczona w rondelku i ostudzoną margarynę oraz resztę mleka.  Mieszamy ciasto doprawiając je solą, rumem i odstawiamy do wyrośnięcia. Odrywamy kawałki ciasta robiąc z nich placuszki. Nakładamy na placek powidła śliwkowe zamykamy brzegi i delikatnie formujemy kulki. Można je delikatnie spłaszczyć. Tak zrobione pączki odstawiamy ponownie na kilka minut by drożdże zrobiły swoje.   Smażymy pączki z obu stron na gorącym głębokim oleju. Pozostało jedynie zrobić lukier , którym udekorujemy pączki na Tłusty Czwartek.  Z pomocą miksera ucieramy 3 białka z cukrem pudrem. Pod koniec dodajemy odrobinę rumowego aromatu. Ostudzone pączki maczamy w lukrze i pozwalamy mu się skrystalizować. Powiem szczerze - to najtrudniejszy moment. Często jest tak, że zanim lukier osiągnie odpowiednią konsystencję na ciastku znika razem z pączkiem w przepastnych buźkach czekających na słodycze dzieciaków. 