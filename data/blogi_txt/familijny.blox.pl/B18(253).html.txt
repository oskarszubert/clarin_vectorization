Siostra z Mamuśką się relaksują nad zalewem żywieckim. Szereg atrakcji związanych z wakacyjnym weekendem ominął mnie niestety. Jak sobie pomyślę, że moje piękne delektują się smażoną rybą, oscypkiem z grilla, czystym powietrzem i przepięknymi widokami naszych polskich gór, to łza się Ojcu w oku kręci. Jakoś trzeba było ów smutek ukoić.  Dziewczyny pochłaniają oscypki - Ojciec sobie więc wsunie wieczorkiem opiekany camembert z selerowymi frytkami. Dodatek sałaty w sosie balsamicznym pomoże mi już zupełnie odgonić tęsknotę ;)  Do przygotowania kolacji słomianego wdowca potrzebujemy: *Ser camembert opiekany*  1 sztukę sera camembert - wybrałem na dziś Turka z zielonym pieprzem 1 jajko bułka tarta olej roślinny    *Frytki selerowe* Średni seler olej roślinny    Przepis na mieszankę sałat w sosie balsamicznym podaję w kolejnym wpisie. Ser moczymy w jajku i panierujemy w bułce tartej. Opiekamy go na głębszej patelni w roślinnym oleju. Trwa to zaledwie kilka minut. Wystarczy by bułka tarta stworzyła nam odpowiedniej jakości złotą skórkę. Seler obieramy i kroimy na frytki. Smażymy na oleju z pomocą koszyczka do frytek aż nabiorą równie pięknego koloru jak skórka naszego sera.   Ser podajemy z dodatkiem żurawiny. Przepyszne i proste danie gotowe w 20 minut. Ser rozpływa się na talerzu i w naszych ustach. Jeszcze tylko zimne piwo i wieczór bez tradycyjnego domowego gwaru nie musi być wcale taki zły. 