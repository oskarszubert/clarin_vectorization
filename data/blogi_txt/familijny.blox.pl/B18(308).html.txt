Padło kiedyś pytanie na durszlaku: "Czy jest coś,czego nigdy byście nie ugotowali?﻿". Odpowiedzi było sporo, a większość dotyczyła podrobów. Wątróbka też do nich należy jednak ją najwyraźniej łatwiej zaakceptować. Widać to także na durszlakowym forum. Nie dziwi mnie to. Bardzo prosto przygotowana drobiowa wątroba jest nie tylko pyszna ale bardzo zdrowa. Usmażmy ją z cebulką i jabłkiem.  *Wątróbka drobiowa z jabłkiem*  wątróbka drobiowa - 1/2 kg cebula - 3 szt jabłko - 1 szt majeranek suszony - 1 łyżka sól pieprz natka pietruszki olej roślinny mąka   Wątróbkę oczyszczamy z z tłustych elementów. I tu uwaga: wątroba indycza jest pod tym względem o wiele lepsza niż wątróbka z kurczaków. Kawałki wątróbki indyczej są wyraźne, mniej tłuste i łatwiejsze w obróbce. Dlatego my używamy wątroby indyczej od dłuższego czasu. Na gorącym oleju układamy kawałki wątróbki obtoczonej w mące i smażymy na złoto. Gdy się pięknie wątróbka podsmaży dodajemy pokrojone w piórka cebule. Przyprawiamy całość sola i pieprzem świeżo mielonym. Łyżka majeranku nada wątróbce dodatkowego aromatu. Dusimy całość aż cebula zmięknie. Pozostało nam już tylko dodać słodyczy jabłka. Doskonała do wątróbki jest "Reneta", którą kroimy w grubą kostkę, dodajemy i dusimy jeszcze około 10 minut. Całość przystrajamy posiekaną natką pietruszki.  Super sprawa z surówką z kapusty kiszonej - nie każdy lubi smak wątroby ale tak przyrządzona może i jej sceptykom zasmakować. 