Jeżeli chcemy zachęcić nasze pociechy do aktywności w domowej kuchni sernik na zimno z poniższego przepisu jest idealnym bodźcem. Łatwy - praktycznie nie można go zepsuć - deser w pysznych trzech kolorach doskonały na gorące letnie dni. Niech dzieciaki się wykażą pod naszym czujnym okiem.  *Sernik na zimno*  serek homogenizowany - 9 sztuk galaretka cytrynowa - 2 sztuki galaretka truskawkowa - 2 sztuki galaretka agrestowa - 2 sztuki  Pierwszym zadaniem jest rozpuszczenie 2 galaretek jednakowego koloru we wrzątku. Ten etap musimy uważnie kontrolować by się nam dzieciaki nie poparzyły gorącą wodą. Na każde 2 galaretki potrzebujemy około pół litra wrzątku. Rozmieszane 2 pierwsze galaretki odstawiamy do ostygnięcia.  Do gęstniejącej dodajemy  3 serki homogenizowane i dokładnie mieszamy masę. Okrągłą tortownicę wykładamy folią spożywczą. Wylewamy do niej pierwszą masę serowo-galaretkową. Odstawiamy blaszkę do lodówki. Pora na przygotowanie drugiego koloru sernika na zimno. Kolejną porcję tężejących galaretek mieszamy z trzema serkami. Wylewamy je na ściętą już masę w tortownicy. Znów odkładamy blaszkę do lodówki. UWAGA - można się posiłkować zamrażalnikiem by skrócić trochę czasu przygotowania sernika. Tylko uważajcie by sobie nie zrobić owocowych lodów :)  Kolejna porcja 2 jednakowego koloru galaretek stężała już na tyle by dodać 3 serki homogenizowane. Przygotowaną masę wylewamy do tortownicy wyjętej z lodówki. Wcześniejsza warstwa musi być już sztywna aby kolory się nie wymieszały. Sernik powinien się schłodzić i stwardnieć w około 2-3 godziny. Pozostało go już tylko wymyślnie udekorować na przykład malinami lub bitą śmietaną.  Prosty i słodki deser, a w domu zadowolona z siebie gromadka dzieciaków. 