Prowadzenie bloga oprócz sporej dawki przyjemności,  przysparza też nowych doświadczeń. Pewnie gdyby nie blog nie poznałbym soczewicy. Aneta postanowiła zrobić zupę z czerwonej soczewicy - lekką i zdrową zupę z jednej ze starszych roślin strączkowych uprawianych przez ludzi.  Połączenie czerwonej soczewicy, pomidorów i mocnego aromatu bazylii dało pyszne danie, które można spokojnie stosować podczas różnego rodzaju diet. Dodatek wędzonki lub kiełbasy zaspokoi natomiast gusta tych, którzy lubią ugryźć w zupie kawałek czegoś konkretnego.   Dzisiejszy przepis współgra z dietą Anety. *Zupa z czerwonej soczewicy* czerwona soczewica - 30 dag cebula - 2 szt marchewka - 4 szt pomidory krojone - puszka  koncentrat pomidorowy - 3 łyżki czosnek - 2 ząbki bazylia pieprz kolorowy sól  Soczewicę gotujemy na przygotowanym wcześniej bulionie około 10 minut. Marchew i cebulę kroimy w kostkę i obsmażamy na łyżce oliwy. Gdy cebula się ozłoci razem z marchwią dodajemy ją do gotującej się soczewicy. Pozostaje nam już tylko dodać pomidory, koncentrat, rozgnieciony czosnek, bazylię do smaku i gotujemy kolejne 10 minut.   Doprawiona solą i kolorowym świeżo zmielonym pieprzem stanowi pyszne pierwsze danie bez jakichkolwiek innych dodatków. 