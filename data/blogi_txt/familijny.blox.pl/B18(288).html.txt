Dobry szaszłyk nie jest zły. Oczywiście ten z grilla na świeżym powietrzu nie  może się równać do domowo wykonanego szaszłyku z elektrycznego piekarnika. Jednak przecież i zimą się nam może zachcieć szaszłyka. Jeśli nie mamy innej możliwości róbmy je także w domowym zaciszu. Do poniższych szaszłyków użyliśmy kawałków piersi kurczaka marynowanej w dwóch różnych marynatach. *Szaszłyk drobiowy*  pierś kurczaka 60dag mix kolorowych papryk cienki boczek w paskach ogonówka 20 dag cukinia pieczarki - kilka sztuk cebula   jogurt naturalny duży czosnek sól pieprz curry papryka słodka suszona  Najpierw przygotować musimy marynaty do mięsa. Dzielimy kubek jogurtu na pół. W jednej misce jogurt mieszamy z 2 łyżeczkami przyprawy curry, pieprzem, solą i startymi dwoma ząbkami czosnku. W drugiej robimy dokładnie to samo tylko z dwiema łyżeczkami czerwonej papryki zamiast curry. Pierś kurczaka kroimy w niezbyt małą kostkę i wkładamy część do miski z marynatą curry, a część do miseczki z paprykowym sosem. Wystarczy kilka godzin ale polecam przetrzymać mięso w jogurcie całą noc.   Na szaszłykowe patyczki nabijamy symetrycznie kawałki mięsa prosto z marynaty, plastry cukinii, cebuli, ćwiartki pieczarek, kawałki ogonówki i plasterki wędzonego boczku. Tak przygotowane szaszłyki obsmażamy na patelni do grillowania z każdej strony. Gdy szaszłyki uzyskają charakterystyczne ślady grillowania dalszą obróbkę zapewni nam piekarnik rozgrzany do 200 stopni. Rozkładamy w nim przekąskę nad zabezpieczoną papierem do pieczenia blaszką by tłuszcz kapiący z mięsa nie spalił się i nie uwędził nam szaszłyków. Obsypujemy solidnie solą i pieprzem i pieczemy jakieś 20 minut. Podaliśmy szaszłyki z glazurowaną marchewką - pyszna kombinacja - dzieciakom aż się uszy trzęsły. 