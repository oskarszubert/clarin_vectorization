...dziś sernik. Po prostu sernik - najprostszy z możliwych przepisów. Waniliowy, wypełniony słodkimi rodzynkami i oblany gorzką czekoladową polewą. Sernik podany z gęstym sosem z czarnej porzeczki. Gwarantuję, że nie można przejść obok niego obojętnie. Prosty w przygotowaniu. Trudne jest w nim tylko jedno - oczekiwanie na pierwszy kęs bo musi się całkowicie ostudzić. Uwierzcie, że dzisiejsze śniadanie rozpoczęliśmy od pieczonego w piątek wieczorem sernika...był pyszny.   Smakował tak jak serniki robione przez moją ciocię na babcine urodziny. Delicja w każdym kawałku, a gęsty czarno-porzeczkowy syrop tylko te odczucia podkręcił. *Sernik*  biały ser - 1 kg masło - 20 dag jajka - 10 szt cukier - 20 dag rodzynki - 10 dag biszkopty czekolada gorzka - tabliczka wanilia - 1 laska tortownica - 28 cm średnicy bułka tarta   Najpierw musimy roztopić masło, które do ciasta musi być dodane chłodne. Następnie staramy się oddzielić żółtka od białek. Ucieramy je z cukrem około 5 minut na gęstą masę. Kochałem kogel-mogel ... to udręka nie móc zjeść kilku łyżek. Jednak perspektywa nieudanego ciasta z powodu mojego łakomstwa wybiła mi z głowy podjadanie tej pysznej jajecznej masy kręconej tak sprawnie przez Mamuśkę. Białka natomiast ubijamy z odrobiną soli na  sztywną pianę. Pamiętajcie, że nawet odrobina żółtka może nam to utrudnić. Mielimy biały ser, a biszkopty ścieramy na proszek. Potrzebujemy 5 łyżek startych biszkoptów. Zmielony ser dodajemy do masy z żółtek. Mieszamy delikatnie dodając chłodne, rozpuszczone masło i starte biszkopty. Laskę wanilii tniemy wzdłuż i z pomocą noża wygarniamy ze środka aromatyczne waniliowe pestki z miąższem, które trafiają do ciasta. Pozostałość laski wanilii można wrzucić do specjalnie przygotowanego pojemnika  z cukrem. Domowy cukier waniliowy powstanie już na drugi dzień. Mieszamy wszystko na gładką masę i dorzucamy rodzynki. Na samym końcu dodajemy pianę z białek i bardzo delikatnie mieszamy całość by ser nabrał puszystości piany. Tortownicę o średnicy 28 cm smarujemy odrobiną masła i rozprowadzamy w niej bułkę tartą by cienką warstwą przykryła ścianki tortownicy. Zamiast bułki tartej można użyć na przykład zmielonych bardzo drobno orzechów włoskich. Wypełniamy ciastem tortownicę i wkładamy ją do rozgrzanego na 180 stopni piekarnika na około 50 minut. Gdy wierzch sernika się zrumieni sprawdzamy w kilku miejscach drewnianym patyczkiem ciasto. Jeśli patyk jest mokry i ser się do niego klei pozostawiamy sernik w piekarniku jeszcze chwilę. Jeśli jest suchy i czysty - sernik jest gotowy do odpoczynku. Wyłączamy piekarnik i pozwalamy mu dojrzeć w środku jeszcze 10 minut. Pozostało nam przygotować polewę czekoladową, którą udekorujemy ciasto gdy już ostygnie. Potrzebujemy do tego garnek, pasującą do niego metalową miseczkę i  tabliczkę gorzkiej czekolady. W garnku gotujemy wodę i gdy zacznie parować nakładamy na garnek miskę z rozdrobniona czekoladą. Skręcamy płomień bo temperatura rozpuszczania nie może być zbyt wysoka. Gdy masa będzie gotowa i elastyczna nakładamy ją na sernik z pomocą łyżki lub specjalnej łopatki. Nie przejmujcie się gdy polewa wyjdzie matowa. Z samej czekolady lśniącej polewy raczej nie uzyskacie. Nam zależało na zachowaniu przede wszystkim naturalnego smaku. Przepisów na gładką polewę jest wiele ale wszystkie łącza dwie rzeczy - skomplikowana procedura i różnorodność składników, a ten sernik ma być przecież prosty. 