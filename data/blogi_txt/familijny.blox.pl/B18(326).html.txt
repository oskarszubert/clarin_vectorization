Standardem Siostry są zguby. Gumki, ołówki, długopisy, a ostatnio telefony. Tym razem zguba była poważna bo ledwie półroczny telefon poszedł w śnieg. Dobrą godzinę spędziliśmy szukając w potencjalnym miejscu zdarzenia zgubionego telefonu. Jeszcze wieczorem na spacerze z psem zahaczyliśmy okolice szkoły Siostry i dzwoniąc na jej numer liczyliśmy na jakikolwiek błysk światła w białym puchu. Przepadł... Już się pogodziłem z kolejną stratą. W zeszłym roku Siostra też w umiejętny sposób pozbyła się mobilnego cacka. Nie potrafię zrozumieć jak łatwo konsumpcyjny dobrobyt pozbawił dzieciaki poczucia wartości tego co posiadają. Był, nie ma, kupi się nowy, znowu zgubię ...oj tam oj tam. Kiedyś człowiek chuchał i dmuchał na każdy jeden prezent otrzymany czy to od rodziców czy od kogokolwiek innego. Dzisiejszym dzieciakom brakuje szacunku do otrzymywanych od rodziców rzeczy. Zbyt łatwo im przychodzą. W geście ostatecznej rozpaczy wysłałem sms z prośbą o kontakt w przypadku odnalezienia telefonu. Nie liczyłem na wiele, a jednak okazało się, że to co kiedyś sami zrobiliśmy wraca do nas po czasie. Kilka lat temu Siostra zauważyła w śniegu leżący całkiem zgrabny aparat. Po wytłumaczeniu córce, że dla nas ten telefon nie ma żadnej wartości bo na niego nie zapracowaliśmy, a dla kogoś może być czymś ważnym więc warto mu go oddać, wykonaliśmy połączenie z pierwszym lepszym numerem z listy kontaktów. Po kilku minutach zadzwonił chłopak, który bardzo wzruszony błagał nas o zwrot aparatu. W kilka minut pojawił się na miejscu umówionego spotkania z kolegą. Mało się nie popłakał gdy odzyskał telefon. Okazało się, że to pamiątka po zmarłej kilka tygodni wcześniej mamie. Sam się wzruszyłem wtedy jakoś tak... Jeszcze kiedyś indziej w tramwaju usiadłem na pozostawionym  aparacie. Też trafił z powrotem do właścicielki... to wszystko wróciło do nas kilka dni temu. Jakimś cudem aparat przeleżał w śniegu kilka dni. Odwilż go pokazała pewnej dziewczynce, która postanowiła zgubę oddać. Jej mama zadzwoniła do Anety by ustalić miejsce i czas odebrania zguby. Siostra dawno się tak nie ucieszyła ...ja zresztą też. Koniec końców jeden kłopot z głowy - szykował nam się kolejny wydatek. Dziękujemy Wiktorii z Cedlera za uczciwość i podarowanie  nam mnóstwa radości. Szacun dla Ciebie i Twojej mamy. Tobie też się to kiedyś zwróci na pewno. ---- PS ...wczoraj Siostra zgubiła rękawiczkę...po prostu ręce człowiekowi opadają... 