Po imprezce zostało nam sporo różnych smakołyków. Obiad niedzielny musiał więc wykorzystać to czego nie zjedliśmy dzień wcześniej, a że trafił nam się kawałek niezłego schabu wieprzowego zrobiliśmy roladki. Delikatne mięso wypełnione aromatem rozmarynu, kabanosa, pleśniowego sera podane z sosem i kluseczkami smakowało całej rodzinie.  *Roladki schabowe*  schab około 1kg musztarda sól pieprz czosnek cebula 3szt ogonówka plastry kabanos ser pleśniowy ogórek kiszony rozmaryn oliwa lub olej    Umyty i odtłuszczony schab porcjujemy na kotlety. Rozbijamy każdy tłuczkiem i nacieramy solą oraz pieprzem. Rozbite plastry posypujemy suszonym lub świeżym rozmarynem. Kolejno smarujemy musztardą i na każdy z nich układamy plaster ogonówki, podłużny kawałek kiszonego ogórka, cząstki pleśniowego sera oraz kawałki kabanosa. Mięso zawijamy w roladki, które spinamy wykałaczkami lub nitką.   Rozgrzewamy na patelni olej bądź oliwę z oliwek i obtoczone w bułce tartej roladki obsmażamy z każdej strony. Odkładamy mięso do żaroodpornego naczynia. Nadmiar pozostałego na patelni tłuszczu usuwamy a na jego pozostałościach rumienimy pokrojoną w piórka cebulę. Stopień zarumienienia cebuli będzie zależny od tego jak ciemny chcemy mieć sos. Gdy cebula osiągnie oczekiwany kolor wlewamy 400ml bulionu i całość musi się zagotować. Pod koniec zatrzepujemy łyżką mąki i doprawiamy do smaku solą i pieprzem.   Dla zagęszczenia sosu można ewentualnie przetrzeć cebulę przez sitko. My lubimy jednak sos ciut rzadszy byle mieć uduszoną w nim cebulkę w całości. Sosem zalewamy roladki i dusimy całość pod przykryciem w temperaturze 180 stopni około pół godziny. Aromaty dodatków we wnętrzu roladki pięknie się komponują się z rozmarynem, a mięso smakuje naprawdę wyjątkowo. 