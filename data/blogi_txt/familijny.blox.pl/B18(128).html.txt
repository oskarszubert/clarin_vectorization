Po zimowych kulinarnych szaleństwach i typowo polskim odkładaniu tłuszczu na zapas nadszedł czas wiosennej walki z kaloriami. Ciepłe dni już tuż tuż, a stan mięśnia brzusznego wskazuje na ewidentne braki jakiegokolwiek ruchu na świeżym powietrzu. Co tu dużo pisać - człowiek zjeść lubi, a żarcie typu fast-food ma ten wielki plus, że jest  dobre i szybkie. Zdrowe już specjalnie nie jest ale czy ktoś z boską tortillą w ręku  myśli o tym czy on jest zdrowy czy nie ? Ja na pewno nie. Lekka tortilla z kurczakiem i warzywami (dietetyczne burritos)﻿ W ramach diety i walki o usunięcie zbędnych po zimowych  kilogramów Młoda znajduje w sieci co rusz to jakieś ciekawe przepisy na dietetyczne jedzenie. Paradoksalnie ograniczając ilość kalorii i nie zawsze koniecznych nam do życia składników nie musimy rezygnować  z rzeczy, które lubimy. Był swego czasu ciekawy program na jednym z "babskich" kanałów gdzie urocze Brytyjki tworzyły kulinarne cuda z niewielką ilością kalorii. I tak placek ziemniaczany przestawał być tłustym kawałkiem przerobionego ziemniaka, a stawał się pysznym daniem z rozsądną ilością kalorii. Praktycznie każdy jeden fast-foodowy wymysł można przerobić tak by po spożyciu go nie mieć ani wyrzutów sumienia z wypełnienia się niepotrzebną energią ani żył zapchanych cholesterolem. Są sposoby na zdrowe "szybkie żarcie" a oto jeden z nich: Lekka tortilla z kurczakiem i warzywami (dietetyczne burritos) Myślicie, że co w kebabie czy burritos ( w Polsce często zwanym mylnie tortillą) ma największy dla naszego organizmu ładunek kalorii ? Jeśli się ktoś tym nie interesuje to nie zgadnie, że gotowe placki  to aż 125 kalorii sztuka. Teraz wyobraźcie sobie że połowa usmażonej piersi z kurczaka ma ciut mniej. Dla mnie to był pewnego rodzaju szok. Trochę mąki i tłuszczu a po drugiej stronie kawał było nie było mięcha, a jaka różnica. Wystarczy więc uciec ze zwykłej mąki pszennej oraz smalcu, który jest używany do wyrobu placka by jego kaloryczność poleciała na łeb i szyję. My do naszych tortilli użyjemy mąki razowej i łyżki oleju roślinnego. Składniki: *Placki tortilla (sztuk 4)*   30 dag mąki razowej 150 ml wody  1 łyżeczka soli  1 łyżka oleju  *Farsz warzywny* Według uznania i pomysłu. Na warzywach oszczędzać nie trzeba bo energia z nich jest od lat uznana za zdrową. Można użyć praktycznie wszystkiego. Meksykanie uwielbiają rośliny strączkowe i mączne więc ich burittos wypełnione jest fasolą i kukurydzą. My używamy mniej "wybuchowych" warzyw czyli ogórek zielony, pomidor, papryka czerwona, sałata (czasami lodowa jak już jej cena zachęci po zimowo-inflacyjnych szaleństwach), cebula ( duuuużo cebuli), rzodkiewki i co tam nam jeszcze do ręki wpadnie... w sobotnim burritos użyliśmy  pysznych, aromatycznych i pachnących już wiosną koktajlowych pomidorków cherry. *Wkład mięsny* -Dwie piersi z kurczaka bez skóry  sól pieprz przyprawy do smaku  *Dip czyli po naszemu sos*    jogurt naturalny czosnek (duuuużo czosnku)  Nasze dietetyczne burritos w razowej tortilli to jedzenie typu fast-food więc zgodnie z nazwą musimy je robić dość szybko :) Placki nie lubią leżeć zbyt długo - kupne tortille  dają radę i parę miesięcy ale gdy coś jest zdrowe z reguły ma krótki okres przydatności. Kupny placek tortilli to morze przeciwutleniaczy, konserwantów, enzymów i innych spożywczych śmieci, które co prawda przedłużają życie produktu ale już niekoniecznie przedłużają nasze życie. Wyrobione tortille należy jak najszybciej usmażyć, a te z kolei jak najszybciej  pochłonąć. Nie jest to specjalnie trudne bo zapachy roznoszące się po kuchni i domu zachęcają do szybkiego działania celem  wypełnienia żołądka :) Jogurt naturalny wypełniamy naturalnym aromatem czosnku wyciśniętego przez praskę i ewentualnie innych naszych ulubionych przypraw. Dokładnie mieszamy by ani gram jogurtu nie pozostał bez przyprawy. Dwie piersi z kurczaka kroimy w niezbyt małe kawałki. Piersi można dzień wcześniej ładnie zamarynować ale to zwiększa ilość niechcianych kalorii. Wystarczy więc natrzeć je czosnkiem, solą i papryką  ewentualnie użyć dostępnym ostatnio w szerokiej gamie mieszanek przypraw (na przykład meksykańskiej). Warto wydać ciut więcej na dobrej jakości mieszankę bo różnice dostępnych na rynku przypraw są diametralne. Pierś pokrojoną w kostkę obsmażamy na teflonowej patelni bez udziału tłuszczu. To co tkwi w piersi wystarczy nam w zupełności do tego by mięso nie było suche, a ilość kalorii w oczywisty sposób nam się nie podniesie. Warzywa powinniśmy mieć już pokrojone i przygotowane na osobnym talerzu. W czasie gdy mięso nabiera złotego koloru zabieramy się za produkcję tortilli. Mąkę mieszamy z woda, olejem i solą. Wyrabiamy elastyczne jednak niezbyt miękkie ciasto. Dzielimy całość na 4 równe części i po kolei z pomocą wałka zwanego ze śląskiego nudelkulą tworzymy koła wielkości naszej teflonowej patelni do naleśników. Placek smażymy bez tłuszczu z jednej i drugiej strony. Należy wyczuć moment gdy tortilla jest już gotowa. Zbyt długie przesmażenie może spowodować, że zrobi nam się meksykański krakers, a to się do naszego burritos słabo nadaje. Usmażony placek wypełniamy równomiernie warzywami i mięsem. Zalewamy całość sosem i zwijamy tortille w specyficzny rulon. Spożywcza folia aluminiowa pomoże nam rulonik ładnie utrzymać. Nasze dietetyczne burritos w razowej tortilli gotowe ! Szybkie, tanie i w porównaniu z "budkowymi" kebabami czy burritos w przemysłowych tortillach o niebo  mniej kaloryczne i bardziej zdrowe. Można zgrzeszyć nawet podczas diety :) ...smacznego...﻿ 