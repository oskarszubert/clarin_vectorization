Było ciasto kruche z truskawkami , nie może zabraknąć także jej bardziej wypasionej wersji. Ciasto kruche z owocami i przepyszną kisielową pianką jest kolejnym przepysznym deserem zarezerwowanym do późno-wiosennej i letniej kawy. Tym razem Mamuśka wzniosła się ponad szczyty cukierniczego fachu by zadowolić nas i naszą kochaną ciocię Anię :)  Przepis na kruche będzie się różnić od tego, które użyliśmy podczas przygotowywania podstawy do poprzedniego deseru. Do przygotowania kruchego potrzebujemy: *Ciasto kruche*  4 szklanki mąki 4 żółtka 1 szklanka cukru 25 dag dobrego masła pół opakowania cukru waniliowego 1 łyżeczka proszku do pieczenia 1 łyżka gęstej śmietany  blaszka prostokątna o wymiarach dna: 32x21cm i wysokości 6cm   Składniki na ciasto zagniatamy na stolnicy do uzyskania elastycznej masy. Dzielimy ją na dwie części. Mniejszą i większą. Mniejsza trafia do lodówki lub zamrażalnika by stwardnieć. Większa trafia na wysmarowaną resztką masła i wysypaną bułką tartą blaszkę. Nadszedł czas na przygotowanie owocowej mieszanki. *Owocowy mix*  pół kilo truskawek 10 dag jagód  Oczywiście skład owocowego wkładu zależy tylko i wyłącznie od naszej inwencji i możliwości. Świeże polskie truskawki jeszcze są w sklepach dostępne więc korzystamy ile się da. Jagody co prawda można w sklepie kupić ale nie ma jak polskie owoce. Nasze jagody czekały całą jesień i zimę w zamrażalce na ten dzień :) Umyte owoce trafić muszą na nasze kruche jeszcze nie upieczone ciasto. Na wierzch należy wyłożyć kisielową pyszna pianę. Do uzyskania piany potrzebujemy: *Kisielowa piana*  białko 4 jaj pół opakowania cukru waniliowego 1 kisiel owocowy z cukrem odrobina soli  Białka ubijamy z odrobiną soli. Gdy piana zacznie powoli sztywnieć dodajemy cukier waniliowy i kisiel. Ubijamy dalej aż po odwróceniu miseczki piana wbrew prawom fizyki nie spadnie nam na podłogę. Pianę wykładamy na naszym cieście z owocami. Mniejszą część kruchego wyjmujemy z zamrażalnika i ścieramy na wierzch ciasta. Rozgrzany do 200 stopni piekarnik już czeka na nasze ciasto. Pieczemy je około 30 minut lub do czasu gdy wierzch ciasta stanie się pięknie złocisty.   Życzymy smacznej kawy z ciastem i zapraszamy do polubienia oraz komentowania wpisów  na naszej facebookowej stronie internetowej: familijny 