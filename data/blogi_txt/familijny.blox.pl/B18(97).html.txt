Przepis na kopytka jest  prosty i tani. Domowe kopytka mają same zalety nie rozumiem więc czemu ktoś może chcieć kupić i robić kopytka z torebki. W zgodzie z zasadą lansowaną na tym blogu: jedzmy nasze własne jedzenie - zróbmy kopytka samemu. To prosty przepis, a co najważniejsze wielokrotnie sprawdzony.   Do przygotowania solidnej porcji domowych kopytek na kilka osób potrzebujemy: *Kopytka domowe*  około 2 kilogramów ziemniaków około połowy kilograma mąki pszennej łyżka lub dwie mąki ziemniaczanej 20 dag chudego boczku na omastę    Proporcje specjalnie są podane w formie około. Zrobienie dobrego ciasta na kopytka nie wymaga aptekarskich umiejętności i bezbłędnych do drugiego miejsca po przecinku danych. Ziemniaki obrane i umyte gotujemy w osolonej wodzie na tyle wcześniej by mogły się po ugotowaniu ostudzić. W tym czasie przygotować możemy naszą omastę. Dziś podaliśmy kopytka z boczkowymi skwarkami (mhmmmm, jeszcze mi się aromat smażonego boczku kręci koło nosa). Boczek kroimy w kostkę i smażymy wolno na teflonowej patelni bez udziału dodatkowego tłuszczu aż osiągną stan chrupiących skwarek. Ugotowane ziemniaki mielimy, ugniatamy lub w inny sposób rozdrabniamy w odpowiednim pojemniku - my używamy kuchennej miski. Ziemniaki muszą zostać mocno ugniecione na gładką masę w taki sposób  by zajmowały dokładnie połowę wspomnianej miski. Drugą połowę miski wypełniamy do równego mąką pszenną. Stąd nieprecyzyjne dane dotyczące ilości składników. Ciasto nie może się nam nie udać gdy zastosujemy ten prosty kuchenny trick. Ważne jest jedno - ziemniaki muszą być wystudzone. Nie należy mieszać ich z mąką choćby  nawet mała część z nich była jeszcze ciepła. Pamiętajmy  o tym gdy najdzie nas ochota na domowe kopytka. Ziemniaki warto więc ugotować sobie wcześniej. Zagniatamy bardzo dokładnie ciasto ziemniaczane z mąką, dzielimy na 4 części. Na stolnicę wysypujemy łyżkę lub dwie mąki ziemniaczanej dla ułatwienia wałkowania ciasta. Dobrze też wysmarować sobie nią dłonie na wzór sztangistów z niedawno zakończonej olimpiady. Każdą z czterech części ciasta formujemy w wałek. Kopytka wykrawamy nożem tnąc ciasto lekko na ukos. Kopytka nie powinny zbyt długo leżeć na stolnicy. Staramy się więc odpowiednią ich ilość przygotowywać na bieżąco. Gotujemy je w osolonej wodzie 2 minuty od wypłynięcia na powierzchnię. Zanim wypłyną warto co jakiś czas zamieszać kopytka łyżką by nie przywarły  do siebie  i do dna garnka.  Domowe kopytka możemy podawać na wiele sposobów. Dziś pałaszowaliśmy je z boczkiem ale można jeść je także na słodko z cukrem  oblane masełkiem lub zasypane usmażoną bułka tartą. Powiem szczerze - wersja na bogato z boczkiem jest najlepsza szczególnie gdy jest odsmażona wieczorem na kolację ! 