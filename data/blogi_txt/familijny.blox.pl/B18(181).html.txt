Miesiące w polskiej armii obrzydziły mi pierogi na słodko. Gotowce podawane w pułkowej kuchni były wstrętne. Nie pomagało nawet prawdziwe masło przywiezione przez jednego z kolegów z Nowego Sącza... wojskowe pierogi z serem na słodko były ohydne... dziś Aneta przywróciła mi wiarę w słodkie pierogi z serem. Sos truskawkowy bardzo  jej w tym pomógł.  *Pierogi z serem*  mąka pszenna - 30 dag mąka razowa - 20 dag olej - 2 łyżki gorąca woda - 300 ml  Łączymy przesiane mąki dodając olej i ostrożnie wlewając gorącą wodę. Mieszamy całość najpierw łyżką, a gdy ciasto się lekko ostudzi wyrabiamy je mocno rękami. Może sobie odpocząć pod ściereczką. Robimy w tym czasie serową masę:  ser biały - 60 dag cukier waniliowy - 1 i 1/2 opakowania cukier trzcinowy (lub zwykły biały) - 2 łyżki żółtko aromat pomarańczowy - 1/2 małego opakowania  Ser mielimy w maszynce. Dodajemy cukier waniliowy, trzcinowy, żółtko, aromat i miksujemy całość. Wałkujemy ciasto na kilku milimetrowy płat, wycinamy kółka szklanką. Łyżeczką nakładamy na ciasto masę serową i zamykamy pieróg dociskając brzeg widelcem. Pierogi gotujemy w osolonej wodzie kilka minut od momentu wypłynięcia.   Pozostaje nam jedynie przygotowanie pysznego truskawkowego sosu, który uwieńczy dzieło.  cukier trzcinowy - 2 łyżki   truskawki - 30 dag  Na patelni rozsypujemy cukier i dodajemy truskawki. Można użyć zwykłego cukru - trzcinowy dodaje jednak ciekawy aromat. Truskawki puszczą sok który rozpuści cukier tworząc pyszny owocowy syrop. Całość podgotowujemy chwilę. Pyszna rzecz przypominająca o odległym jeszcze lecie. 