Szaszłyki chodziły za mną już jakiś czas. Brak czasu na solidne grillowanie podczas wakacji spowodował, że dopiero teraz mogę sobie i rodzinie przyrządzić ten fajny i smaczny wynalazek. Zrobię dziś szaszłyk z kurczaka i ananasa. Myślę że carry będzie idealną przyprawą tak do szaszłyków jak i ryżu, z którym owe mięsno-owocowe pyszności podam. Zróbmy więc dziś coś o orientalnym smaku z odrobiną polskiej tradycji w postaci szynki kresowej.  Na 4 solidnej wielkości szaszłyki potrzebujemy: *Szaszłyki z kurczakiem i ananasem*  2 piersi z kurczaka kumpiak ananas świeży mleko czosnek łyżeczka  papryki czerwonej pieprz curry oliwa sos sojowy ciemny patyki do szaszłyków Najczęściej do szaszłyków dodajemy wędzony boczek. Trafił nam się jednak w sklepie tradycyjny polski przysmak czyli kumpiak. W pogoni za parmeńską szynką i tym wszystkim czym raczy nas świat na potęgę zapominamy, że i w naszym kraju tradycja dała sporo fantastycznych produktów. Kresy wschodnie to bogactwo przepisów i atrakcyjne spiżarnie pełne tradycyjnie produkowanych smakołyków. Korzystajmy z tego. Dziś korzystamy my. W sieci Biedronka sprzedawany jest plasterkowany kumpiak, który dziś sprawdzimy. Zaczynamy od przygotowania piersi z kurczaka. Myjemy je i usuwamy przetłuszczenia. W miseczce przygotowujemy mleczną marynatę curry. Szklankę mleka wypełniamy aromatem rozgniecionego czosnku. Dodajemy 3 łyżeczki curry, paprykę i pieprz. Piersi kroimy w niezbyt małą kostkę i topimy całość w marynacie. Miskę odstawiamy do lodówki. Piersi z kurczaka powinny poleżeć w mleku chociaż 2 godzinki. Najlepiej przygotować je jednak dzień wcześniej, wieczorem. Tak by miały czas nasiąknąć przyprawami i mlekiem. Mamy czas na przygotowanie ananasa. Trafił nam się dorodny i soczysty owoc, który jakiś czas dojrzewał na parapecie. Obieramy go z grubej skóry usuwając wszelkie brązowe oczka. Kroimy wzdłuż na pół i usuwamy twardawy rdzeń. Miąższ kroimy na kawałki wielkością podobne do pokrojonych filetów. Można użyć ananasa z puszki jednak ten świeży ma jedną zaletę dla szaszłyków dość ważną. Nie rozpada się. Pokrojone kawałki ananasa przyprawiamy pieprzem, curry i wyciśniętym sokiem z cytryny. Trochę soku zapewni dodatkowy smak słodkiego ananasa i zachowa jego naturalną barwę.  Odsączone z mleka kawałki piersi smażymy chwilę w głębokim garnku lub woku z odrobiną  oliwy i dodatkiem sosu sojowego. Sos sojowy ciemny jest dość słony więc nie używam soli by nie przesadzić. Szynka także ma słony aromat. Smażenie ma jedynie pozamykać pory mięsa robimy więc to intensywnie i szybko. Obsmażone z każdej strony kurczaki przekładamy na talerz. Pozostały w garnku tłuszcz posłuży nam do przygotowania ryżu.  Co drugi kawałek kurczaka owijamy połową plasterka kumpiaku i nadziewamy na patyk przekładając kawałkiem ananasa i kurczaczkiem bez szynki. Na koniec obsypujemy je jeszcze odrobiną carry i kolorowym pieprzem. Tak przygotowane szaszłyki trafiają do piekarnika (funkcja grzałki górnej i dolnej) rozgrzanego do 200 stopni na około 20 minut. Szaszłyki pieką się na środkowej półce. Na dolnej blaszce rozkładamy papier do pieczenia, który uratuje nas od solidnego jej czyszczenia. Jak to na grillu tłuszcz z mięsa wytapia się i kapie. W tym czasie zrobimy ryż: *Ryż w sojowym curry*  szklanka ryżu 2 szklanki wrzątku masło pół łyżki curry pół łyżeczki oregano sól oliwa z oliwek    W garnku pozostało nam trochę tłuszczu, przypraw z kurczaka i aromatycznego ciemnego sosu sojowego. Dodajemy pół łyżki masła i na mały ogniu podsmażamy łyżkę curry dodając  łyżeczkę roztartego w moździerzu świeżego oregano. Mieszamy chwilę pilnując by przypraw nie spalić.  Dodajemy szklankę przepłukanego w wodzie ryżu. Mieszamy go aż  wchłonie cały przyprawiony tłuszcz i sojowy sos. Możemy teraz dolać 2 szklanki wrzącej wody i wywar delikatnie posolić. Mieszamy ryż do zagotowania. Na małym ogniu pod przykrywką ryż będzie sobie wchłaniał wodę jakieś 10 minut. Co jakiś czas zaglądamy i mieszamy delikatnie ryż. Gdy praktycznie cała woda zostanie wchłonięta  gasimy ogień i zostawiamy ryż jeszcze na chwilę pod przykryciem. Na koniec dodajemy trochę oliwy z oliwek i delikatnie mieszamy. Ryż powinien wyjść nam w ten sposób sypki, przyjemnie brązowy i diabelsko aromatyczny.   Szaszłyki już  gotowe więc możemy podawać nasze orientalne w smaku z odrobiną polskiej wschodniej tradycji danie. Smacznego. 