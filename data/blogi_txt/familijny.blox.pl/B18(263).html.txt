Dobrze wspominam okres Zasadniczej Służby Zawodowej. Śledzie w śmietanie były jej przyjemną częścią.﻿ Trafiłem dobrze, sporo rzeczy się nauczyłem i sporo ludzi poznałem. Zdjęcie z ówczesnym Prezydentem RP i Jego osobiste podziękowanie za służbę do dziś stanowi przyjemną pamiątkę. Niewiele rzeczy dotyczących wojskowej kuchni wspominam dobrze bo  moja stawka żywieniowa za jeden dzień wynosiła coś ponad 5 złoty. Nietrudno się więc domyślić jak podłe żarcie wychodziło z pułkowej kuchni... Śledzi nikt w kompanii dla zasady nie jadł podobnie jak ogórków kiszonych.   Ja śledzie uwielbiałem od dziecka więc kolacja złożona z płatu śledziowego, grubo siekanej cebuli i solidnej łychy  lekko tylko podejrzanej śmietany była czymś na co się czekało. Do śledzika polskiej armii ciężko się by mi było przyczepić ale i tak koledzy nie mogli się nadziwić, że jako jedyny się nimi zajadałem. Choć wykonanie dania było toporne to jednak smak był.   O ile wojskowe śledzie lubiłem to jednak domowy śledź w śmietanie to jest to co uwielbiam. Aneta śledzie robi pyszne więc dziś przepis na doskonałe śledzie w śmietanie. Zupełnie inne niż te proste, wojskowe. *Śledzie w śmietanie* śledź a'la matjas 500 g cebula - 1 duża sztuka jabłko kwaskowe twarde - 1 sztuka ogórek kiszony - 2 sztuki śmietana gęsta 18% - 200g pieprz koperek    Śledzie moczymy godzinkę lub trochę dłużej jeśli mocno posolone. Cebulę, ogórki i jabłko kroimy w małą kostkę. Wymoczone płaty śledziowe kroimy w wygodne większe kawałki i mieszamy z pokrojonymi warzywami i jabłkiem. Dodajemy do całości gęstej śmietany i doprawiamy solidnie świeżo zmielonym pieprzem. Posiekany koperek zwieńczy dzieło i nada dodatkowego aromatu pysznym śledziom w śmietanie.   Tak przygotowana sałatka powinna odpocząć w lodówce najlepiej całą noc. Podajemy śledzie  w śmietanie z chlebem ale u nas jada się je także na obiad z tłuczonymi ziemniakami. I tak je lubię najbardziej. 