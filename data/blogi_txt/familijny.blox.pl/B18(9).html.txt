My zachwycaliśmy się indyczą wątróbką smażoną z cebulą i jabłkiem - Mamuśka wymyśliła sobie dietetyczny bigos warzywny, którego podstawą jest seler naciowy. Nie doceniałem tego warzywa wcześniej. Seler naciowy kojarzył mi się z  Krwawą Merry. Taka barowa przegryzka do pomidorowych drinków. Okazuje się, że aromatyczne łodygi selera to świetny dodatek i smakowa baza wszelakich zapiekanek lub tak jak dziś bigosu warzywnego. Przepis na jedną porcję: *Bigos warzywny*  pierś kurczaka - 150g cukinia - 100g seler naciowy - 2 łodygi pieczarki - 50g cebula - 1szt papryka czerwona - 100g sól pieprz ketchup - 1 łyżka zielona pietruszka - 1 łyżka oliwa  Pierś z kurczaka kroimy w grubsze plastry, przyprawiamy solą i świeżo mielonym pieprzem. Obsmażamy je na teflonowej patelni lub grillujemy bez tłuszczu. Seler naciowy kroimy na kawałki około 1 cm. Cukinię i paprykę w grubszą kostkę. Pieczarki i cebulę siekamy w talarki. Na odrobinie dobrze rozgrzanej oliwy smażymy warzywa około 10 minut. Dorzucamy plastry piersi kurczaka i łyżkę ketchupu lub domowego sosu pomidorowego. Doprawiamy całość solą, kolorowym pieprzem i natką pietruszki. Dusimy chwilkę. Bigos warzywny aromatyzowany naciowym selerem to doskonały dodatek do ryżu lub kaszy. Zamiast kurczaka można użyć  ryby. Jutro Aneta wykorzysta przepis dodając do bigosu dorsza. Pamiętać należy o jednym - nie przesadźcie z selerem bo może zdominować wszystkie smaki warzyw, a to już by nie było smaczne. 