Wydaje mi się, że odkryłem powód dla którego Dawid nie zamierza jak na razie przejść z etapu gęgania do etapu mówienia. On po prostu nie ma powodu inaczej się z nami porozumiewać, a wzorce czerpie z bajki dostępnej na kanale Mini-Mini "Ciekawski George". Opowieść o ciekawej świata małpce urzekła  Felka. Traktowałem ją jak każdą inną kreskówkę ale od jakiegoś czasu z przerażeniem dostrzegłem podobieństwa mojego potomka to owej małej naczelnej. George poznaje świat i zależności jakie nim rządzą z pomocą słuchu, wzroku i wszystkich dostępnych mu zmysłów. Nie potrafi się porozumiewać z resztą bohaterów bajeczki mową ale wszelkie gesty, pojękiwania i stęki w zupełności wystarczają by móc wyrazić siebie.  Szczęka mi opadła na podłogę gdy żona opowiedziała  scenę jak z "Ciekawskiego Georga", którą pięknie odegrał nasz syn. Dawid  jak na dwulatka przystało rozumie wiele i porozumiewanie się z nim jest dość łatwe. Przynieś to , przynieś tamto, idziemy do łazienki, chcesz pić, chcesz jeść ...te i inne podstawowe komendy Dawid łapie w mig i wykonuje z gracją. Aneta poprosiła więc Felka aby przekazał Siostrze informację. Młoda dama powinna się bowiem udać do kuchni celem pobrania napoju. Od lat mamy z tym problem u pierworodnej. Ciągle jej trzeba przypominać o koniecznym do życia spożywaniu płynów. Wiktoria jak meksykański kaktus dałaby pewnie radę i kilka tygodni bez wody przeżyć. Dawid udał się więc do pokoju Siostry. Z pomocą specyficznych ochów, achów, stęków, kwęków i gestów przedstawiających jego samego pijącego z kubeczka, wytłumaczył swojej siostrze, że Matka jej nogi z d... powyrywa jeśli się szanowna panienka nie zamelduje w kuchni za pięć sekund.  W tym momencie zobaczyłem oczami wyobraźni mojego syna występującego w odcinku wspomnianej kreskówki... Młody ewidentnie przeobraża się w naczelnego... Moi drodzy ! Ewolucja dotarła do końca swej drogi i z pomocą  Felka pokazuje, że nadchodzi nieubłaganie czas  powrotu  ludzi na drzewa ! 