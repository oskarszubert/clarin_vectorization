Do ciemnego Salonu cicho jak myszka wsunęła się przez uchylone drzwi ciemna i zgarbiona postać. W prawej ręce błysnął przedmiot, którym zabójca postanowił pozbyć się gospodarza domu. Właściciel posesji zdrzemnął się w fotelu nie spodziewając się tego, że to ostatni sen w jego życiu. Morderca stanął cicho nad swoją ofiarą a przedmiot w jego ręku błysnął po raz ostatni złowieszczo nad głową pana Schmitta. Na dole na Patio słychać było strzelający korek szampana. Goście bawili się na urodzinowym party i nie mogli usłyszeć zduszonego krzyku ofiary. ... Pan Zielnicki wiedział już prawie wszystko o gościach bankietu, na którym ktoś zabił jego przyjaciela z dzieciństwa i wiernego druha barona Schmitta. 2 godzinne śledztwo dało mu 90 procent pewności, że przyjaciel zginął w Salonie, a narzędziem zbrodni jest nóż znaleziony w basenie. Pozostało mu tylko dowiedzieć się kto popełnił tą przerażającą zbrodnię...Nie było to łatwe ponieważ wszystkie osoby w domu barona mogły to uczynić. Każda z nich miała motyw by pozbyć się szanowanego i lubianego ale przeraźliwie bogatego właściciela. Każda z nich prowadziła też swoje własne postępowania tak aby udowodnić winę drugiemu zanim policja i detektywi śledczy rzucą podejrzenia na nich samych. Zielnicki wiedział , że każdy z jego rywali robi wszystko by odsunąć winę od siebie. Śledztwo dobiegało końca , policja już wezwana była tuż tuż ... musiał dowiedzieć się pierwszy kto zabił Schmitta ! ... Horror w "Strefie Siostry" ? ...a gdzie tam , to gra dla dzieci 9+ jak informuje nas opakowanie. W dzieciństwie też grałem w podobną grę planszową o nazwie "Detektyw" więc jakoś nie mieliśmy oporów wychowawczych by w grę rodzinnie zagrać. Powyższe opowiadanko to wytwór mojej własnej chorej wyobraźni więc autorom gry nie można zarzucić, że straszy dzieci.  Wczoraj po uspaniu Felka na popołudniową drzemkę postanowiliśmy rozerwać się przy grze, którą Wiktoria otrzymała w paczce świątecznej. Strasznie skomplikowane na pierwszy rzut oka zasady choć intryga banalna. Pierwszą wstępną grę , która potraktowaliśmy jako trening wygrał Ojciec bezproblemowo. Ha ... Wiki od dawna wie, że przed Ojcem się nic nie ukryje, a zdziwione "...jak Ty to robisz Tato ? " często pada z ust zaskoczonej Siostry. Przyzwyczaiła się już do częstych sytuacji gdy Ojciec odpowiada na pytanie , które Siostra dopiero co postanowiła zadać, a nawet nie zdążyła :) Gra okazała się całkiem ciekawa choć jakoś nie do szaleństwa. Nic nie przebije jednak zwykłego Chińczyka. Za drugim razem mamuśka była bliska odkrycia kto popełnił  krwawą zbrodnię w Gabinecie. W zasadzie nie kto, a czym bo tylko tu Mamuśka popełniła mały błąd. Siostra radziła sobie całkiem zgrabnie. Pamiętam jeszcze jak się męczyliśmy ucząc jej zasad Chińczyka  lub gdy po 15 minutach z wyraźną nudą na twarzy porzucała fascynujący  świat Monopoly. Tym razem widać , że Siostra dojrzała do rodzinnych gier. Jednak kolejnej rundy już nie było bo... ... Z ciemnego pokoju wychyliła się mała twarzyczka. Cień padający na jej oczy spowodował , że Ojciec musiał mocno skupić wzrok by dostrzec ten inteligentny błysk w oku. Tak. Wszyscy odetchnęli z ulgą. To nie morderca czyhający na ich gardła ... z jego ust tuż po głębokim ziewnięciu rozległ się głos ... "Tata Ada". ...to Felek właśnie wstał z popołudniowej drzemki :) 