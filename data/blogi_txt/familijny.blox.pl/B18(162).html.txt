Jak to się stało, że przegapiłem ten film - nie wiem. Najważniejsze, że "Pachnidło" - film nakręcony na podstawie powieści Patricka Suskinda trafił w końcu na ekran naszego domowego kina. Jestem też już pewien tego, że muszę przeczytać także powieść bo obraz filmowy często zabija to co w duszy każdej książki tkwi. Byliśmy z Anetą pod ogromnym wrażeniem tego trudnego filmu. Po emisji rzuciłem się do komputera w poszukiwaniu informacji na jego temat. Szukałem potwierdzenia przemyśleń, które w trakcie oglądania dzieła Toma Tykwera przewalały się przez mój umysł.  Jednak każda recenzja czy opis filmu różnił się diametralnie od tego co widziałem na ekranie. Myślę, że dlatego powstał poniższy wpis. Uważam, że  w filmie chodzi o coś innego niż zobaczyło tak wielu...  UWAGA ! Jeśli chcesz ten film obejrzeć lub książkę na podstawie, którego go nakręcono przeczytać, odłóż czytanie poniższego tekstu na później. Nie chciałbym psuć Ci zabawy zdradzając sporo szczegółów. Główny bohater jest niechcianym dzieckiem, praktycznie skazanym na śmierć przez własną podłą matkę. XVIII wieczna brudna ulica Paryża nie chciała Jean-Baptiste Grenouille﻿'a na swoim łonie. Miał umrzeć na resztkach śmierdzących ryb jak reszta jego braci i sióstr. Jednak coś nie pozwoliło na to - dziecko przeżyło, a odrażająca matka odeszła w zapomnienie, kończąc swój epizod w jego życiu szybko i bezboleśnie.  Jak  każda sierota Paryża główny bohater trafił do specyficznego "domu dziecka". Ohydne miejsce skąd miał zostać sprzedany komuś kto mógł jego życie wykorzystać. Gdy osiągnął odpowiedni wiek musiał stawić się do pracy w fabryce śmierci garbarza sadysty, z której wydostać się można było jedynie nogami do przodu. Jednak okrutny świat ponownie się przeliczył - Jean-Baptiste Grenouille﻿ miał do spełnienia na tym padole jakąś ważną misję. Do piachu trafiają kolejne osoby z jego otoczenia dorabiające się na jego umiejętnościach, sile fizycznej i szczególnemu darowi losu - idealnemu rozpoznawaniu zapachów otaczającego go świata. Jean-Baptiste Grenouille﻿ przemierzał więc ponury Paryż - stolicę XVIII wiecznej  Francji, odkrywając powoli tajemnice własnego istnienia. Na brudnej ulicy poczuł nagle coś co spowodowało cała lawinę kolejnych zdarzeń. Absolutnie idealny zapach - zapach miłości. Miłość to coś czego nie zaznał przez całe swoje krótkie dotychczasowe życie. Pomiatany, opluwany, znienawidzony przez rówieśników i co najważniejsze  pozbawiony własnego zapachu  odmieniec  poczuł coś co spowodowało, że stał się szczęśliwy.  Niestety  zbieg okoliczności szybko pozbawił życia obiekt jego marzeń i fantazji.  Emiter cudownego zapachu - prześliczna  ruda dziewczyna z koszem żółtych śliwek, zmarła uduszona  jego własnymi rękami. Młodzieniec zrozumiał, że wraz z jej życiem ulotnił się w nicość cały cudowny zapach przynoszący mu szczęście, które  w tym mrocznym zaułku piekła był jak lampka świecąca jasnym światłem. Jean-Baptiste rozpaczliwie próbował ocalić ulatniający się wraz ze stygnącym ciałem ukochanej zapach - jednak na próżno. Miłość uciekła tak szybko jak niespodziewanie się w jego życiu pojawiła... To wydarzenie ukształtowało w bohaterze przekonanie, że celem jego życia jest odnalezienie sposobu na zachowanie zapachu miłości. Tak by już nigdy nie czuł się sam. W poszukiwaniu recepty trafił do perfumiarza, genialnie zagranego przez Dustina Hoffmana. Giuseppe Baldini﻿ zobaczył w nim łatwy sposób na zarobek dużych pieniędzy i sławę więc postanowił chłopcu pomóc. Jednak nie mógł go nauczyć techniki wydobycia zapachu z każdego jednego przedmiotu czy ciała. Jean Babtiste wiedział, że bez tego nie jest możliwe uzyskanie zapachu miłości z obiektu jego marzeń ...musiał szukać dalej... Poszukiwania  po wielu perypetiach i wielu ...morderstwach koniec końców się szczęśliwie dla Babtysty kończą. Jednak efekt końcowy nie jest dla niego zadowalający. Zrozumiał, że miłość której poszukiwał całe swoje krótkie i burzliwe życie ulotniła się wraz z duszą martwej, rudej piękności z ulic Paryża. Tamtego zapachu i uczucia już nie mógł odzyskać. Mimo, że dał ludzkości hipnotyczny eliksir miłości szalonej, pozbawiającej ich rozumu - nie był szczęśliwy. Mimo, że miał dzięki eliksirowi nad ludźmi pełnię władzy - nie był szczęśliwy. Mimo, że mógł wpływać na ich losy i zemścić się za swoje krzywdy - nie był szczęśliwy i postanowił umrzeć. Bo czym że jest życie człowieka nawet wielkiego w swoim geniuszu bez odrobiny miłości, uwielbienia, ciepła przytulonego  ciała i kojącego nozdrza zapachu. Jean-Baptiste Grenouille﻿﻿ wolał umrzeć byle by, ktoś choć przez chwilę uznał go za coś cudownego.  Tak się stało﻿. Został pożarty przez zahipnotyzowanych jego zapachem ludzi z ulicy, na której poczęło się jego marne życie. Ten jeden raz gdy oblał się  eliksirem miał swój zapach dzięki któremu był kimś istotnym dla innych. Dzięki temu ktoś go pokochał i zabił w akcie bezgranicznej miłości... Smutny i brzydki film ... gorąco go polecam. 