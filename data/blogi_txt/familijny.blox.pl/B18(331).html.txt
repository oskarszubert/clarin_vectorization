Szukaliśmy jakiegoś ciekawego pomysłu na wołową roladę. Trafił nam się kawał porządnej wołowiny, z której chcieliśmy zrobić coś dobrego. Podpytane baby na naszym lokalnym ryneczku podsunęły nam pomysł na staropolskie zrazy wołowe z kaszą gryczaną i grzybami. Gryka to nasza ulubiona kasza więc nie trzeba było Anety namawiać zbyt długo - pomysł okazał się pyszny. Co prawda na suszone grzybki musimy jeszcze poczekać z miesiąc lub dwa ale polska pieczarka zagrała swoją rolę wzorowo.  *Zrazy wołowe z kasza gryczaną*  wołowina na roladę - 4 plastry kasza gryczana - 50 g pieczarki - 50 dag cebula - 2 sztuki bulion - 300ml oliwa musztarda sól pieprz koncentrat pomidorowy - 2 łyżeczki czosnek polski - 2 ząbki pietruszka natka - kilka gałązek  Rozbijamy mięso przez folię. Przyprawiamy solidnie pieprzem i odrobiną soli.  Nacieramy każdy płat musztardą i odstawiamy do lodówki. Na oliwie podsmażamy pokrojoną drobno cebulę i starte na dużych oczkach pieczarki. Przyprawiamy pieprzem i solą. Cała wodą musi z pieczarek odparować. W tym czasie gotujemy kaszę gryczaną, którą następnie odsączoną dodajemy do pieczarek. Mieszamy masę dokładnie.  Na każdy płat mięsa rozkładamy porcję pasty grzybowo-gryczanej i zawijamy w roladę. Spinamy mięso wykałaczkami. Należy teraz zrazy obsmażyć z każdej stronie na dość dużym ogniu by szybko pozamykać pory mięsa. Przekładamy rolady do naczynia żaroodpornego.  Na pozostałym po smażeniu tłuszczu smażymy pokrojoną cebulę. Gdy piórka się ozłocą podlewamy całość bulionem i dodajemy 2 łyżeczki koncentratu pomidorowego oraz posiekaną natkę pietruszki. Gęstniejący sos możemy zatrzepać odrobiną mąki lub przetrzeć przez sitko duszoną cebulę. Zalewamy sosem zrazy i dusimy w piekarniku rozgrzanym do 180 stopni około 20 do 30 minut. Chociaż czas jest też zależny od jakości i części wołowiny, którą kupiliśmy. 