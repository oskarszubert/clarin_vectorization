Przepyszny paprykowy gulasz zwany z węgierskiego leczo to podstawowe danie w sierpniu gdy ilość papryki na ryneczku przyprawia o ślinotok jej wielbicieli. Należymy do owej grupy konsumentów więc nie mogło zabraknąć na blogu i tej potrawy. Polska wersja pysznego węgierskiego dania zbliżona jest bardziej do ratatouille ale w naszym domu odkąd pamiętam pyszny gulasz z papryki i swojskiej kiełbasy nazywany był leczo i niech tak zostanie.  *Leczo*  papryki różnokolorowe - 1 kg pomidory - 1 kg cukinia - 1 sztuka średniej wielkości cebula - 2 sztuki pieczarki - 40 dag kiełbasa - 30 dag parówki - 30 dag sól pieprz czerwona papryka - słodka lub ostra wedle upodobań koncentrat pomidorowy - ewentualnie 2 łyżki    W sporym garnku rozgrzewamy kilka łyżek oleju roślinnego. Wrzucamy na rozgrzany olej posiekane w piórka 2 cebule. Gdy zacznie się szklić dorzucamy do garnka pokrojone w plastry kiełbasy. Obsmażamy całość na sporym ogniu mieszając drewnianą łyżką. Do garnka należy teraz wkroić plastry pieczarek i piórka papryki.   Do zaczynających się dusić warzyw dorzucamy pokrojoną w kostkę cukinię. Ostatnim składnikiem będą pokrojone w dużą kostkę pomidory oraz pokrojone w plastry parówki. Zmniejszamy ogień i pozwalamy się gulaszowi dusić kilkanaście minut. Doprawiamy leczo papryką, solą i pieprzem. Jeżeli kolor wywaru byłby niezadowalający można go poprawić 2 łyżkami koncentratu pomidorowego ale nie jest to konieczne.  Leczo powinno się po zakończonym duszeniu przegryźć porządnie. Najlepiej całą noc ale kto tyle wytrzyma. Podajemy gulasz z pajdą świeżego domowego chleba - tak lubię najbardziej. 