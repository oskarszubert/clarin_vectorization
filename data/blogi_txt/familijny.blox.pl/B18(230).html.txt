Jedzmy ryby ! W zgodzie z powyższym hasłem dziś przepis na rybę po grecku. Podobno żaden Grek nie zna przepisu na rybę po grecku, a tradycyjna polska ryba w warzywach przyjęła taką nazwę całkiem przypadkowo. Ryba po polsku czy ryba po grecku? ...a czy to ważne? Ważne że ryba i do tego dobra :)  Rosyjski mintaj idealnie pasuje do naszej lekkiej potrawy rybnej z warzywami. Jak każda dorszowata -  posiada pyszne i delikatne białe mięso o specyficznym morskim aromacie. Poławiana przez rosyjskie kutry na Morzu Beringa ryba jest ciut droższa od ogólnie dostępnych jednak o niebo lepsza. Pamiętajcie mniej lodu, a więcej ryby świadczy o lepszej jakości tego co zjemy :)  *Ryba po grecku* filet mintaja 60-80 dag cytryna jajko bułka tarta olej marchewka 6 sztuk seler pół dużego pietruszka korzeń 2 sztuki por cebula groszek konserwowy koncentrat pomidorowy 120g sól pieprz kolorowy    Umyte dokładnie filety mintaja kroimy na spore kawałki. Nacieramy solą , kolorowym pieprzem i kropimy sokiem z cytryny. Odstawiamy do lodówki na godzinkę. Umyte i obrane marchewki, pietruszki i seler ścieramy na największych oczkach tarki. Białą część pora kroimy w talarki, a cebulkę siekamy drobno.  Kawałki ryby moczymy w jajku i panierujemy w bułce tartej. Smażymy je z obu stron na rozgrzanym oleju. Upieczoną rybę odkładamy na talerzyk. Następnie rumienimy posiekaną cebulkę i por. W złotej cebulce i pomidorowym koncentracie dusimy do miękkości starte warzywa i połowę puszki konserwowego groszku.  Doprawiamy całość solą i pieprzem.  W nasmarowanym oliwą naczyniu żaroodpornym układamy warstwami usmażone ryby i uduszone warzywa. Naczynie trafia do piekarnika na 10 minut gdzie w temperaturze 180 stopni łączą się nam wszystkie wspaniałe aromaty. W piekarniku już smażą się przepyszne ziemniaczki w ziołowej posypce z którymi możemy rybkę po grecku podać. Tak przyrządzona ryba jest też doskonała jako zimna przekąska na świątecznym stole. 