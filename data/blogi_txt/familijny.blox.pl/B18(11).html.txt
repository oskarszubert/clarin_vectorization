Sezon truskawkowy powoli dobiega końca. Szkoda że trwa tak krótko. Delikatny biszkopt z musem truskawkowym będzie nam przypominał wszystkie czerwcowe popołudnia gdy truskawki w różnej formie gościły na naszym stole. Jakoś nie potrafię się przekonać do marketowych "prześlicznych" truskawek o zapachu świeżego dezodorantu. Mamy więc już sporo zamrożonych polskich owoców. Ciasto najlepiej smakuje gdy mus zrobiony jest ze świeżych truskawek ale przypuszczam, że można będzie je można zrobić także z naszych zapasów w jakieś zimne, jesienne popołudnie.  Na razie cieszmy się smakiem świeżej polskiej truskawki w pysznym cieście z galaretką. *Biszkopt z musem truskawkowym*  mąka pszenna - 6 kopczastych łyżek cukier - 6 płaskich łyżek olej roślinny - 6 łyżek jajka - 3 sztuki proszek do pieczenia - 1 łyżeczka   truskawki - 65 dag serek homogenizowany waniliowy - 40 dag cukier puder - 3 łyżki jogurt naturalny - 20 dag galaretki truskawkowe - 3 sztuki Oddzielamy białka od żółtek. Białka ubijamy z odrobiną soli na sztywną pianę mikserem. Gdy piana zacznie się stawiać dosypujemy cukier ciągle ją ubijając na niskich obrotach. Kolej na żółtka. Dodajemy je po kolei do mieszanego  ręcznie  drewnianą łyżką ciasta.﻿ Kolejny składnik to olej, który dolewamy po łyżce. Na koniec dosypujemy porcjami przesianą mąkę wymieszaną z proszkiem do pieczenia. Biszkopt pieczemy w tortownicy około 30 minut w temperaturze 170 stopni. Po ostygnięciu ciasta odcinamy  jego wierzchnią skórkę garotą  (specjalny nóż strunowy - całkiem sprytne urządzenie)  Truskawki myjemy, usuwamy szypułki i około 50 dag miksujemy dodając serek waniliowy i jogurt. Całość uzupełniamy cukrem pudrem.  Dwie z trzech galaretek rozpuszczamy w 300ml wody. Kiedy galaretki zaczną tężeć dodajemy je do truskawkowej masy dokładnie mieszając. Tortownice wykładamy folią spożywczą wywijając jej brzegi na krawędzie formy. Wkładamy do niej biszkopt. Folia stworzy ciekawy wzór na bokach ciasta, a dodatkowo zabezpieczy nas przed wypłynięciem musu zanim nie stężeje do końca. Wylewamy na tak przygotowane ciasto pyszny truskawkowy mus.  Odkładamy ciasto do lodówki aż mus zgęstnieje na tyle by owoce, które na nim położymy nie utonęły w nim. Gdy mus będzie gotowy na wierzchu układamy połówki truskawek lub inne sezonowe owoce. Zalewamy całość trzecią tężejącą już galaretką, którą należy przygotować z ciut mniejszej ilości wody niż to zalecają na opakowaniu. Odkładamy ciasto do lodówki aż całkiem mus i galaretka stężeje, a ciasto smacznie się ochłodzi. 