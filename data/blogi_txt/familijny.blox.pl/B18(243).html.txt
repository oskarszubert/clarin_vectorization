Już niedługo polskie cudowne pomidory wrócą na kulinarną scenę. Sałatka z pomidorów i fety to doskonały, prosty sposób na zrobienie sobie dobrze w coraz przyjemniejsze i dłuższe dni. W połączeniu z mocno doprawionym chilli winegretem polskie pomidory pobudzą Was na wiosenno-letnie romantyczne wieczory sam na sam. To mogę zagwarantować.  *Sałatka z pomidorów i fety* pomidory - 2 duże sztuki ser feta  - 130g cebula 1 sztuka oliwa mieszanka chilli (lub jedna ostra mała papryczka) oliwki bez pestek dymka sól pieprz oregano świeże  Pomidor kroimy w grube kawałki a cebulę w piórka. Wrzucamy jedno i drugie do miseczki na 10 minut by sok z pomidorów lekko zmiękczył cebulę. Oliwki kroimy w paseczki i dodajemy do sałatki. Z 3 łyżek oliwy i jednej soku z limonki robimy w słoiczku winegret, który należy doprawić porcją chilli, szczyptą soli i odrobiną świeżo zmielonego pieprzu. Wlewamy rozmieszany energicznie w słoiczku sos do pomidorów. Delikatnie je mieszamy i wykładamy na talerzach.   Wystarczy już tylko przybrać całość posiekaną dymką i świeżymi listkami oregano. Usmażone na oliwie lub grillowane nad ogniem grzanki natarte czosnkiem będą stanowiły doskonały dodatek do sałatki. ...chyba, że jedno z partnerów nie lubi czosnku. Wtedy nam się romantyczny wieczór pełen figli może zamienić w wieczór z fochem. Więc z czosnkiem ostrożnie moi drodzy... 