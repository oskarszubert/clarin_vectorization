Postny barszcz z uszkami to tradycyjne polskie danie wigilijne. Wbrew reklamom znanej firmy produkującej zupy w proszku zróbmy go tradycyjnie, po polsku, z zakwasu. Nie z torebki jak raczyła nas pani z reklamy  poinformować. Tak całkiem na marginesie: nie mogę zrozumieć jak przecież dość poważna firma może próbować wciskać ludziom kit, że tradycyjne polskie zupy robi się z półproduktów instant. Taka reklama już nawet nie jest śmieszna...  Przygotowanie zakwasu buraczanego jest proste. Nawet prostsze niż na wielkanocny żurek, który już na blogu prezentowaliśmy.  *Zakwas buraczany*  buraki - 1,5 kg woda  - 1,5 litra czosnek polski - 6 ząbków sól - 1,5 łyżeczki  Buraki obieramy cienko i kroimy w wygodne dla pakowania w słoiki kawałki (plastry). Osoloną wodę należy przegotować i ostudzić. Czosnek obrany ze skorupek kroimy na połówki ząbków. W wyparzonych, czystych słoikach układamy kawałki buraków i czosnku. Zalewamy całość wodą tak aby buraki nie wystawały ponad powierzchnię wody i zamykamy szczelnie słoik. Przydatne są takie słoiki jak widzicie na zdjęciu ale zwykły zakręcany pokrywką także spełni swoją rolę. Zakwas buraczany będzie się kisił około siedmiu dniu. Powinniśmy go raz w międzyczasie otworzyć i usunąć gromadzącą się na powierzchni brudną piankę.  Celem przyspieszenia do 3-4 dni procesu kiszenia można użyć kawałka razowego chleba. Warto w tym miejscu zaznaczyć, że musi to być prawdziwie razowy chleb. To co możemy często kupić w sklepach pod nazwą razowy, koło razowego chleba nawet nie leżało na półce. Taki prawie razowy chleb może naszemu zakwasowi z buraków jedynie zaszkodzić więc lepiej sobie go darować i kisić bez. Przepis na pyszny barszczyk czerwony zrobiony na takim zakwasie już niedługo powinien się na blogu pojawić. Zapraszamy więc na nasz facebookowy profil lub polecamy zapisywać się na newsletter aby śledzić na bieżąco nasze wpisy. 