C.J. Daugherty ze swoją "Nocną Szkołą" ("Wybrani" - tytuł polskiego wydania) ma zamiar wskoczyć w puste miejsce pozostawione na półkach księgarni po "Harrym Potterze" i wampirach z sagi "Zmierzch". Jest o co zawalczyć, a była reporterka kryminalna postanowiła zmierzyć się z tym wyzwaniem. Czy jej się uda? Jestem tego ciekaw... tym chętniej ucieszyłem się z propozycji wydawnictwa Otwarte by zapoznać się z przedpremierowym egzemplarzem powieści C.J. Daugherty. Wydanie zapowiedziano w Polsce na 06 marca 2013 roku.Pierwsza część sagi rozpoczyna się  przedstawieniem nam głównej bohaterki Allie. Szesnastolatka mocno przeżywa zaginięcie ukochanego brata i nie potrafi sobie sama z tym poradzić. Kolejne szkoły, złe towarzystwo, bunt, chuligańskie wybryki - niewiele trzeba by kilkuletni trud  w wychowywaniu dziecka poszedł na marne. Rodzice Allie w desperackim akcie ratowania córki przed złem tego świata wysyłają ją do Akademii Cimmeria - tajemniczej szkoły gdzieś w głębi kraju. Kosztownej akademii dla trudnych ale nad wyraz zdolnych dzieci.Potężny budynek, mroczny las i ciekawe choć lekko sfiksowane towarzystwo zgromadzone w szkole z internatem po pierwszym szoku budzi w Allie coraz większa ciekawość. Stopniowo odkrywa coraz to więcej tajemnic tak budynku jak i uczniów, którzy w owej Akademii studiują. Robi się ciekawie z każdą kolejną odwracaną stronicą...Powieść czyta się lekko i trzeba przyznać, że wciąga od początku. Zbudowana jest tak by ciekawić. Subtelnie narastające napięcie powoduje, że w każdą wolną chwilę łapie się książkę by pochłonąć kilka kolejnych stron. Tekst nie nudzi skomplikowaniem.  C.J. Daugherty nie stosuje w nadmiarze tego wszystkiego co znamy z lekcji literatury. Opisy miejsc i bohaterów są proste. Wymagają tym samym od nas sporej dawki wyobraźni - nie każdy autor potrafi bowiem słowem opisać wnętrza i postaci tak jak robił to Umberto Eco w "Imię róży". Specjalnie wspominam tą potężną powieść kryminalną. Trudno  będzie bowiem zaskoczyć intrygą kryminalną, która się w "Wybranych" przed Waszymi oczami pojawi jeśli wychowaliście się na słowie i umiejętnościach budowania napięcia mistrza Eco....no tak przesadzam... porównywanie tych dwóch pozycji nie ma sensu... "Wybrani" są przeznaczeni na zupełnie inny rynek odbiorców. Współczesna powieść ma być lekką i łatwą w odbiorze opowieścią o nas samych. Bajką o naszych marzeniach, skrytych pragnieniach i tym wszystkim czego nigdy sami nie doświadczymy. C.J. Daugherty i powieść "Wybrani" spełniają te oczekiwania. Uważam że autorka ma szansę zagościć na salonach odwiedzanych przez Joanne Kathleen Rowling i Stephenie Meyer. Jej saga powinna się dobrze sprzedać i ustanowić kolejny po przygodach Pottera i słynnej Belli rekord popularności. Książka będzie na pewno świetnym prezentem dla nastolatek. Dorastających, przeżywających pierwsze poważne miłości, zbuntowanych, mających dość swoich rodziców, balansujących już na granicy dorosłości ale będącymi jeszcze małymi dziewczynkami z problemami. Żonie kolejne części chyba też sprezentuję bo powieść wciągnęła ją od pierwszych stron, a powyższa recenzja felieton jest inspirowana przede wszystkim jej opiniami. Jest coś ciekawego w historii o Allie. Jeszcze nie wiem tak do końca co ale ...zaczekam  na kolejną odsłonę "Wybranych" autorstwa C.J. Daugherty. BTW moja doświadczona nauczycielka języka polskiego z liceum pytana przez nas co czyta w wolnych chwilach, wymieniała wszystkie najznakomitsze gwiazdy światowej literatury których dzieła musieliśmy wałkować na lekcjach. Dodała jednak kilka lekkich pozycji czytanych, dla jak to mówiła: odpoczynku. Myślę, że "Wybrani" mogą właśnie być taką lekką przerwą w naszym całkiem poważnym życiu.﻿ 