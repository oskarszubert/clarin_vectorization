Szpinak od czasu gdy oświadczyłem, że mi smakuje rozpoczął intensywną zimową kampanię w naszym domu. Co rusz jem szpinak! ...i dobrze bo zdrowy, a skoro się do niego przekonałem można korzystać. Tym razem trafił do tarty. Aniołek zadbał w tym roku by pod choinkę trafiła wymarzona przez Mamuśkę forma do tego rodzaju ciasta. Tarta więc pewnie nie jeden raz się na naszym blogu pojawi, a dziś przepis na tartę ze szpinakiem.  *Tarta ze szpinakiem*  mąka pszenna szklanka masło 8 dag jajko  łyżka zimnej wody łyżeczka soli forma o średnicy 24cm   0,5kg szpinaku mrożonego brykiet czosnek 3 ząbki jajka 2szt 15 dag sera żółtego pomidor cebula masło łyżka pieprz sól    Mąkę przesiewamy przez sitko na stolnicę i dodajemy pokrojone w kostkę, dobrze schłodzone masło. Pozostaje jeszcze dodać jajko, sól i możemy ciasto wyrabiać. Dolewamy po chwili łyżkę zimnej wody i intensywnie zagniatamy. Owijamy kulkę ciasta folią i odkładamy do lodówki.  Możemy przygotować farsz ze szpinaku. Na patelni rozgrzewamy masło i smażymy na nim pokrojony drobno czosnek. Gdy tylko czosnek się lekko ozłoci dodajemy na patelnię szpinak. Przesmażony czosnek gorzknieje więc należy uważać. Doprawiamy uduszony na maśle szpinak solą i pieprzem. Dorzucamy do masy dwa całe jajka i intensywnie mieszamy aż się  zetną i połączą równomiernie ze szpinakiem.  Ciasto wałkujemy do średnicy formy i układamy je wewnątrz pilnując by cała forma była wypełniona po brzegi. Całość nakłuwamy w wielu miejscach widelcem. Na rozłożone ciasto układamy folię aluminiową i wypełniamy formę grochem lub fasolą. Ciasto nam się dzięki temu nie podniesie i będzie równe. Pieczemy tartą w piekarniku rozgrzanym do 200 stopni około 20 minut. Po wyciągnięciu ciasta z piekarnika, usuwamy folię  z grochem/fasolą i wypełniamy tartę przygotowanym farszem ze szpinaku. Na wierzch układamy pokrojony w  plastry pomidor i cebulę posiekaną w piórka. Ścieramy na wszystko żółty ser i wkładamy ponownie do piekarnika na około 10 minut. Tyle potrzeba czasu by ser się rozpuścił i zapiekł. Tartę ze szpinakiem podajemy z sosem pomidorowym lub nawet z najzwyklejszym ale dobrym jakościowo ketchupem. Niebo w gębie ! 