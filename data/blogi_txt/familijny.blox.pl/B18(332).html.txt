Wiosna płata nam w tym roku figle z temperaturą. 10 stopni pod koniec maja to już lekka przesada. Mamy na to sposób - rozgrzewająca zupa cebulowa na białym winie z pyszną chrupiącą bagietką i rozpływającym się Bursztynem. Taki prawie francuski przysmak w polskiej domowej kuchni.  *Zupa cebulowa*  cebula - 1,20 kg czosnek polski - 2 ząbki bulion - 1 litr liść laurowy ziele angielskie gałka muszkatołowa sól pieprz wino białe wytrawne - 200ml tymianek  bagietka ser Bursztyn brązowy cukier - 2 łyżeczki miód - 1 łyżeczka oliwa masło  Na patelni rozgrzewamy oliwę z oliwek. Do rozgrzanej oliwy dodajemy łyżkę masła i smażymy na złoto posiekaną w piórka cebulę. Do rumieniącej się wyciskamy dwa ząbki czosnku polskiego i pomagamy jej osiągnąć odpowiedni kolor brązowym cukrem i łyżeczką miodu. Złocista cebulka da nam znać, że czas na wino, które redukujemy i wzbogacamy po chwili bulionem oraz przyprawami. Gotujemy całość około 15 minut doprawiając porządnie solą, pieprzem i odrobiną gałki muszkatołowej. W tym czasie możemy przygotować sobie bagietki. Należy bułkę pokroić na kromeczki i obsmażyć  na kilku kroplach oliwy. Podsmażone grzanki nacieramy  czosnkiem. Gotową zupę nalewamy do sufletówek, na wierzch kładziemy grzanki. Całość posypujemy bogato startym Bursztynem i zapiekamy w gorącym piekarniku aż ser pięknie się rozpuści lub zapiecze. Jak kto lubi. Całkiem dobre danie. Szczególnie nasączone zupą bagietki z chrupiącą skórką i specyficznym aromatem polskiego sera robią piorunujące wrażenie. ... ...w tajemnicy przed żoną powiem Wam jednak, że  tradycyjna polska zupa cebulowa, taka gęsta na śmietanie, robi na mnie dużo większe wrażenie niż ten francuski delikates na winie ale o tym sza.... 