W końcu zima. Zasypało Dąbrowę Górniczą po pas. Skoro w końcu aura zdecydowała się dać nam trochę śniegu, warto sobie zrobić sałatkę zimową. Do lata i smaku prawdziwych polskich pomidorów daleko ...oj daleko. Z sentymentem wspominając każdego zimowego dnia aromat tego przepysznego warzywa robimy sobie co jakiś czas sałatkę pomidorową z pomidorków koktajlowych. W zasadzie już tylko one mają choć odrobinę tego co ma dojrzały w mocnym słońcu polski pomidor. Dodatek perłowej cebulki i oleju lnianego tworzy nam z nich doskonałą zimową sałatkę.  *Sałatka zimowa* pomidorki koktajlowe - garść cebulka perłowa z zalewy octowej - 2 łyżki ser feta 125g olej lniany bazylia suszona sól pieprz Pomidorki kroimy w połówki. Odsączamy z zalewy octowej 2 łyżki perłowej cebulki. Ser kroimy w niedużą kostkę. W słoiczku mieszamy olej i ocet z cebulki w stosunku 2:1 W klasycznym sosie z oliwą użyłbym 3 łyżek tłuszczu ale olej lniany ma mocny charakterystyczny, lekko orzechowy smak, który nie powinien zdominować sałatki.   Doprawiamy sos solidnie solą, świeżo zmielonym pieprzem, suszoną bazylią i energicznie mieszamy wstrząsając zakręconym słoiczkiem. Polewamy dressingiem wymieszane pomidorki z cebulką i serem feta. Podajemy z pajdą razowego, słonecznikowego chleba. 