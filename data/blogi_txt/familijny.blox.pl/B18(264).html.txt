Kolejny świąteczny przepis. Tym razem na śledzie. Bez śledziowych sałatek sobie żadnych świąt nie wyobrażam. Tradycyjne śledzie w oleju urozmaiciliśmy w tym roku żurawiną i goździkami. Słodycz żurawiny zdziałała cuda - tak przygotowane śledzie są pyszne!  *Śledzie z żurawiną*  śledzie a'la Matias - 60 dag żurawina suszona - 15 dag cebula - 4 szt olej goździki ziele angielskie pieprz czarny liść laurowy    Śledzie moczymy w zimnej wodzie. Długość moczenia zależy od tego jak słone kupimy filety i jaki smak preferujemy. Słyszałem, że śledziki moczą się czasami nawet całą noc. My ten proces przyspieszamy maksymalnie. Co jakiś czas podmieniając zimną wodę. W maksymalnie 45 minut śledzie będą gotowe do dalszej obróbki.  Cebulę siekamy drobniuteńko, a żurawinę zalewamy gorącą wodą i moczymy kilka minut. Filety śledziowe kroimy na mniejsze, wygodne kawałki. W litrowym słoiku układamy składniki warstwami.﻿Cebulka - żurawina - 3 goździki - kilka ziaren pieprzu i ziela angielskiego - liść laurowy - śledzie i tak aż wypełnimy słoik.   Na koniec powoli zalewamy śledzie olejem i odstawiamy zakręcony słoik do lodówki na dobę lub dwie. 