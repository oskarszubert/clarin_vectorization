Kluski śląskie są bardzo popularne. Prosta potrawa z ziemniaków była przede wszystkim tania, a już samo to było bardzo ważne dla miejscowej ludności. Typowo robotniczy region polski przoduje do dziś we wspaniałych przepisach na tanie domowe jedzenie. Jest skąd czerpać pełnymi garściami. Śląska kuchnia zawsze była prosta, pożywna i niedroga.   Przepis na tradycyjne guminklyjzy podawałem jakiś czas temu. Przyszedł czas na drugi rodzaj klusek śląskich. Kluski śląskie czarne, szare lub czorne stanowiły dla mnie zawsze większą wartość niż białe kluseczki tak popularne w naszym kraju. Specyficzny kolor i  bardziej ziemniaczany﻿ smak, idealnie komponuje się z modrą kapustą i roladą śląską.  Tak robi je mój ojciec: *Kluski śląskie - szare*  ziemniaki 2kg sól mąka ziemniaczana - ewentualnie  Przepis banalny, a daje pyszne efekty. Ilość ziemniaków zależna jest od tego ile kluseczek chcemy zrobić. Przepisy zalecają stosunek 3:1 jednak ojciec od lat stosuje zasadę 1:1. Jedna część surowych tartych ziemniaków, jedna część ugotowanych. Zawsze mu wychodzą idealne byle tylko starte ziemniaki zostały solidnie odciśnięte z płynu. Jeden kilogram ziemniaków gotujemy w osolonej wodzie po uprzednim cienkim obraniu lub w łupinkach. Drugi kilogram również obrany ścieramy na małych oczkach tarki. Utarte ziemniaki wrzucamy do siateczki zrobionej z gazy lub tetrowej pieluchy. Musimy je dokładnie pozbawić wody. Wyciskamy z ziemniaków ostatnie soki do przygotowanej miseczki. To co wyciśniemy jest ważne. W wodzie znajduje się naturalna skrobia, która nam ciasto na kluski pięknie zagęści.  Musimy jedynie odczekać chwilę po wyciskaniu ziemniaków i zlać ostrożnie wodę z pojemnika. Pozostały na dnie i ściankach osad należy dodać do ziemniaków.  Ugotowane ziemniaki miażdżymy przez praskę lub w inny sposób robimy z nich jednorodną masę. Do ugniecionych ziemniaków dodajemy odciśnięte z wody surowe ziemniaki i naturalną skrobię z pojemnika. Mieszamy ciasto dokładnie doprawiając solą do smaku.  Każdy ziemniak jest inny i w nie każdym jest wystarczająca ilość skrobi. Można to łatwo sprawdzić krojąc surowego ziemniaka na pół. Jeśli ziemniak łatwo się skleja oznacza to sporą ilość skrobi  w tym gatunku. Jeśli ciasto wychodzi nam zbyt rzadkie nie bójmy się dodać łyżki lub dwóch ziemniaczanej mąki. Kluski na tym nie ucierpią. Kluski śląskie czarne nie są tak elastyczne jak ich białe koleżanki. Gotowanie ich jest z tego powodu ciut trudniejsze i wymaga naszej uwagi. Na osoloną wrzącą wodę wrzucamy odpowiednią dla garnka ilość klusek. Od razu mieszamy wodę drewnianą łyżką by kluski się nam nie skleiły i nie przywarły do dna. Kluska czarna  potrafi się rozgotować więc obserwujmy wodę - gdy zacznie się robić mętna warto jedną z klusek sprawdzić. Przecinamy ją na pół. Jeśli jest ugotowana wyciągamy resztę klusek z wody.  Kolor  jest zależny od rodzaju ziemniaków. Niektóre ziemniaki po starciu ciemnieją tak szybko jak jabłka. Z nich uzyskamy idealną czarną kluskę. Inne nie czarnieją tak szybko, a czasami wcale. Jednak specyficzny smak tartego surowego ziemniaka będzie tak samo dobry czy kluska ściemnieje czy nie. 