W tegoroczne święta na naszym rodzinnym stole konkurować będą dwa rodzaje śledzi w oleju. Z suszonymi pomidorami i z suszoną śliwką. Pierwsze przed Państwem wystąpią śledzie w oleju z suszonymi pomidorami.   Jakiś czas temu przy przygotowywaniu jakiegoś makaronu użyliśmy suszonych pomidorów i zostały one już w familijnej kuchni. Używamy pomidorów kupowanych bez zalewy. Według nas takie są najlepsze i zachowują w sobie najwięcej włoskiego słońca. Połączenie włoskich suszonych pomidorów i tradycyjnego świątecznego śledzia w oleju okazał się doskonałym pomysłem.  *Śledzie w oleju z suszonymi pomidorami*  śledź a'la Matias - 5 sztuk cebula - 2 sztuki suszone pomidory - 4 sztuki ziele angielskie - 4 sztuki liść laurowy - 4 sztuki olej roślinny  Śledzie moczymy w czystej zimnej wodzie jakies 20 minut i kroimy w wygodne kawałki. Cebulę obieramy i siekamy drobno w kostkę. Pomidory suszone kroimy na mniejsze części. W wyparzonym słoiczku układamy warstwy: cebulka, śledzie, pomidory, 2 sztuki liścia laurowego, 2 ziarenka angielskiego ziela, cebula, śledzie, pomidory itd.  Całość zalewamy olejem roślinnym pod wieczko. Słoik zamykamy i odstawiamy do lodówki na dobę lub dwie. 