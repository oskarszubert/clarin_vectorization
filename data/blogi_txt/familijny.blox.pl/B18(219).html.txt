Kolejny przepis na dietetyczne danie, które w ramach diety Vitalia przygotowywała sobie Aneta. Całkiem dobra rolada jajeczna z makrelą wędzoną. Przepis zainspirowany roladą ze słynnego bloga Dietetycznie Siostro troszkę przez Mamuśkę urozmaicony ale równie pyszny co oryginał.  *Rolada jajeczna z makrelą*  makrela - 1 szt papryka czerwona - 1szt ogórek kiszony - 1 szt czerwona cebula - pół sztuki jajka - 4 szt natka pietruszki - 1 łyżka koperek - 1 łyżka soda oczyszczona - pół łyżeczki bazylia - pół łyżeczki czosnek granulowany - pół łyżeczki papryka słodka  - 1 łyżeczka sól    Makrelę obieramy i usuwamy ości. Paprykę pieczemy w piekarniku aż skórka łatwo będzie odchodzić. Razem z innymi warzywami kroimy w drobniutką kostkę i mieszamy z mięsem ryby. Dodajemy natkę, koperek i mocno zagniatamy masę. Do smaku dodajemy sól i połowę łyżeczki papryki czerwonej mielonej. Rozdzielamy żółtka od białek. Białka ubijamy z odrobiną soli na sztywną pianę. Żółtka ucieramy doprawiając bazylią, papryką słodką (połową łyżeczki) i granulowanym czosnkiem.﻿ Do jajecznej masy dokładamy powoli mieszając pianę z białek. Blaszkę (dno: 32cm x 21cm x 6cm )wykładamy papierem do pieczenia. Wylewamy na niego masę jajeczną i pieczemy około 10 minut w piekarniku rozgrzanym do 200 stopni. Należy uważać by tego nietypowego omletu nie zrumienić zbyt mocno. Musi być elastyczny by łatwo się zwinął w roladę.  Na jajecznym placku rozsmarowujemy makrelową pastę i zwijamy placek w roladę. Zawijamy w folię aluminiową i odkładamy do lodówki. Roladę podajemy na zimno. W przepisie dietetycznych sióstr pisze, że można ją podawać z chrzanem. Ja ją jadłem z sosem musztardowo- koperkowym z IKEI i była przepyszna. 