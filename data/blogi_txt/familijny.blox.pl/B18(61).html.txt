Jak już stali czytelnicy wiedzą mamy na blogu sekcję kuchni regionalnej gdzie staramy się zebrać jak najwięcej przepisów tworzących tak zwaną kuchnię polską. Dzisiejszy przepis zainspirowany został programem Magdy Gessler, w którym to z pomocą gołąbków z ziemniakami rozkręciła pani Magda restaurację w Jaśle. Starałem się znaleźć jakąś historię wspomnianej potrawy i mam kłopot.  Jeżeli czyta nas ktoś z tego pięknego regionu prosimy o jakieś informację bo potrawa jest PRZEPYSZNA. Nawet bym nie wpadł, że można tak podać gołąbki. *Gołąbki z ziemniakami*  ziemniaki - 2kg cebula - 3 sztuki olej majeranek sól pieprz jajko kasza manna - 3 łyżki  Przepis został odrobinę zmodyfikowany ale gdy, mam taką nadzieję, odezwie się ktoś z Jasła lub okolic zrobimy wersję jak najbliższą oryginałowi. Cebulkę siekamy drobno i podsmażamy na oleju aż uzyskamy piękny, złoty kolor. Obrane ziemniaki ścieramy na tarce, podobnie jak na placki ziemniaczane. Zbieramy masę w pieluszkę tetrową lub gazę i mocno odciskamy nadmiar wody. Mieszamy surowe ziemniaki z cebulą i jajkiem. Doprawiamy całość solą, pieprzem i majerankiem. Podsypujemy 3 łyżkami kaszy mannej.  Kapustę gotujemy w całości  w osolonej wodzie. Przed gotowaniem wycinamy głąb. Stopniowo obieramy ugotowane liście kapusty. Zawijamy w nich farsz ziemniaczany i układamy w brytfance.   Na dnie brytfanki warto ułożyć kilka nieugotowanych pierwszych liści z kapusty by gołąbki się nie przypaliły od spodu. Gołąbkom wystarczy już tylko około 30 minut duszenia w przygotowanym sosie. Sosy do duszenia stosujcie wedle uznania. Ciekaw jestem jaki sos używały gospodynie na Podkarpaciu?  My dusiliśmy gołąbki  w pysznym sosie śmietanowym na wędzonce. Rewelacyjna potrawa - uwierzcie mi na słowo. 