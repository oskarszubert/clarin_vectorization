Jajecznica - wydawać by się mogło, że to najprostsza z możliwych potraw. Czasami to jedyna rzecz jaką potrafi zrobić facet w kuchni. Niestety wcale nie jest powiedziane, że jajecznica zrobiona byle jak może się stać przyjemnością na śniadaniu lub kolacji. Panowie - nie wystarczy utłuc jajek na patelnię :)  Do przyrządzenia jajecznicy na boczku z pomidorem potrzebujemy: *Jajecznica na boczku z pomidorem*  20dag chudego boczku pomidor cebula 5 jajek sól pieprz  Najważniejsze jest przestrzegać kolejności. Skwarki boczku muszą być chrupiące. Cebulka złocista dająca najlepszy aromat. Kawałki pomidora nie mogą się nam rozpuścić, a jajka muszą być odpowiednio ścięte. Tak więc: 1. Boczek kroimy w drobną kostkę i smażymy na patelni z odrobiną oleju roślinnego by się nam nie spiekły na węgle. Gdy skwarki boczkowe zaczynają nam na patelni wariować jak popcorn dostajemy sygnał by przejść do kolejnego etapu. 2.Pokrojona drobno cebula trafia do boczku. Smaży się na małym ogniu aż osiągnie odpowiedni kolor.  3. Pomidor krojony na niezbyt duże ale i nie za małe kawałki trafia na patelnię. Podsmażyć się winien tylko chwilkę. Nie powinien puścić zbyt dużo soku bo szlag trafi poprzednie etapy. Boczek zmięknie a cebula znów nasiąknie wodą. Powinien w zasadzie  osiągnąć tylko odpowiednią temperaturę całości. 4. Rozbijamy na patelnię jajka. Solimy i pieprzymy do smaku. Od tego momentu nie możemy spuścić z patelni oka. Jeśli będziemy smażyć za krótko w jajecznicy będziemy mieć mało apetyczne gluty. Jeśli za długo całość stanie się sucha i równie nieapetyczna. Jest to też jedyny moment by móc spróbować czy aby soli i pieprzu jest odpowiednia ilość.  Jajecznicę podajemy gorącą na przykład z grzankami natartymi czosnkiem i posmarowanymi świeżym masłem. Tak przyrządzona jajecznica na boczku wymiata. Sposób ten stosuję od kawalerskich czasów i niezmiennie działa ;) 