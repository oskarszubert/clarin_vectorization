Niedzielne południe w naszym domu wypełnił całkiem dla nas nowy ale ciekawy i zaskakująco dobry smak. Cytrynowy pieczony kurczak z pysznym dietetycznym ryżem z warzywami i czerwoną kapustą pojawił się na dietetycznym obiedzie Anety.  Nasz obiad różnił się w zasadzie tylko jednym składnikiem. Na talerzu moim i dzieciaków pojawiło się pyszne ziemniaczane puree. Jednak gdy spróbowałem ryżu z warzywami spokojnie mógłbym się z Mamuśką na talerze zamienić. Wracając jednak to głównego bohatera tego wpisu - mięso kurczaka poddane cytrynowej terapii okazało się całkiem smaczne i warte Waszej uwagi.  *Cytrynowe pałki kurczaka*  pałki kurczaka 8 sztuk cytryna starta skórka cytryny - 1 łyżeczka czosnek 6 ząbków łyżka oliwy pół szklanki wody bazylia lub oregano suszone tymianek świeży papryka czerwona suszona pieprz sól    Pałeczki kurczaka obrane ze skóry nacieramy solidnie solą, pieprzem i innymi przyprawami. Każdą należy przyprawić także startą skórką cytryny. Układamy je w naczyniu żaroodpornym polewamy łyżka oliwy z oliwek, a dno przykrywamy połową szklanki wody. Do naczynia na mięso trafiają jeszcze pokrojone ząbki czosnku, gałązki tymianku  i plasterki cytryny. Naczynie trafia do piekarnika rozgrzanego do 200 stopni na około godzinę.   Pod koniec zdejmujemy pokrywę, a z mięsa usuwamy czosnek i cytrynę by się nie spaliły. Odkryte pałki nabiorą rumianego koloru, a ewentualnie przypalony czosnek nie załatwi nam mięsa goryczą. 