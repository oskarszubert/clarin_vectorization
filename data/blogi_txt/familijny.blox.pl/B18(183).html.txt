Przepisów na pierś kurczaka znajdziecie już na naszym blogu sporo. Dziś do sekcji pierś kurczaka dołączamy kolejny. Tym razem delikatną pierś kurczaka nafaszerujemy pysznościami. Słodka żurawina i aromatyczne pistacje połączone kremowym serem pleśniowym gorgonzola w delikatnym i soczystym mięsie. Pyszne danie podane na mocno czosnkowym szpinaku z pieczonymi, mocno ziołowymi kartofelkami. Boskie...  *Pierś kurczaka faszerowana* filet kurczaka pojedyńczy - 3 sztuki gorgonzola - 200 g żurawina suszona - 3 łyżki pistacje - 100 g jajko bułka tarta sól pieprz Filety myjemy i osuszamy papierowymi ręcznikami. Nacieramy solidnie solą oraz pieprzem. Nacinamy mięso wzdłuż tworząc głęboką kieszonkę, którą wypełnimy farszem.  Żurawinę moczymy około 5 minut natomiast  pistacje obieramy ze skorupek i miażdżymy w płóciennym woreczku. Mają być pokruszone na drobne kawałki ale nie starte na mączkę. Gorgonzolę kroimy w grubsze plasterki i wkładamy do kieszonek przygotowanych w każdej piersi z kurczaka. Kieszeń wypełniamy pomieszanymi z odsączoną żurawiną pistacjami. Zamykamy pierś kurczaka wykałaczkami na tyle szczelnie by ser z nich podczas pieczenia nie wypłynął. Obtaczamy przygotowane piersi w jajku i bułce tartej i smażymy na patelni z każdej strony na rumiano. Wystarczy już tylko wrzucić tak przygotowane faszerowane piersi do brytfanki i tuż przed podaniem podgrzać je przez 5 minut w piekarniku rozgrzanym do temperatury 200 stopni. 