Przepis na smalec byłby zbyt prosty więc dzisiejszy dodatek do chleba jest nieco bardziej urozmaicony. Smarowidło przygotowane ze słoniny, dobrej jakości boczku i doskonałej, aromatycznej kiełbasy toruńskiej pojawiło się w naszej lodówce za sprawą Anety.  Zachciało mi się czegoś tłustego i antydietetycznego ... niejeden fanatyk zdrowego żywienia rzekłby - trucizny i zapychacza żył.  Supermarkety pełne są różnych produktów o wdzięcznych nazwach - smarowidła staropolskie, babuni i inne mające przypomnieć nam, że tak się kiedyś jadało. Jeszcze ciepły ciemny chleb, kiszony ogórek i szczypta soli. Niestety to co w kupnych słoikach się znajduje może czasami wzbudzić  obrzydzenie gdy jakimś cudem dowiemy się czego producent użył do stworzenia swojego smarowidła. Zróbmy je więc sami - wyjdzie pewnie taniej, a na pewno zdrowiej. *Smarowidło do chleba*  słonina - 60dag boczek wędzony - 30dag kiełbasa toruńska - 35dag cebula - 1szt czosnek polski- 3 ząbki majeranek pieprz sól  Słoninę kroimy w drobną kostkę i topimy w garnuszku na niewielkim ogniu. Zwróćcie uwagę na kolor kupowanej słoniny - powinna być idealnie biała. Różowawe słoniny są może tańsze ale są kiepskiej jakości, a przy topieniu skwarki tańcują po całej kuchni od nadmiaru wody. Boczek i kiełbasę mielimy w maszynce do mięsa lub siekamy drobno. Zdejmujemy garnek z ognia i dorzucamy przygotowaną mięsną masę do wytopionego smalcu. Cebulę siekamy w drobna kostkę i ona również trafia do garnka. Smarowidło wraca nad palnik.  Mieszamy dokładnie całość drewnianą łyżką by mięso nie przywierało do dna garnka. Gdy cebula się zeszkli przyprawiamy smarowidło pieprzem, majerankiem i ewentualnie solą. Zdejmujemy znów garnek z ognia by na koniec dorzucić posiekany drobno czosnek.  Po ostudzeniu przelewamy smarowidło do odpowiedniego pojemnika i zostawiamy na kilka godzin do skrzepnięcia. 