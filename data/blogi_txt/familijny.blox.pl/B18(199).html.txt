Popularność amerykańskiej wersji grilla w Polsce z roku na rok rośnie. Dostępność tak urządzeń jak i produktów, które w ten sposób możemy przygotowywać jest już tak duża, że grillować może każdy. Uwielbiam te wszystkie karkówki, kiełbaski, warzywa podawane prosto z grillowej kratki na mój talerz. Dobre piwo, kontakt z naturą, uroczy zachód słońca, nie powtarzalny aromat potraw ... nawet komary mają w taki wieczór swój tajemniczy urok.Grill to wynalazek tak stary jak ludy pierwotne i ich odkrycie właściwości ognia. Jednak pierwsze  podręczne tego typu urządzenia wymyślili bodajże Grecy. W kulturze współczesnej grillowe boom zapoczątkowali amerykanie po drugiej wojnie światowej, której klasa średnia w ten sposób relaksowała się za miastem﻿ po tygodniu ciężkiej pracy. Grill to także świetne urządzenie pomagające w tworzeniu kulinarnych majstersztyków. Pieczone nad rozżarzonym drzewnym węglem mięso nabiera niebiańskich aromatów. Nigdy nie uzyskamy tych efektów poddając je obróbce w zwykłym piecu gazowym, na patelni czy w mikrofalówce. Urok pieczonego na wolnym powietrzu mięsa czy warzyw jest wprost nieoceniony.  Zazdroszczę od dawna ludziom mającym możliwość grillowania we własnym przydomowym ogrodzie. Każdy obiad latem mogą wzbogacać o ten rodzaj przygotowanych posiłków. Jako mieszkaniec centrum miasta i typowego blokowiska takich możliwości nie posiadam. Choć czy aby na pewno ?Okres wakacji to także okres typowo polskiego balkonowego grillowania. Nie potrafię zrozumieć nikogo kto mieszkając w wielorodzinnym budynku jest wstanie wpaść na pomysł rozpalenia grilla na własnym balkonie. Egoizm takich osób jest żałosny. Grill to nie tylko wspaniałe mięsa i posiłki. To także zagrożenie pożarowe, a co najważniejsze sporo tłustego dymu. Nie wyobrażam sobie abym mógł mojemu sąsiadowi załatwić na cacy wieczór. Nie potrafiłbym gęstej chmury dymu z mojego grilla na balkonie wprowadzić do jego mieszkania tylko dlatego, że nie chciało mi się wyjechać za miasto lub do miejsca w parku na grilla specjalnie przygotowanego. Tak samo nie potrafię zrozumieć ludzi, którzy na publicznych plażach w samym środku opalających się i relaksujących ludzi rozpoczynają typowo polskie grillowanie. Niestety wiele się musimy jeszcze uczyć. Tak kultury osobistej jak i normalnej ludzkiej empatii, która by nam nie pozwoliła dopuścić do tak prymitywnych, idiotycznych zachowań i sytuacji.Polacy ! Nie róbmy grillem wiochy !﻿ 