Moje zdanie w temacie sześciolatków, które obowiązkowo mają być wysyłane do nieprzygotowanych na to szkół i w ręce nieprzygotowanych do to pedagogów, mogliście poznać we wpisie "Szkoła sześciolatków". Od tamtego czasu ruch społeczny pobudzony  bezmyślną decyzją władz, zebrał odpowiednią ilość podpisów pod wnioskiem o przeprowadzenie ogólnonarodowego referendum i przygotował raport "Szkolna rzeczywistość 2013/14" dostępny w tym oto pliku pdf.  Niestety dochodzą mnie słuchy, że marszałkini sejmu Ewa Kopacz zdjęła z porządku obrad głosowanie ws. wspomnianego referendum. Zrobiła to na wniosek posłów PO. Jak widać władza przestraszyła się konstytucyjnego przywileju obywateli jakim jest referendum. Platforma Obywatelska już raz wyrzuciła do śmieci tysiące podpisów, które z własnej inicjatywy zbierała. Referendum ws. Jednomandatowych Okręgów Wyborczych nie odbyło się ponieważ cała dokumentacja "zaginęła" w parlamencie. Nic mnie tak nie denerwuje jak arogancja władzy. Władzy, którą wybraliśmy sami ale nad którą mamy ciągle konstytucyjną kontrolę i przed której złymi decyzjami możemy się bronić.  Nigdy nie ufałem zbytnio żadnym politykom ale tym wpisem chcę pomóc inicjatywie byłego członka PO - Jarosława Gowina. Zgromadzony wokół niego ruch społeczny wystosował list otwarty  do Marszałek Sejmu Ewy Kopacz i Posłów na Sejm RP﻿: Chcemy referendum! , który w całej rozciągłości popieram. "Z niepokojem przyjmujemy informację o zdjęciu z porządku obrad Sejmu głosowania w sprawie wniosku o referendum dotyczącego systemu edukacji. Komitet „Ratuj Maluchy” dokonał ogromnego wysiłku zbierając blisko 1 000 000 podpisów pod wnioskiem o referendum. Uważamy, że w tej sytuacji wniosek ten powinien zostać rozpatrzony przez Sejm bez zbędnej zwłoki. Nie widzimy racjonalnych powodów, by opóźniać głosowanie. Apelujemy równocześnie do Posłanek i Posłów o głosowanie za przyjęciem obywatelskiego wniosku w sprawie referendum. Uważamy, że obowiązkiem parlamentarzystów, jako przedstawicieli Narodu, jest szanowanie woli obywateli, którzy wyrażają ją korzystając z przewidzianych Konstytucją mechanizmów. Chociaż różnimy się w podejściu do spraw, które mają zostać poddane pod referendum, łączy nas przekonanie, że decyzje w tych kwestiach Naród ma prawo podejmować bezpośrednio. Nie zgadzamy się, by 1 000 000 podpisów zebranych wysiłkiem tysięcy rodziców został wyrzucony do kosza." Nie zgadzam się na przeprowadzanie ważnych reform społecznych bez odpowiedniego przygotowania. Niech politycy swoimi decyzjami najpierw doprowadzą placówki edukacji publicznej do standardów europejskich, a dopiero potem niech wysyłają do nich nasze dzieci na wzór bogatszych krajów. Osobiście mam dość przeprowadzanych w naszym kraju reform po łebkach, bez rzeczowej analizy możliwości ich wprowadzania i bez koniecznego przygotowania się na wprowadzane zmiany. Takie reformy kończą się później kompromitacją i kosztami społecznymi, które każdy z nas ponosi. Wszystkich chętnych zapraszam na zalinkowaną wyżej stronę i złożenia podpisu pod Listem Otwartym. Znajdziecie się w doborowym towarzystwie ludzi, którzy mimo różnych poglądów politycznych potrafili się akurat w tej ważnej sprawie zjednoczyć.  @edit Sejm chyba zrozumiał swój błąd bo jednak w parlamencie właśnie teraz jest rozpatrywany obywatelski wniosek o podanie referendum: link do transmisji na żywo 