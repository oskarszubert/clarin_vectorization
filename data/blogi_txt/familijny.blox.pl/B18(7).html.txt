Wiosna rozgościła się na dobre. Brakuje nam już tylko bazarku pełnego nowalijek. Wiosna kojarzy nam się od lat z młodą białą kapustą. Właśnie ona była w dzisiejszym seansie obiadowym główną gwiazdą na talerzu. Delikatna, soczysta, podkręcona kminkiem oraz słoninką kapusta to pierwszy zwiastun wiosny w naszym domowym menu. Zapraszamy.  *Biała kapusta duszona*  kapusta biała młoda - 1 główka marchew - 4 sztuki krojone pomidory z puszki boczek wędzony lub biała słonina - 30dag cebula - 1 sztuka kminek koperek - pęczek ocet  sól pieprz    Główkę białej kapusty szatkujemy i gotujemy w osolonej wodzie do miękkości. Boczek lub słoninkę kroimy w kostkę i wytapiamy na skwarki. Gdy  zrobią się chrupkie, dorzucamy drobno posiekaną cebulę by ją zrumienić.   Miękką kapustę odcedzamy na durszlaku. Do pustego garnka po kapuście wrzucamy wytopiony boczek lub słoninkę z tłuszczem. Wrzucamy kapustę, pomidory razem z zalewą, startą na dużych oczkach marchew i posiekany drobno koperek. Dusimy kapustkę na małym ogniu przyprawiając kminkiem, solą, pieprzem i odrobiną octu do smaku.   Wystarczy  już tylko 10 minut by można było duszoną białą kapustę podawać do na przykład kotletów mielonych. 