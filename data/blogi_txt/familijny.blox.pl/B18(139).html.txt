Właśnie wyobraziłem sobie moją córkę siedzącą na sofie w programie Kuby Wojewódzkiego, który zadaje jej idiotyczne pytania myśląc, że jest mega dowcipnym prowadzącym. Ufff... zagubienie się w zimowej dziczy lub powolna śmierć na gorącej pustyni to pikuś w porównaniu z tym co zrobiłbym temu człowiekowi, który by moją córę w swój wyrafinowany lecz dziecinny sposób próbował  sprowadzić do parteru. ...a skąd u Ciebie Ojciec myśli takie jakieś dziwne...  Dziecko mi dojrzewa i ukazują się na świat jej nowe talenty. Głos miała Siostra zawsze ciekawy i dość przyjemne było słuchanie z ukrycia jej solowych popisów przed komputerem. Jednak od wczoraj okazuje się, że wcale nie trzeba tego robić z ukrycia. Akademia w szkole dała Siostrze szansę na zaprezentowanie się przed większą publicznością niż rodzice podsłuchujący ja przez szparę w drzwiach pokoju. Wiki poszła do szkoły z potężną tremą. Pani od muzyki i prowadząca szkolny chórek nałożyła na Siostrę spory bagaż. Solowe rozpoczęcie utworu całego zespołu to wyzwanie dla jedenastolatki. Poczułem się w obowiązku spróbować ją uspokoić i dać kilka rad. Nie łatwo stanąć  przed tłumem ludzi, którzy wcale nie muszą być naszymi fanami co to wybaczą wszystko. Chyba się udało bo komunikat jaki uzyskałem od niej w sprawie akademii był mocno pozytywny.  Może nie chciałbym zafundować córce takich wrażeń jak spotkania z osobami pokroju Wojewódzkiego ale na pewno chciałbym aby chciała i mogła rozwijać coś co może jest jej ukrytym darem.  ...jestem ciekaw jak się sprawa siostrzanego śpiewania rozwinie... będziesz musiała się z pracami domowymi bardziej sprężać jeśli masz mieć czas na konieczną naukę i ćwiczenia swojego głosu. Czy masz talent, musisz to sprawdzić bo szkoda by coś fajnego zaprzepaścić. ﻿ 