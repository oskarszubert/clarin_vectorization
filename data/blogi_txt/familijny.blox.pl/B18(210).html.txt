Francuski quiche lorraine to niedościgniony wzór kruchych, wytrawnych placków z przepysznym nadzieniem i sosem śmietanowo- jajecznym. XVI wieczny przysmak francuskich arystokratów można jednak interpretować według uznania i składników dostępnych na rynku.   Nasz dzisiejszy quiche podamy ze szpinakiem, który powoli staje sie symbolem tego bloga. *Quiche ze szpinakiem* mąka pszennna - 30dag masło - 16dag jajka - 4 sztuk (2 ciasto, 2 masa szpinakowa) woda - 3 łyżki mozzarella tarta - 15dag szpinak - 45dag śmietana 200ml 30% oliwa czosnek - 4 ząbki sól pieprz Mąkę przesiewamy na stolnicę a w górce tworzymy dołek na inne składniki. Wkrajamy do środka dobrze schłodzone masło i wbijamy 2 jajka. Szczypta soli, trzy łyżki wody i można ciasto wyrabiać. Robimy to szybko i intensywnie tak by ciepło naszych rąk nie zrobiło z ciasta papki. Wyrobione ciasto zawijamy w folię spożywczą i odkładamy do lodówki na dobre pół godziny.  Na łyżce oliwy podsmażamy 4 dobrze posiekane ząbki polskiego czosnku. Gdy pojawi sie charakterystyczny zapach wrzucamy na patelnię szpinak. Użyliśmy dziś mrożonego ale jeśli zdecydujecie się na świeży, wrzućccie go na patelnię od razu z czosnkiem bez wstępnego jego podsmażania. Istnieje bowiem ryzyko, że  czosnek się przypali co spowoduje że potrawa będzie gorzka. Do uduszonego lekko ostudzonego szpinaku wlewamy wymieszaną z 2 jajkami śmietanę. Mieszamy dokładnie aż masa sie zagęści. Wszystko to na małym ogniu.  Formę do tarty smarujemy łyżką masła i posypujemy łyżką mąki. Zabezpieczy to nas przed przywieraniem gotowego quicha do formy. Łatwiej go później wyjąć. Wykładamy w niej przygotowane ciasto, które nakłuwamy gęsto widelcem. Zalewamy przygotowaną szpinakową masą. Na wierzch układamy kilka plastrów pomidora dla równowagi kolorów quicha i posypujemy tartą mozzarellą.   Ciasto pieczemy w temperaturze 180 stopni około 45 minut. Patyczkiem pod koniec sprawdzamy brzegi ciasta czy są suche. Podajemy przystrojone szczypiorkiem lub dymką. 