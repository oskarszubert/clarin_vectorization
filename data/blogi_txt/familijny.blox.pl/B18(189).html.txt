Jechałem wczoraj do rodziny z żoną i dzieciakami przez trzy duże miasta. Wieczorem wracałem tą samą trasą i ani tam ani z powrotem nie spotkałem żadnej kontroli trzeźwości kierowców. Jadąc samochodem zastanawiałem się, który z mijających mnie w dzikim tańcu spieszącego się zawsze i wszędzie pawiana jest nabity w sztok po sylwestrowych balach. Czy samochód podjeżdżający do mnie na skrzyżowaniu zatrzyma się przed zderzakiem czy też zamroczony pozostałościami alkoholu wbije się w mój tył zabijając mnie i moją rodzinę. Czy zatrzymywać się przed przejściem pełnym przechodniów bo jaką mam pewność że kierowca jadący za mną na sąsiednim pasie nie wymiotuje teraz w schowek pod kierownicą i nie rozjedzie całej grupy tych, którym udostępniłem przejście.Taka jest jazda polska w święta lub dni wolne od pracy. Jak dzień pracujący to i nachlanych debili mniej. Wiedzą, że w ich zakładach pracy alkomat jest często w użyciu, a nietrzeźwość to jeden z niewielu powodów, którymi można się dorobić dyscyplinarki. Oczywiście wypadki w zwykły dzień tygodnia z udziałem nietrzeźwych driverów to nic dziwnego w naszym pięknym ale nachlanym kraju wypełnionym po brzegi utajnionymi alkoholikami. Jednak bat w postaci alkomatu na bramie zakładu jest wystarczającym straszakiem by spory procent tych co lubią wypić i jeździć   rezygnowało z piwka lub setki na porannego kaca.Kilka miesięcy temu po głośnym wypadku miasto Łódź wypełniło się policjantami, którzy obstawiali wyjazdówki z osiedli i dmuchać musiał praktycznie każdy kto postanowił samochodem w trasą dłuższą lub krótszą wyruszyć. Spytam się więc wyraźnie - dlaczego w takie dni jak Święta Bożego Narodzenia czy Nowy Rok na 30 kilometrowej trasie między najważniejszymi miejscowościami Zagłębia nie spotkałem żadnego policjanta z alkomatem? O ile mniej na drogi wyjechałoby pijanych potencjalnych morderców jak ten z Kamienia Pomorskiego gdyby w społeczeństwie wbita byłaby jak cierń informacja - KONTROLUJĄ bezwzględnie wszystkich i na 100% będą na ulicach.Ktoś powie - koszty, policjanci też chcą mieć Nowy Rok, a komendy wypełnione są tylko młodzikami na dyżurach. MAM TO GDZIEŚ. Chcesz mieć wolne w święta znajdź sobie pracę w okienku ZUSie lub zostań posłem. Jesteś policjantem - Twoim obowiązkiem jest zapewnienie mi i mojej rodzinie bezpieczeństwa w każdy jeden dzień każdego jednego roku. Pensję masz płaconą z moich i mojej rodziny podatków więc w taki dzień jak Nowy Rok żądam wzmocnionych patroli na ulicach by wyłapywano plagę XXI wieku w Polsce - nachlanych kierowców potencjalnych morderców....dam sobie rękę uciąć, że po tragicznych informacjach noworocznych dzienników polskie ulice wypełnią się policjantami z alkomatami. Szkoda, że tak późno. Prewencja i zabranie kierowcom poczucia bezkarności są może w krótszej perspektywie droższe ale skuteczniejsze od bezradnych prób ratowania własnej godności z pomocą spóźnionych akcji czy zaostrzania potencjalnych kar za jazdę po pijanemu. ...czemu Polak zawsze musi być mądry po szkodzie?﻿ 