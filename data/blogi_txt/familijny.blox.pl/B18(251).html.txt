Każdy przepis na schab gromadzimy w odpowiedniej sekcji bloga - schab wieprzowy. Przepis na świąteczny schab ze śliwką także się tam znajdzie. Anetka kupiła przepiękny kawałek doskonałego schabu w naszym ściśle tajnym sklepie z doskonałym mięsem. Jesteś z Dąbrowy Górniczej lub okolic? Pisz na mail. Zdradzimy to miejsce i Tobie.   Nie każdy lubi pieczony schab uznając to mięso za suche. Ten przepis spowoduje, że szybko wycofa się z tej niewątpliwej herezji. Pieczony schab jest doskonałą wędliną na świątecznym i nie tylko świątecznym stole. Podany natomiast na ciepło na przykład z żurawinowym sosem może się stać głównym daniem jakiegoś wyjątkowego obiadu. *Schab ze śliwką*  schab - 1 kg śliwka kalifornijska - 10 dag żurawina suszona - 15 dag czosnek polski - 1,5 główki rozmaryn mieszanka chili sól pieprz kolorowy    Solidny kawałek pięknego schabu musimy najpierw wydrążyć. Przyda się ostry i długi nóż który wbijamy z jednej strony. Ostrożnie przebijamy mięso wzdłuż nacinając schab tworząc szczelinę na 3 palce. Mieszamy śliwki z żurawiną i pokrojoną w plasterki połową główki polskiego czosnku. Tak przygotowaną mieszanką wypełniamy schab od jednego końca do drugiego.   Specjalnie zaznaczam polskość czosnku.To ważne z dwóch powodów. Pierwszy to oczywista różnica w aromacie. Natomiast drugi: główki polskiego czosnku są małe, a podana w przepisie ilość 1,5 główki jest w sam raz. Chińskie giganty zdominowały by nadzienie. Kupując czosnek zwróćmy na to uwagę - kiedyś chiński czosnek można było odróżnić od polskiego "na kolor" - niestety naród chiński szybko zrozumiał, że czosnek nie może być biały i hodują już odmiany przypominające nasze europejskie - różowe. Tak więc po kolorze  czosnku możemy już nie rozróżnić.  Wróćmy do schabu. Pięknie nadziany mieszanką śliwek, żurawiny i czosnku czeka sobie na doprawienie. W moździerzu przygotowujemy mieszankę czosnku (pozostała główka), chili, rozmarynu (może być suszony), pieprzu i soli. Schab nacieramy mocno olejem i mieszanką przypraw. Możemy schabik związać sznurkiem by uzyskać charakterystyczne bruzdy ale nie jest to konieczne.  Tak przygotowany schab wsadzamy do worka lub rękawa i piekarnika rozgrzanego do 200 stopni. Worek dobrze jest nakłuć widelcem w kilku miejscach.  W zgodzie z zasadą 1kg mięsa - 1h pieczenia schab ze śliwką będzie piekł się w piekarniku. Na 10 minut przed końcem rozcinamy worek by wierzch schabu się pięknie zrumienił. Po wyjęciu schab musi sobie poleżeć. Nie wolno go  w tym czasie kroić - to częsty błąd powodujący, że soki z mięsa wypływają i mięso staje się suche. 