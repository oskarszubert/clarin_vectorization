Tak jak obiecałem  na Facebooku dziś przepis na amerykańskie pancakes czyli jankeska wersja najpopularniejszej przekąski na świecie - naleśników. Co kraj to inny przepis na naleśniki. Jednak amerykańskie mają w sobie, a raczej na sobie, coś szczególnie przyjemnego. Syrop klonowy. Zakochaliśmy się wczoraj w klonowym syropie. Nie jest tani ale czasami warto wydać trochę grosza więcej by poznać nowe smaki. Dziwi mnie trochę, że jeszcze nikt nie wpadł na pomysł uzyskiwania tego produktu w naszym kraju. Klonów Ci u nas dostatek, a sok można pobierać praktycznie z każdego gatunku tego drzewa. Produkcja syropu także nie jest skomplikowana bo wystarczy z klonowego soku odparować nadmiar wody i  w ten sposób zagęścić go do struktury syropu.   Zachęceni ciekawym smakiem syropu dość szybko powiązaliśmy go z amerykańskim naleśnikami. Kto nie oglądał na amerykańskich filmach dzieciaków zajadających się na śniadanie grubymi na pół cala plackami oblanymi masłem i klonowym syropem? Do dziś pamiętam reakcję moich kubków smakowych i ślinianek na ten widok.  Zróbmy więc american pancakes w domu bo przepis jest banalny. Amerykanie uwielbiają banalne w przygotowaniu rzeczy. Na 20 placków o średnicy około 10 cm i grubości 1 cm potrzebujemy:*Pancakes*  3 jajka 0,6 litra mleka 450g mąki 3/4 szklanki cukru 3 łyżeczki proszku do pieczenia  Jajka rozbijamy do naszego pojemnika i dolewamy mleko. Łączymy jajka z mlekiem z pomocą miksera i do uzyskanego płynu wsypujemy mąkę, cukier i proszek do pieczenia. Całość należy wymieszać na gładką masę i odstawić na około godzinkę by proszek do pieczenia mógł rozpocząć proces spulchniania ciasta. Amerykańskie naleśniki charakteryzują się przede wszystkim pulchnym wnętrzem i słuszną grubością. To różni je od typowo europejskich często cienkich jak papier naleśników. Z polskich przepisów do amerykańskich pancakes najbliżej chyba racuchom. Z resztą nasz przepis na racuchy bez drożdży jest okrutnie podobny jak go dziś z ciekawości porównałem. Przed smażeniem należy masę naleśnikową dokładnie jeszcze raz przemieszać bo działanie proszku do pieczenia co nieco gładką strukturę naruszyło. Ciasto musi być gęste w razie czego dosypmy trochę mąki. Naleśniki smażymy na rozgrzanej patelni i odrobinie rozsmarowanego na jej powierzchni masła.  Ciasto nakładamy na patelnię łyżką lub chochelką. Smażymy aż cukier pięknie karmelizuje nam naleśnik na brązowo i przekładamy na drugą stronę. Ten moment sygnalizują nam bąbelki powietrza na powierzchni.  Placki układamy w słuszny stosik, na wierzch trafia kosteczka masła a całość oblewamy syropem klonowym. Piękna rzecz i do tego przepyszna. Tak zrobione naleśniki można podawać także z jagodowym dżemem lub innymi owocowymi przetworami. ﻿ 