Tak jak obiecałem przepis na modro kapusta. Szare kluski, wołowa rolada i modro kapusta to danie tradycyjne dla regionu z jakiego pochodzę. Danie podawane w niedzielę było zwieńczeniem długiego tygodnia pracy śląskiego górnika. Przemysłowy region polski przez większą część polski nierozumiany, mało znany, kojarzony negatywnie ze słynną ostatnio w polityce opcją niemiecką to region bardzo polski i pełen mocnego narodowego patriotyzmu. Pełen jest też kulinarnych fajerwerków, które staram się w miarę możliwości prezentować. Modro kapusta to jeden z nich - dziś delikatnie odmieniony ...goździkami. *Modro kapusta*  kapusta czerwona - główka ok 1,5kg boczek wędzony - 35 dag cebula goździki - 4 szt ocet winny - 3 łyżki sól pieprz cukier mąka 2 łyżki  Poszatkowaną kapustę gotujemy w osolonej wodzie z goździkami. Boczek kroimy w kostkę i smażymy na chrupiące skwarki. Pod koniec smażenia dodajemy posiekaną cebulę. Złoty kolor cebuli da nam sygnał by zdjąć boczek z ognia i dodać do ugotowanej i odsączonej z wody kapusty.  Całość doprawiamy cukrem, solą, pieprzem kolorowym i octem winnym. Na koniec na patelni rumienimy mąkę.  Gdy kolor się ozłoci gasimy ogień pod patelnią i dolewamy zimnej wody energicznie zasmażkę mieszając. Przecieramy zasmażkę do kapusty przez sitko i dusimy kapustę jeszcze chwilę. Z kapusty wyjmujemy przed podaniem goździki - przegryzienie i spotkanie języka z eugenolem do przyjemnych nie należy.  Kapustę najlepiej zrobić dzień wcześniej - jak każda potrawa z tego warzywa musi się solidnie przegryźć. Podajemy ją na ciepło. 