Były czorne kluski, była modro kapusta ...nie może zabraknąć rolady wołowej. Można robić śląskie rolady z mięsa wieprzowego lub nawet z piersi kurczaka, jednak smak wołowiny dobrej jakości jest bezsprzecznie najlepszy. Chcąc zrobić prawdziwie śląski niedzielny obiad warto użyć najlepszej wołowej pieczeni. Sos z takiego mięsa także nie pozostawia złudzeń co w polskiej kuchni jest najbardziej wartościowe.  Do tradycyjnej  receptury na rolady z naszych rodzinnych domów dodaliśmy czerwoną paprykę bo daje ona mięsu dodatkowy, atrakcyjny aromat, a do sosu pieczeniowego pieczarki które po prostu uwielbiamy.  *Rolada wołowa*  pieczeń wołowa - 4 plastry boczek wędzony plasterki ogórek kiszony cebula papryka czerwona czosnek musztarda sól pieprz olej  Dzień wcześniej rozbijamy wołowinę przez folię. Przyprawiamy delikatnie solą i pieprzem. Każdy płat smarujemy solidnie ulubioną musztardą. Na tak przygotowane mięso układamy cienkie plastry surowego boczku wędzonego. Pozostaje położyć podłużny kawałek kiszonego ogórka, kilka piórek cebuli i papryki, a także odrobinę startego czosnku. Zwijamy mięso w dobrze przylegającą roladę i przebijamy wykałaczką. Rolady pozostawiamy w lodówce na noc.  Na odrobinie oleju obsmażamy rolady z każdej strony by pozamykać pory mięsa. Przekładamy obsmażone mięso do naczynia żaroodpornego. Będą się dusić w sosie, który musimy przygotować. *Sos pieczeniowy*  cebula - 1 szt pieczarki - 4 szt liście laurowe - 2 szt ziele angielskie - 3 szt rozmaryn - jedna gałązka  Na pozostałym po roladach tłuszczu przygotowujemy sos pieczeniowy. Smażymy na nim pokrojoną w piórka cebulę i pieczarki. Dodajemy całą gałązkę rozmarynu bo sos musi być bardzo aromatyczny. Gdy nam się cebula i pieczarki zrumienią podlewamy sos bulionem i dusimy dodając jeszcze pół łyżeczki tym razem suszonego rozmarynu. Redukujemy bulion przez chwilę i możemy przystąpić do zagęszczenia sosu. Sposobów jest kilka - najprostszy to zatrzepanie sosu łyżką mąki. Doskonałe jest też przetarcie cebuli przez sitko. Na koniec możemy dodać śmietanki do sosów. My lubimy mieć cebulę w całości więc zagęszczamy sos mąką.   Pozostaje nam już tylko nasze rolady około 20-30 minut udusić w przygotowanym sosie. Podlewamy nim rolady w naczyniu  i wkładamy do rozgrzanego na 180 stopni piekarnika. Rolady podajemy z kluskami guminklyjzami lub czornymi i ciepłą modrą kapustą. 