Kolejna lekka i zdrowa wersja fast-foodowej pyszności. Kto będąc dzieckiem nie uwielbiał zapiekanek prosto z odrapanych budek i przyczep kempingowych ? Ja kocham do dziś rozlewający się po pszennej bułce żółty ser zalany ketchupem z pieczarkowo- cebulowym wnętrzem. Tradycyjna zapiekanka ma oczywiście swoje wady. Dzieciak na to nie zwróci uwagi jednak dorosła osoba już wie, że na jedzenie należy patrzeć nie tylko pod kątem jego zalet ale i pod kątem wad. Ociekająca tłuszczem przydrożna zapiekanka mimo swoich legendarnych właściwości może nam poważnie zaszkodzić. Jak zadowolić dzieciaka i nas samych bez ryzyka pochłonięcia setek kilokalorii, starego tłuszczu i kilku kolonii salmonelli ? Przygotować jej lekką i odżywczą wersję. Dodam tylko, że przepyszną. Bułka pszenna to mnóstwo zbędnej energii, która niespożytkowana trafia w nasze żyły i tkankę tłuszczową. Pozbądźmy się więc bułki. Cukinia to warzywo idealnie pasujące do naszych zapiekanek. Do przygotowania cudu kulinarnej sztuki dla 4 osób potrzebne nam będą:  *Zapiekanki z cukinii*   3 małe cukinie  0,5 kilo chudego mięsa - filet z indyka pasuje idealnie  puszka pomidorów bez skóry w zalewie - ewentualnie własnoręczne przygotowane pomidory  3 ząbki czosnku ser mozzarella  sól  pieprz  oliwa  Umyte cukinie kroimy na połówki. Z pomocą łyżeczki drążymy z nich miąższ który odkładamy na talerzyk. Należy uważać by nie uszkodzić skóry cukinii. Łódki nie mogą być dziurawe. Na teflonowej patelni z pomocą odrobiny oliwy podsmażamy pokrojone w plasterki 3 ząbki czosnku. Pamiętajmy by go nie przesmażyć - czosnek lubi zgorzknieć podczas zbyt długiego procesu smażenia. Zmielone mięso z indyka dodajemy do czosnku. To samo z pozostałością miąższu cukinii i pomidorami bez skóry. Sok z pomidorów  również powinien trafić na patelnię. Mieszamy wszystko i dusimy na wolnym ogniu. Pod koniec dodajemy sól i pieprz do smaku. Pieprz jak czosnek także nie lubi zbyt długiej obróbki termicznej więc do potrawy powinien trafić jak najpóźniej.  Uzyskany farsz przekładamy na duże sitko z małymi oczkami by odsączyć nadmiar płynów powstałych podczas duszenia. Farsz nie może być ani zbyt suchy ani za mokry. Wypełniamy nim nasze cukiniowe łódeczki i wkładamy na godzinę do piekarnika rozgrzanego do temperatury 180 stopni. Piekarniki z termoobiegiem będą mieć czas pieczenia zapewne krótszy. Ostatnią rzeczą jaką musimy zrobić przed pochłonięciem naszych dietetycznych zapiekanek to ser. Utartą mozarellą posypujemy nasze zapiekanki na 10 minut przed wyciągnięciem z piekarnika. Zapiekanki można podać tradycyjnie z ketchupem lub jak ktoś lubi ze specjalnie przygotowanym sosem czosnkowym. Moja żona dietetyzuje się ostatnio z pomocą przepisów South Beach. Poniżej sos pasujący do owej diety:  *Sos czosnkowy  South- Beach*   2 łyżki jogurtu naturalnego 0%  1 łyżka majonezu (unikajmy wersji light - pod pozorem lekkości majonezy te zawierają sporo innych dodatków niekorzystnych dla osób będących na diecie )  1 ząbek czosnku      Czosnek zgnieść w prasce. Wymieszać go dokładnie z jogurtem i majonezem.  Osobiście lubię zapiekanki z dodatkiem 2 lub 3 młodych ziemniaków w koperku. W podobny sposób jak cukinie można faszerować także pieczarki. Stąd na zdjęciach są one  widoczne. Pieczarka bez problemu może się znaleźć także w farszu. W naszej rodzinie jednak Siostra ma wyjątkową zdolność chorowania po tych grzybach więc unikamy dodawania ich do potraw, które będzie jadła. Sami pieczarki z wielką chęcią konsumujemy.   Smacznego ! 