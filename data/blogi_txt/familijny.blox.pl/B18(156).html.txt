Nuggetsy były ulubioną przekąską Wiktorii kiedy  byliśmy  gośćmi w barach fast-food'owych McDonalda. Od dobrych kilku lat nie zaglądamy tam. Nie ...nie ze względów zdrowotnych czy mody na bycie antyMcD's. Historii o śmiertelnym zagrożeniu jakie niesie ze sobą szybkie żarcia spod znaku żółto-czerwonego klauna nigdy nie brałem na serio, a antykorporacyjne paranoje mnie nie przekonują. Po prostu wszystko to co można tam kupić za niemałe pieniądze można przygotować w domu za niewielkie. Ot i cała filozofia...   Domowe nuggetsy są równie dobre jak te, którymi zajadają się Ci, którym się wiecznie gdzieś śpieszy. *Nuggetsy owsiane*  pierś kurczaka - 70 dag sól pieprz czosnek polski - 4 ząbki jajka - 2 sztuki jogurt naturalny - 2 łyżeczki płatki owsiane błyskawiczne - 20 dag olej roślinny  Filety kurczaka kroimy w paski. Nacieramy solą i świeżo zmielonym pieprzem. W miseczce rozkłócamy jajka. Mieszamy je z rozgniecionym czosnkiem, jogurtem naturalnym, solą i pieprzem. Moczymy kawałki kurczaka w tak przygotowanych jajkach i panierujemy w płatkach owsianych.   Układamy nuggetsy na papierze do pieczenia i kropimy olejem roślinnym lub oliwą. Pieczemy kurczaczki w 200 stopniach Celcjusza (180 stopni termoobieg) około 20-25 minut. W połowie tego czasu warto nuggetsy przerzucić na drugą stronę by równo się opiekły. Sprawdzamy zawsze ten najgrubszy. Jak on będzie gotów to reszta również.  Osobiście w McD's jadałem nuggetsy z sosem musztardowym - domowe od wczoraj lubię z musztardą z gruszek. Doskonały dodatek do mięs, który nie dawno poznaliśmy. Porcja warzyw z jogurtowym sosem koperkowym i zdrowy domowy fast-food gotowy. I po co ja mam wydawać pieniądze w jakiś amerykańskich barach dla wiecznie zagonionych przedstawicieli handlowych? 