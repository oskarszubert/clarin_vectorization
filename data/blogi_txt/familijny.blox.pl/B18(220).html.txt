Dieta IGpro, o której pisałem w jednym z poprzednich wpisów opanowała menu Anety na dobre. Rolada szpinakowa z łososiem jest przepisem adekwatnym do zaleceń, które Aneta otrzymała wraz z planem posiłków internetowej Diety Vitalia. Z racji tego, że sam szpinak polubiłem, a do łososia nie trzeba mnie  namawiać, połączenie tych dwóch składników w jedno danie było i dla mnie interesujące.   *Rolada szpinakowa z łososiem*  szpinak mrożony - 45 dag jajka - 4 sztuki masło - łyżka czosnek polski - 2 ząbki serek śmietankowy - 35 dag (President Light, Bieluch lub inny ) koperek - 1/2 pęczku łosoś wędzony - 150 g sól pieprz Najpierw musimy wykonać szpinakowy "biszkopt" na naszą roladę. Smażymy szpinak na łyżce masła aż odparuje nadmiar wody. Szpinak można użyć świeży ale wtedy należy go usmażyć więcej i dobrze posiekać. Masę doprawiamy solą i pieprzem. Gdy wystygnie dodajemy żółtka 4 jaj, które musimy ze szpinakiem dokładnie rozmieszać. Z białek ubijamy sztywną pianę dodając szczyptę soli i delikatnie mieszamy ją ze szpinakiem. Dużą blachę z piekarnika musimy wyłożyć papierem do pieczenia. Wykładamy na blachę ciasto tak by utworzyło spory prostokąt. Pieczemy ciasto w rozgrzanym do 200 stopni piekarniku około 20 minut na środkowej półce. W tym czasie przygotowujemy nadzienie naszej rolady. Serek przekładamy do większej miski i mieszamy z posiekanym drobno koperkiem. Przeciśnięty przez praskę czosnek zaostrzy smak nadzienia. Wystarczy już tylko ser doprawić solą oraz świeżo zmielonym pieprzem by był gotowy do wypełnienia rolady.   Gotowe i przestudzone ciasto  wykładamy na ściereczkę i zwijamy razem z nią w rulon. Gdy wystygnie rozwijamy ciasto, smarujemy całość masą serową. Rozkładamy na wierzch kawałki wędzonego łososia i zwijamy  w roladę. Tak przygotowane danie musi jeszcze się schłodzić by łatwiej je można było kroić w plastry. Owijamy roladę w folię aluminiowa i odkładamy do lodówki na pół godziny. Lekkie danie na kolacje bądź pierwsze śniadanie, dietetyczne a całkiem dobre. 