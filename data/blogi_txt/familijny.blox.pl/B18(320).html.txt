W poszukiwaniu czegoś nowego na naszą ulubioną kaszę Aneta wpadła na pomysł zapiekanki z gryką w roli głównej. Przygotowanie proste, a efekt smaczny. Ktoś kto lubi gryczane ziarenka polubi poniższą zapiekankę na pewno.  *Zapiekanka z kaszą gryczaną*  kasza gryczana - 2 woreczki pierś kurczaka - 0,5 kg papryka czerwona 1 sztuka cukinia 1 sztuka (30dag) por - biała część ser żółty 15 dag śmietana 30% 100 ml szklanka bulionu oliwa łyżka masła czosnek papryka słodka pieprz sól Kaszę gotujemy w osolonej wodzie al dente. Pierś z kurczaka nacieramy czosnkiem, solą, pieprzem i czerwoną papryką. Zostawiamy ją na godzinkę w lodówce. Pokrojony w talarki por smażymy na oliwie. Dodajemy pokrojoną w kostkę paprykę i cukinię. Przyprawiamy solą i pieprzem i dusimy do miękkości. Usmażone warzywa odkładamy do miseczki. Pierś kroimy w kostkę i obsmażamy kawałki z każdej strony.   Do naczynia żaroodpornego wysmarowanego masłem wrzucamy kaszę gryczaną, warzywa oraz piersi z kurczaka. Doprawiamy solą i pieprzem. Mieszamy całość, a wierzch posypujemy startym żółtym serem. W szklance gorącego bulionu rozprowadzamy śmietanę i zalewamy zapiekankę. Wsadzamy naczynie do piekarnika rozgrzanego do 180 stopni na około pół godziny.    Zapiekanka zaspokoi całą rodzinę podana z sałatą w śmietance. Osobiście kropię ją dodatkowo ciemnym sosem sojowym. Smacznego. 