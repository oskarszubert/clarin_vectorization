Pożywna zupa na zimowe dni? Tylko krupnik. Na taki najzwyklejszy mamy już na naszym blogu przepis, dziś natomiast krupnik owsiany. Sama nazwa wskazuje, że typową dla tej zupy krupę, czyli kaszę, zastąpimy płatkami owsianymi. Można oczywiście użyć innych płatków, na przykład żytnich (powiem Wam w tajemnicy przed Mamuśką, że z żytnich jest lepszy) lub jęczmiennych. Kwestia gustu i upodobań kulinarnych.  Zupa szybka, gęsta i pożywna. W sam raz na rozgrzewkę po saneczkowych szaleństwach z dzieciakami na zaśnieżonych górkach. *Krupnik owsiany*  porcja rosołowa (drobiowa lub wołowa) włoszczyzna  kawałek słoniny cebula ziemniaki ok. 1 kg płatki owsiane błyskawiczne - szklanka sól pieprz liść laurowy ziele angielskie koperek lub pietruszka zielona śmietana do zup 18%  Na porcji rosołowej przygotowujemy bulion. Umyte mięso zalewamy wodą i gotujemy do miękkości. W międzyczasie usuwamy brudną pianę zwaną szumem. Następny krok to obranie ziemniaków i pokrojenie ich w kostkę.  Kiedy mięso będzie miękkie dokładamy ziemniaki i włoszczyznę. Używamy do takich zup startej na najgrubszych oczkach marchwi (2-3 sztuki), pietruszki w korzeniu (2szt), selera (kawałek, powiedzmy połówkę małego) i przekrojony na pół por. Por warto po przekrojeniu dokładnie wypłukać by oprócz płatków nie mieć w zupie piasku. Dorzucamy jeszcze ze dwa listki laurowe, kilka ziarenek angielskiego ziela i całą, obraną cebulę. Cebulę można oczywiście pokroić i zrumienić ale Siostra lubi to warzywo spałaszować w całości. Mięso z ugotowanej zupy możemy rozdrobnić i podać jako dodatek do niej. Jednak my robimy inaczej. Wołowe mięso rosołowe przyda nam się na przykład na krokiety. Dla urozmaicenia krupniku możemy na przykład zrobić z kawałka słoninki skwarki i z nimi podać krupnik. Na prawdę fajny sposób - spróbujcie sami.  Wywar doprawiamy  pieprzem i solą. Na 2 minuty przed końcem wsypujemy szklankę płatków owsianych błyskawicznych. Płatki po ugotowaniu zagęszczą zupę do odpowiedniej konsystencji. Jeśli użyjemy innych płatków musimy sprawdzić jak długo powinny się one gotować i na tyle minut wcześniej dodać je do zupy. Pod koniec dodajemy zahartowaną śmietanę (opis hartowania w przepisie na krem z dyni).  Jeszcze tylko świeży posiekany koperek lub zielone liście pietruszki by pyszny, pożywny, gęsty krupnik owsiany był gotowy. 