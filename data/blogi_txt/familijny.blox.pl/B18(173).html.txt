Delikatny i dietetyczny pasztet z soczewicy to doskonały dodatek do razowego chleba kiedy jesteśmy na diecie. Minął już tydzień diety IGpro, którą stosuje Aneta. Trudno pisać o efektach po zaledwie siedmiu dniach ale na pewno mobilizacja do zrzucenia paru kilogramów się w Mamuśce utrzymuje na wysokim poziomie. Dodatkowy atut tej diety to wypełniająca się powolutku sekcja Diety Vitalia coraz to ciekawszymi przepisami na dietetyczne posiłki. Dla bloga więc to same plusy.   Pasztet z soczewicy zaskoczył mnie swoim smakiem. Warzywo to jadałem do tej pory co najwyżej w zupie ale poniższa forma z sosem koperkowym nawet na mnie wywołała pozytywne wrażenia. *Pasztet z soczewicy* soczewica czerwona - 35 dag suszonej marchew - 30 dag cebula - 2 sztuki jajka - 3 sztuki olej sól pieprz czerwona papryka suszona - 1 łyżeczka czosnek - 2 ząbki mieszanka curry - 1 łyżka Soczewicę gotujemy do miękkości. Można ją spokojnie rozgotować na papkę. Marchew ścieramy na drobnej tarce. Cebulę kroimy w kostkę i podsmażamy na łyżeczce oleju. Do zrumienionej cebuli przeciskamy przez praskę czosnek. Podsmażamy jeszcze chwilę do pojawienia charakterystycznego zapachu.   Łączymy soczewicę z cebulą i marchewką. Dodajemy jajka i przyprawy. Przekładamy masę do foremek keksowych i pieczemy w piekarniku rozgrzanym do 190 stopni przez około 50 minut. Podany z sosem koperkowym na bazie jogurtu naturalnego nadaje się na dietetyczne śniadania lub kolacje. 