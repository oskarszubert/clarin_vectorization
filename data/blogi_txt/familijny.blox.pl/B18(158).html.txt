Oglądam transmisję z olimpijskich zmagań polskich sportowców i nadziwić się nie mogę, że jednak się da. Sporty zimowe były naszą piętą achillesową. Letnie olimpiady do tej pory przynosiły emocje i owoce w postaci medali, zimowe oglądało się jakoś tak bez patriotycznych uniesień. Tym razem widać, że coś drgnęło. Przede wszystkim okazało się, że system szkoleniowy jaki wprowadzono na fali sukcesów Adama Małysza trafia w dziesiątkę. Dzieci, które w czasie apogeum Małyszomanii trafiły na skocznie teraz zaczynają dominować już nie tylko na polskich ale i światowych skoczniach. Dawno nie było tak dobrze. Za Małyszem na skocznie przypłynęły pieniądze. Sponsorzy wyczuli dobry interes i Ci którzy zainwestowali w polskie skoki kilka lat wstecz już dziś mogą zacierać ręce na coraz to większe zyski. Jeżeli zdobędziemy medal w konkurencji drużynowej, a Kamil Stoch pociągnie swoją doskonałą formę na kolejne turnieje Pucharu Świata, Polska znów zwariuje na punkcie zimowego latania na deskach.  Czy inne federacje zimowych sportów w Polsce powtórzą sukces narciarskich lotników? Trudno powiedzieć. Związki sportowe to często administracyjne nowotwory przyzwyczajone do wyrywania pieniędzy z budżetu, a nie poszukiwania alternatywnych źródeł finansowania. Natomiast włodarze Państwa lubią grzać się w świetle reflektorów skierowanych na zwycięzców ale już pomóc by sukces się pojawił im się nie spieszy. Polskie sporty zimowe ograniczone są geografią i klimatem, który niespecjalnie sprzyja rozwojowi niektórych zimowych dyscyplin. Warto jednak wspomagać pojawiające się czasami talenty by móc wykorzystać tzw efekt Małysza tak pięknie  widoczny właśnie teraz na skoczniach olimpiady w Soczi 2014 