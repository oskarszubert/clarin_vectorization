Polski krupnik. Kolejne pyszne danie z kaszy. Tym razem z jęczmiennej - gryczane kotlety w wielu miejscach zrobiły karierę więc warto pociągnąć wątek krupy na naszym blogu. Krupa to właśnie kasza i stąd też wzięła się nazwa tej starej polskiej zupy gotowanej na mięsie z dodatkiem kaszy jęczmiennej. W dzisiejszych czasach gdy nasze stoły opanowały zboża z dalekiego wschodu - czytaj ryż - ważne jest by i krupa znalazła miejsce w polskim menu. Według mnie tydzień bez kaszy w jakiejkolwiek wersji jest tygodniem straconym tak dla smaku jak i dla zdrowia. Zapraszamy więc na krupnik.  Potrzebujemy: *Krupnik*  skrzydło z indyka kasza jęczmienna drobna 2 duże marchewki 1 korzeń pietruszki ćwiartka selera 2 liście laurowe ziele angielskie pietruszka zielona sól pieprz    Od jakiegoś czasu podstawę do zup robimy na indyczym skrzydle. Przede wszystkim dlatego, że masowa produkcja i konsumpcja  mięsa z kurczaków spowodowała, że ich jakość dramatycznie spadła. Indyk z racji mniejszej popularności nie został jeszcze tak mocno uprzemysłowiony. Producenci mięsa indyczego ustawieni pod płotem przez tańszą produkcję przemysłowej kury dbają mocniej o jakość by właśnie tym pozyskać klientów. Dodatkowo gdy spojrzymy w tabele wartości odżywczych i porównamy oba mięsa to indyk jest górą. Nie każdy co prawda lubi indycze mięso i jego smak ale wywar z indyczego skrzydła jako baza pod zupy sprawdza się doskonale.  Umyte skrzydło zalewamy zimną wodą i gotujemy je aż przestaną się pojawiać charakterystyczne zaburzyny, które skrupulatnie usuwamy z powierzchni wody. Brak brudnej pianki oznacza że możemy dodać warzywa. Wcześniej umyte, obrane i starte na najgrubszych oczkach tarki marchewki, seler i korzeń pietruszki czekały w miseczce na swój czas. Właśnie nadszedł - zapraszamy je do garnka. Dodajemy do nich liście laurowe i jedno lub dwa ziarenka angielskiego ziela. Gdy warzywa nam zmiękną i zaczną opadać na dno dosypujemy kaszę jęczmienną. Warto kaszę najpierw wypłukać. Zalewamy ją w miseczce wodą, mieszamy i odlewamy mętny płyn. Znów zalewamy, mieszamy i... tak aż po którymś mieszaniu woda będzie czysta. Tak przygotowaną kaszę dosypujemy do naszego garnka z zupą.  Dziś ja gotowałem krupnik i pierwszym moim pytaniem było: ile kaszy sypać? Jak myślicie jaką usłyszałem odpowiedź? Na oko sypię... tak to jest gdy uczy nas gotować ktoś kto robi to już wiele lat i jest w tym doskonały. Z racji tego, że na blogu tekst na oko mile widziany nie jest przeszukałem internet, w którym znalazłem poradę: 2 litry wody pół szklanki kaszy. Tego się więc trzymamy moi drodzy. Gotujemy krupnik na bardzo małym  ogniu pod lekko uchyloną pokrywką. Pozwalamy nabrać kaszy wszystkich aromatów przypraw, mięsa i warzyw. Po około 30 minutach pod koniec gotowania doprawiamy zupę solą, pieprzem i sporą ilością posiekanej zielonej natki pietruszki. Zupę podawać możemy z obranymi kawałkami indyczego mięsa. Jest szkoła, która podaje krupnik z ziemniakami krojonymi w kostkę. W takim przypadku musimy na 15 minut przed końcem gotowania zupy ziemniaki pokrojone w kostkę wrzucić do garnka.  Treściwy, gorący i pyszny krupnik może być nawet obiadem jednodaniowym. 