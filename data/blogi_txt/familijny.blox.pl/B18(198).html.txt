Ojciec mimo świętej obrazy na polską reprezentację po przechodzonym meczu z Grecją zasiadł wczoraj przed telewizorem z tradycyjnym dębowym, miską orzecha w soli i narodowych chipsów z cebulką. Mecz z naszym wschodnim sąsiadem zawsze budził emocje. Nie mogło ich zabraknąć i dziś. Nawet Dawid i Siostra nasączeni byli atmosferą piłkarskiego stadionu. Całkiem przy okazji, zremisowany mecz dający jeszcze nadzieję na wyjście z grupy eliminacyjnej, obalił kilka aktualnych na dziś mitów. Mit pierwszy - Polacy nie grają do końca. Dość sprawnie nasi zawodnicy poczynali sobie przez całe 90 minut. Jeśli nie liczyć typowej psychicznej załamki tuż po utracie gola w pierwszej połowie i kilku chwil słabości w drugiej, można śmiało powiedzieć - to był dobry mecz w wykonaniu polskiej reprezentacji choć wynik powinien być inny. Spokojnie powinniśmy ograć reprezentację Rosji 4:1 Wystarczyło wykorzystać  kilka wypracowanych setek. Mit drugi - Rosjanie to silna drużyna Mit powstał tuż po meczu z Czechami gdzie komentatorzy i znawcy rozpływali się w miodowych opiniach nad rosyjską drużyną. Może i mecz z naszymi południowymi sąsiadami był w wykonaniu rosyjskich piłkarzy  dobry ale poziom jaki zaprezentowali na nasze szczęście wczoraj był porażająco inny. Pozdychali w drugiej połowie jak kanarki w metanowej kopalni. Jednego co można im pozazdrościć to skuteczności.  Skutecznie  wykorzystali chyba jedyny poważny błąd polskiej obrony i zamienili go na bramkę. Tego zabrakło naszym - skuteczności. Mit trzeci - polscy kibice rozwalą Euro2012 Mit umarł śmiercią naturalną. Dzisiejsi kibice na stadionach narodowych nie przypominają kibiców  z lat 90. Słynne zadymy w czasie meczów reprezentacyjnych to przeszłość. Jednak razem z incydentami, których można się wstydzić umarło coś jeszcze. Opinie o skuteczności dopingu polskich kibiców były dość znane i promowane także za granicą. Byliśmy najlepsi, najbardziej kolorowi, najgłośniejsi, robiliśmy najlepsze zadymy. Powiem tak - z niejednego pieca jadłem piłkarski chleb. Na niejednym meczu byłem i tworzyłem wspólnie z innymi atmosferę powodującą, że stadion zamieniał się w legendarny kocioł czarownic. Mam więc prawo do wydania takiej opinii: tak słabego meczu w wykonaniu polskich kibiców już dawno nie widziałem. Ponad 40 tysięcy ludzi na przepięknym warszawskim stadionie nie dało najnormalniej w świecie tego co winni i mogli byli dać. Ewidentny brak zorganizowanych grup ultras potrafiących przygotować i poprowadzić  oprawę i doping, który się pamięta latami. Coca-colowi piknikowcy na dzisiejszych stadionach atmosfery narodowego święta zrobić  nie potrafią. Coś za coś. Nowoczesność piłkarskich imprez wyklucza niestety dawną żywiołowość, która była charakterystyczna dla takich spotkań. Chcąc mieć spokój na stadionie musieliśmy się pozbyć tych, którzy potrafili  robić doping gdyż nad ich zachowaniem trudno było czasami zapanować, a mecze reprezentacji zamieniały się w wojnę polsko-polską. Dzisiaj incydenty przeniosły się poza stadion ale i one nie potrafią zdominować medialnych doniesień z Mistrzostw Europy. Mit czwarty - mecz otwarcia, mecz o wszystko, mecz pożegnalny Wisząca klątwa nad polską reprezentacją wczoraj jakby zelżała. Turnieje piłki nożnej z polskim udziałem kończyły się przeważnie tak jak tytuł mitu. Tegoroczny turniej daje nadzieję, że mit upadnie całkowicie. Wystarczy wygrać z Czechami by zapewnić sobie awans do rundy finałowej Mistrzostw Europy. Nareszcie ostatni mecz grupowy gwarantuje emocje i nie jest tylko meczem o marchewkę. Reasumując - warto było wczoraj obejrzeć mecz Polska vs Rosja bo było to dobre sportowe widowisko. Pominąłem całkiem świadomie  polityczną, medialną i dziecinną otoczkę tego spotkania.  Mam gdzieś animozje jakimi żywi się część naszego społeczeństwa i wylewa swoją anty- rosyjskość na prawo i lewo. Mam kilkunastu przyjaciół wśród naszych wschodnich sąsiadów zdobytych wspólną walką na wirtualnym niebie symulatorów i nie mam zamiaru popadać w antyrosyjską histerię tylko dlatego, że ktoś, kiedyś, gdzieś historycznie nam nadepnął na odcisk. Historia polsko rosyjska jest historią trudną i jest nierzadko tragicznym przykładem bratobójczej walki. Jednak przekładanie tego na widowisko sportowe jest według mnie dziecinne i nie mające jakiegokolwiek sensu. Sport ma ostatnimi czasy politykę w głębokim poważaniu i to jest akurat bardzo fajne. Tym samym upada kolejny mit - mit wojny polsko-ruskiej, mit bitwy warszawskiej i całej tej historycznej papki dla nawiedzonych. Dziękujemy więc polskiej reprezentacji za dobry przykład sportowej walki bo to jest najważniejsze w tej całej zabawie. Czekamy na więcej ! 