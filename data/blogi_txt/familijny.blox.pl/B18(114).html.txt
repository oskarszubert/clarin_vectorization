Lepszej okazji jak koniec maja, a początek czerwca na truskawki nie będzie więc korzystajmy póki możemy. Ciasto truskawkowe z polskich truskawek powinien być symbolem polskiego cukiernictwa. Z racji tego, że nie jesteśmy wstanie przełknąć różnych hiszpańskich, greckich czy innych sztucznych produktów truskawko-podobnych nasze przygody z tym pysznym owocem są możliwe jedynie kilka tygodni w roku.  Dziś do kawy Aneta przygotowała pyszne ciasto  truskawkowe z galaretką. Tradycyjnie do truskawek robi się biszkopt lub inne lekkie ciasto. My  dziś jemy kruche.    Do przyrządzenia deseru potrzebujemy: *Obłożenie truskawkowe*  60 dag świeżych polskich truskawek 2 galaretki (dowolny smak byle czerwone) 3 szklanki ciepłej wody *Ciasto kruche*  1 cała i 1/3 szklanki mąki 1/4 łyżeczki proszku do pieczenia 1/2 szklanki cukru pudru 1 żółtko szczypta soli 15dag zimnego masła    Składniki mieszamy i ugniatamy na masę. Wyrobione ciasto zawinięte w folię aluminiową chowamy do lodówki na 30 minut. Blaszkę tortową smarujemy pozostałościami masła na papierze. Obsypujemy bułką tartą by ciasto nam się nie spiekło i nabrało przepysznej chrupkości.  W międzyczasie przygotowujemy galaretkę i truskawki. Owoce kroimy na połówki a galaretki w proszku rozrabiamy w 3 szklankach ciepłej wody. Odstawiamy ją by trochę stężała. Wyjęte z lodówki ciasto rozkładamy w blaszce i nakłuwamy gęsto widelcem. Ciasto wypiekamy w temperaturze 200 stopni w ciągu 20 minut. (czas dla piekarnika bez termoobiegu) Na ostygnięte ciasto układamy równomiernie truskawki i całość zalewamy galaretką. Odkładamy gotowe kruche z truskawkami do lodówki. Można użyć jeszcze bitej śmietany ale w naszym przypadku już i tak pojechaliśmy na ostro z kaloriami :) Życzymy smacznego - kruche z truskawkami spowoduje, że inne ciasto owocowe w Waszym domu może już nie zagościć. Jest rewelacyjnie lepszym deserem od tradycyjnego polskiego biszkoptu z owocami. 