Dawid od jakiegoś czasu zaczął zezować. Początkowo ucieczki oczka do środka zdarzały się rzadko by ostatnio stać się czymś do czego powoli zaczęliśmy się przyzwyczajać. W końcu wady wzroku w naszej rodzinie są powszechne. Jak to zwykle bywa Internet był pierwszym miejscem gdzie udaliśmy się po poradę. Wśród sporej ilości niepokojących nasze dusze opowieści o zbieżnym zezie innych rodziców, dojrzeliśmy do podjęcia jedynej słusznej decyzji: wizyty u okulisty.  Z dwulatkami nie jest łatwo przeprowadzić odpowiednie badania wzroku, dna oka etc. Polecony lekarz okulista zrobił to bardzo profesjonalnie i z wrodzonym wdziękiem. Felek panią doktor zaakceptował w ciągu kilku sekund. Na pierwszej wizycie otrzymaliśmy receptę na krople poszerzające źrenice i zalecenie stosowania ich kilka dni do kolejnej wizyty. Dawid kropelki chyba nawet polubił chociaż zakraplanie nie obywało się bez protestów. W ciągu kilku dni oczy były gotowe do badania i co ciekawe częstotliwość zezowania znacznie się zmniejszyła.  W ciemnym pokoju okulistycznego gabinetu uderzyła w nas  jak grom z jasnego nieba, diagnoza pani doktor. Wada wzroku wrodzona - na plus 6-7 dioptrii. Powiem Wam szczerze nogi się trochę pode mną ugięły. 7 dioptrii? Przecież to butelkowe pingle! Szybko jednak dalsza rozmowa uspokoiła sytuację. Zostaliśmy uświadomieni, że podobne wady nie są niczym nadzwyczajnym i w sprzyjających warunkach  Dawid na wysokości szkoły podstawowej może już być bez okularków. Gałka oczna dziecka jest mała i jej wzrost odpowiednio wspomagany szkłami może wyrównać lub znacząco wadę zmniejszyć. Zez zbieżny jest typowym objawem wady wzroku i wraz z poprawą widzenia dziecka powinien ustąpić. Szkła Dawid otrzyma na poziomie +3 dioptrie, kolejna wizyta za około 3 miesiące oceni skutki podjętych działań. Dziś odebraliśmy zamówione w dąbrowskim optyku, podobno niezniszczalne, oprawki i antyrefleksowe szkła - w końcu komputer to Dawida żywioł więc i szkiełka muszą być odpowiednie. Jest w nas trochę obaw jeżeli chodzi o cierpliwość Dawida do noszenia szkieł. Jednak mamy jeden, a nawet trzy asy w rękawie. Dziś Dawid zobaczył, że wszyscy mamy okulary. Ja wyciągnąłem moje pokrzywione i trochę już za małe "minusy", Aneta swoje seksowne "plusy". Do tego Wiki zamówiła już dla siebie ładnie wykonane "kujonki" - też ma małą wadę wzroku.  Dawid zafascynowany naszymi twarzami z nieznanymi do tej pory dodatkami, pewnie łatwiej zaakceptuje swoje niezniszczalne (ponoć) okularki. Zobaczymy...  Reasumując - jeśli Wasze dzieci ni stąd ni zowąd zaczną zezować - udajcie się do okulisty bo im szybciej tym lepiej. Dobrze zdiagnozowaną wadę można dzieciakowi naprawić. Fiksowanie oczek dwulatków jest typowym objawem problemów ze wzrokiem. Tak małe dzieci nie są wstanie nam powiedzieć, że źle widzą. Dobrze też znaleźć specjalistę, który diagnozy nie oprze jedynie na komputerowym badaniu wzroku. BTW ...rodzicom z okolic Zagłębia mogę udostępnić adres dobrej i znanej specjalistki. Możecie pisać na e-mail dostępny w lewym pasku bloga. Genialny specjalista z doskonałym podejściem do dzieciaków. Leczymy się tam całą rodziną. 