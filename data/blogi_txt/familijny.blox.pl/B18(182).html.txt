Kaczkę Dziwaczkę podali w buraczkach więc my piersi z kaczki też podamy z tym pysznym warzywem. Przepis na miodowo-imbirowe buraczki we wcześniejszym wpisie. Przepis na pyszną pierś kaczki marynowaną w sosie sojowym, miodzie, imbirze i rozmarynie musiał się znaleźć na naszym blogu przed Świętami. Udał nam się wczorajszy obiad, a przyprawami pachnie w domu do dziś.  Polska kaczka w dalekowschodnim zestawie aromatów.  *Pierś kaczki* pierś kaczki 3szt sól pieprz   sos sojowy ciemny 150ml miód 2 łyżeczki imbir świeży 5cm  czosnek 4 ząbki rozmaryn suszony lub świeży   czosnek 4-5 nieobranych ząbków   połówka świeżej pomarańczy mąka pszenna - czubata łyżka półtorej szklanki bulionu pieprz sól    Umyte piersi kaczki ze skórą nacieramy solą i pieprzem. Z sojowego sosu, miodu, startego na tarce imbiru, posiekanego drobno czosnku i solidnej szczypty rozmarynu tworzymy marynatę. Skórę kaczych piersi nacinamy aż do znajdującego się między nią a mięsem tłuszczu. Wcieramy całość w mięso i we wszystkie nacięcia. Zamarynowane piersi odkładamy na 2 godziny do lodówki.  Na teflonowej patelni bez oliwy  smażymy piersi skórą do dołu. Smażymy je dopóki cały tłuszcz się z kaczki nie wytopi, a skórka nie stanie się chrupiąca. Przekładamy piersi  tym razem skórą do góry do brytfanki i podlewamy odrobiną wytopionego z kaczki tłuszczu. Wrzucamy jeszcze 4 lub 5 nieobranych ząbków czosnku w całości i pieczemy w piekarniku nastawionym na 200 stopni około 35 minut. Pod koniec możemy piersi obrócić jeszcze raz na skórkę i włączyć termoobieg. Stopień wysmażenia mięsa jest zależny od Waszych upodobań. Są tacy co lubią kaczuszkę krwistą w środku, są tacy (...i my się do nich zaliczamy) by mięso było wysmażone w całości. Dlatego czas pieczenia piersi z kaczki oscyluje od 25 do 40 minut.  W międzyczasie z pozostałego na patelni sosu sojowego i kaczego tłuszczu robimy sos z nutą pomarańczową. Do pozostałości po smażeniu piersi z kaczki podsypujemy mąki ciągle mieszając by nie zrobiły się grudki. Po chwili dolewamy bulion i ścieramy skórkę z połowy świeżej pomarańczy. Sól , pieprz do smaku i pyszny sos gotowy.  Podaliśmy wczoraj kaczkę na miodowych buraczkach ze śląskimi kluskami. Powiem tak - dawno nie jadłem tak fajnej potrawy. Dawidowi się aż uszy trzęsły, szczególnie do buraczków, na które także zapraszam. 