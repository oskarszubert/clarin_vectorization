Pachnący świeżymi owocami i cynamonem dom? Tak to jesienne popołudnie tuż po upieczeniu najprostszego ciasta na świecie. Jabłecznik zwany też szarlotka sypana powinien być symbolem polskiej złotej jesieni. Zróbmy więc dziś to proste ale przepyszne ciasto. Ostatnie spotkanie z naszą Ciocią z miasta Tychy zaowocowało workiem pełnym soczystych jabłek prosto z przydomowego sadu. Oprócz przepysznych kompotów na zimę nie mogliśmy się oprzeć by nie zrobić sobie trochę przyjemności jabłecznikiem. Polecamy i Wam. Ten zapach w mieszkaniu jest nie do opisania.  Potrzebujemy do tego: *Jabłecznik*  2 kg jabłek szklanka mąki pszennej szklanka kaszy manny 3/4 szklanki cukru 1 i 3/4 łyżeczki proszku do pieczenia cynamon cukier waniliowy kostka masła    Ciasto nie dość że jest przepyszne jest tak proste, że przyrządzi je każdy. Do pojemnika wsypujemy mąkę, kaszę manną, cukier i proszek do pieczenia. Mieszamy dokładnie i rozdzielamy całość na 3 szklanki. W blaszce (użyliśmy podłużnej ale najlepszy efekt uzyskamy w tortownicy lub naczyniu do tartej) musimy rozściełać papier do pieczenia. Jabłka obieramy ze skórki i ścieramy na największych oczkach tarki a uzyskaną masę dzielimy na pół. Do przygotowanej blaszki wsypujemy pierwszą szklankę sypkiej mieszanki.   Na to rozkładamy pierwszą część  startych jabłek. Posypujemy jabłka cynamonem i cukrem waniliowym. Kolejna szklanka zostaje wysypana na wierzch. Na to trafia druga część jabłek które przyprawiamy cynamonem i waniliowym cukrem. Całość zakrywamy zawartością ostatniej szklanki. Na wierzch układamy pokrojoną kostkę masła. Ciasto pieczemy w piekarniku około godziny w temperaturze 180 stopni. Brązowa skorupka na wierzchu da nam znać że deser gotowy. Uwielbiam to ciasto na ciepło jednak na drugi dzień też jest pyszne. Oczywiście jedynie wtedy gdy na drugi dzień ciasto zostanie, a w to wątpię. 