Co prawda jesień dopiero na progu naszego domu ale już tęsknimy za ciepłymi porankami i wieczorami. Wakacji w naszym domu w tym roku nie było. Remont dał nam wycisk. Pyszne biszkoptowe ciasto z galaretką, bitą śmietaną i amerykańską borówką osłodziło nam chociaż jeden dzień. Co prawda ciasto najczęściej zwane jest smerfetką ale co jak co Błękitna laguna do niego bardziej pasuje. Tak więc zapraszamy nad prześliczne tropikalne morze. *Błękitna laguna*  1,5 szklanki mąki szklanka cukru 6 jajek 2 łyżeczki proszku do pieczenia 750ml śmietany kremowej 5 niebieskich galaretek cukier puder borówki amerykańskie blaszka prostokątna o wymiarach dna: 32x21cm i wysokości 6cm ŚmietanFix - ostateczność    Oddzielamy białko od żółtek. Ubijamy gęstą pianę z białek dodając pod koniec odrobinę cukru. Pamiętajmy wyjąć jajka z lodówki na godzinę przed przyrządzaniem ciasta. Powinny mieć temperaturę pokojową. Do ubitej piany dodajemy roztrzepane żółtka i delikatnie mieszamy całość. Do uzyskanej masy jajecznej dodajemy przesianą mąkę i proszek do pieczenia. Całość skrupulatnie łączymy ze sobą bez użycia mechanicznych mikserów. Struktura ciasta musi być delikatna by biszkopt wyrósł jak należy. Foremkę wykładamy papierem do pieczenia i wylewamy do niej przyszłe biszkoptowe ciasto. W temperaturze 180 stopni ciasto powinno się piec około 30 minut. Sprawdzamy je patyczkiem. Ostudzony biszkopt przecinamy wzdłuż na dwie równe połówki.  W między czasie nastawiamy czajnik bo potrzebujemy sporo wrzątku. W pół litrze wrzątku rozpuszczamy jedna z galaretek i odstawiamy w chłodne miejsce do stężenia. Około 500ml śmietanki ubijamy na sztywno. Dwie kolejne galaretki rozpuszczamy w półtorej szklanki wrzątku. Do wystudzonej i tężejącej galaretki ciągle mieszając dodajemy ubitą śmietanę. Stworzy nam się masa a'la ptasie mleczko, którą wypełniamy pokrojoną w kostkę pierwszą z galaretek. Dolna warstwa biszkoptu wraca do formy. Rozkładamy na niej uzyskane  ze śmietany i galaretek niebieskie ptasie mleczko. Druga część biszkoptu trafia na górę.  Dokładnie umyte borówki osuszamy na papierowym ręczniku. 250ml kremówki ubijamy na sztywno dodając pod koniec łyżkę cukru pudru.  W razie kłopotów można użyć wynalazku Dr.Oetkera - ŚmietanFix. Nie raz nie dwa uratował ów specyfik nie jedno ciasto z bitą śmietaną. Niestety dzisiejsza jakość śmietan pozostawia wiele do życzenia. Szczególnie ludziom starszej daty przyzwyczajonym do solidnej kremowej łatwo ubijającej się śmietany dzisiejsze odtłuszczane namiętnie i rozwadniane specyfiki sprawiają sporo kłopotu. ŚmietanFix może pomóc jeśli ktoś nie jest fanatycznym przeciwnikiem modyfikowanych chemicznie ułatwiaczy. Ubitą śmietanę układamy na wierzchu ciasta, posypujemy sporą ilością borówek i zalewamy kolejnym dwiema tężejącymi galaretkami rozpuszczonymi w 2 szklankach wody. Odstawiamy ciasto na godzinę do lodówki by nabrało orzeźwiających właściwości. Ciasto jest pyszne i rozpływa się w ustach. Wiem na pewno że w jakiś zimowe popołudnie gdy nadejdzie tęsknota za nadmorską  plażą i chłodną, orzeźwiającą bryzą odpalimy piekarnik by przygotować to pyszne letnie ciasto. 