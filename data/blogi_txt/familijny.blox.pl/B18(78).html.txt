Jakoś tak tradycyjnie na święta czy  to grudniowe czy Wielkanocne z ciast piekę sernik z brzoskwiniami lub snikers. Ileż można? Dlatego w tym roku na naszym stole zagościł kakaowy jabłecznik z orzechami, który okazał się bardzo dobry. Myślę, że będzie częstszym dodatkiem do popołudniowej kawy. Przepis znaleźliśmy w magazynie "Gotuj krok po kroku", który polecam. Do oryginalnego przepisu dodaliśmy za radą gazety rodzynki moczone w rumie, które także według nas idealnie do niego pasują. *Kakaowiec z jabłkami*  6 jabłek  30 g orzechów włoskich rodzynki garść rum 100ml 5 jajek szklanka cukru 1 i 1/2 szklanki oleju 3 szklanki mąki proszek do pieczenia - łyżeczka soda oczyszczona -  łyżeczka cynamon - łyżeczka kakao - 2 łyżki cukier puder - 2 łyżki forma keksowa 38cm x 11cm (dno)   Umyte i obrane jabłka kroimy w kostkę po usunięciu gniazd nasiennych. Orzechy włoskie należy rozgnieść z pomocą kuchennego wałka. Z pomocą miksera ubijamy jajka z cukrem i do masy dodajemy olej. Przesianą mąkę z dodatkiem sody, proszku do pieczenia i cynamonem dodajemy do jajecznej masy. Mieszając powoli dosypujemy kakao, po uzyskaniu jednolitego koloru kolejne składniki takie jak: jabłka i uprzednio namoczone w rumie rodzynki.   Rodzynki powinny poleżeć w alkoholu kilka godzin a najlepiej całą noc. Masę dokładnie mieszamy drewnianą łyżką i przekładamy do natłuszczonej i oprószonej bułką tartą formy. Na wierzchu rozsypujemy rozgniecione orzechy włoskie. Ciasto winno trafić do rozgrzanego piekarnika i w temperaturze 180 stopni piec się jakieś 35 minut. Po ostygnięciu pozostało nam jedynie posypać wierzch cukrem pudrem 