Kolejny po hreczniakach przepis na kresowe kulinarne cudo. Pierogi ruskie  - czyli potrawa z Rusi Czerwonej - byłych terenów należących historycznie do Wielkiej Rzeczpospolitej. Pierwsze ruskie pierogi jadłem w domu rodzinnym. Ojciec - jako 100% Ślązak nie wyobrażał sobie, że można jeść ziemniaki z serem. Zarzekał się, że nie tknie wymysłu, który moja mama postanowiła przygotować pewnego dnia na obiad. Wytrzymał kilka takich obiadów, patrząc z obrzydzeniem jak pałaszujemy ruskie z gęstą śmietaną.Raz się przełamał i spróbował - je do dziś... Smak domowych  pierogów ruskich Aneta dziś odtworzyła idealnie. Delikatne, nierozpadające się ciasto. Pyszny farsz serowo- ziemniaczany ze skwarkami z najlepszej polskiej słoninki i z czerwoną cebulą. Genialne i proste zarazem.  *Pierogi ruskie* 60 dag mąki pszennej 300 ml gorącej wody olej - 3 łyżki 1,5 kg ziemniaków 50 dag białego sera półtłustego czerwona cebula 2 szt. (1 - omasta , 1 -farsz) 20 dag słoniny (10 - omasta, 10 - farsz) pieprz sól  Ziemniaki gotujemy w osolonej wodzie i po ostudzeniu mielimy w maszynce do mięsa. W ten sam sposób musimy potraktować biały ser. Dawid miał sporo frajdy - maszynka do mięsa to ulubiony sprzęt kuchenny Młodego co widać na załączonym zdjęciu:  Ciasto na pierogi mimo tylko trzech, czasami czterech składników potrafi doprowadzić niejedną gospodynię do płaczu. Dzisiejszy sposób sprawdził się nam już kilka razy więc z czystym sumieniem mogę go zaprezentować. Do przesianej mąki dodajemy olej i mieszając wlewamy powoli gorącą prawie wrzącą wodę. Gdy opadnie temperatura ciasta zaczynamy je wyrabiać rękami. Musi być elastyczne i nieklejące. Dużo zależy od mąki - dzisiejsze pierogi powstały z mąki z Lidla.  W garnuszku topimy pokrojoną w kostkę połowę słoniny. Do rumianych skwarek dodajemy drobno posiekaną cebulę. Gdy i ona osiągnie odpowiedni kolor dodajemy całość do serowo-ziemniaczanej masy i wszystko dokładnie mieszamy. Farsz doprawiamy solą i pieprzem do smaku. Ciasto wałkujemy na kilkumilimetrowy płat i wycinamy kółka z pomocą szklanki. Łyżką nakładamy farsz, zamykamy pieróg i sklejony brzeg dociskamy widelcem. Pierogi układamy na blacie posypanym mąką. Pierogi ruskie mogą sobie trochę pooddychać pod ściereczką.  Wrzucamy je do osolonej, gotującej się ale nie hulającej wody. Delikatnie mieszamy pierogi drewnianą łyżką by nie przykleiły się do dna garnka. Pamiętajcie by ruskie gotować w dużym garnku ze sporą ilością wody. Zapobiegnie to przyklejaniu się pierogów do siebie i da im sporo przestrzeni potrzebnej do ugotowania się bez niespodzianek.   Po wypłynięciu pierogi ruskie potrzebują już tylko kilka minut by były gotowe do podania ze skwarkami i cebulką lub tak jak jadłem je w domu - z gęstą śmietaną. Boskie domowe jedzenie. 