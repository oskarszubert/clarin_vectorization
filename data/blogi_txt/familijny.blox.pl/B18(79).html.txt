Z kiszonej kapusty można tworzyć w kuchni mnóstwo pysznych dań. Pyszny kapuśniak na wędzonce i wiejskiej kiełbasie, podany z utłuczonymi ziemniakami, okraszonymi odrobiną skwarek  to obok genialnego bigosu, symbol polskiej kuchni. Podobnie jak bigos, kapuśniak też smakuje najlepiej na drugi dzień.  *Kapuśniak* kiszona kapusta - pół kilograma marchew - 2 sztuki pietruszka korzeń - 1 sztuka cebula - 2 sztuki kość wędzona lub żeberka wędzony boczek - 30 dag kiełbasa wiejska - 30 dag koncentrat pomidorowy - 80 g ziele angielskie liść laurowy sól pieprz cukier kminek mielony - pół łyżeczki    Kiszoną kapustę wrzucamy na zimną wodę razem z wędzoną kością lub porządnym kawałkiem żeberek. Dorzucamy kilka listków laurowych, kilka ziaren angielskiego ziela i gotujemy powoli na małym ogniu. Boczek wędzony kroimy w kostkę. Jeżeli nasz boczek ma sporo tłustych przerośnięć obsmażamy go by wytopić nadmiar tłuszczu. Chudy boczek wystarczy tylko pokroić. Kiełbasę kroimy w plasterki i razem z posiekaną cebula smażymy na rumiano.  Gdy kapusta trochę zmięknie dorzucamy do garnka starte na dużych oczkach warzywa - marchew i korzeń pietruszki. Następnie do wywaru trafia rumiana cebula  z kiełbasą i pokrojony w kostkę boczek wędzony. Przyprawiamy zupę solą, pieprzem, cukrem i koncentratem pomidorowym. Gotujemy całość aż kapusta zmięknie jak należy. Zupę zagęszczamy mączną zasmażką. Łyżeczkę oliwy rozgrzewamy na patelni. Dodajemy do niej 2 czubate łyżki mąki. Energicznie mieszając rumienimy mąkę uważając by się nie spaliła. Zdejmujemy patelnię z ognia i dolewamy odrobinę zimnej wody. Musimy zasmażkę dobrze mieszać by się nie zbryliła. Wody mamy dodać tyle by mąka osiągnełą "błotną" konsystencję. Tak uzyskaną zasmażkę dodajemy do zupy, którą należy dobrze wymieszać. W garnuszku topimy na skwarki kawałek słoninki. Kapuśniak smakuje bowiem najlepiej z gałką utłuczonych ziemniaków, okraszonych chrupiącymi skwarkami. Polecam ten sposób podania. 