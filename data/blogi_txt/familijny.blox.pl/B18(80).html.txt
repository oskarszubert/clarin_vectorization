Typowo wiosenna zupa - doskonały kapuśniak z młodej białej kapusty gotowany na żeberkach z dodatkiem przepysznej i aromatycznej wędzonki. Sekcja zup naszego blogu powolutku się zapełnia. Sporo osób o to w mailach prosi więc - frontem do czytelnika - kolejna zupa dodana.  *Kapuśniak z młodej kapusty* kapusta młoda - 1 sztuka marchew - 2 sztuki pietruszka korzeń - 2 sztuki ziemniaki - 1 kg żeberka wędzone - 50 dag boczek wędzony - 20 dag koperek - pęczek pomidory krojone - 240g odsączonych sól pieprz kminek ocet ziele angielskie liść laurowy mąka    Żeberka wędzone gotujemy do miękkości. Dodajemy pokrojone w kostkę ziemniaki, marchewkę i pietruszkę. Kapustę szatkujemy i trafia do garnka gdy włoszczyzna zmięknie. Do zupy wrzucamy krojone i odsączone z zalewy pomidory, liście laurowe i ziela angielskie. Gotujemy całość doprawiając kminkiem, pieprzem i solą. Na patelni obsmażamy na dużym ogniu małe kostki boczku wędzonego, a gdy ich skórka zrobi się chrupiąca, dorzucamy je do zupy.  Pod koniec dodajemy posiekany koperek i zagęszczamy zupę mączna zasmażką, którą zrobimy tak: Na suchej patelni smażymy około 1,5 łyżki maki aż kolor będzie złocisty. Ściągamy mąkę z ognia i dolewamy zimnej wody energicznie mieszając. Przez sitko przecieramy zasmażkę do zupy intensywnie ją mieszając. Do zupy można dodać odrobinę octu winnego. 