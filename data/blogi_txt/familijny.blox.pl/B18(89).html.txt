Litewskie kluski z mięsem czyli kartacze.  Nic tak nie wzbudzało przerażenia w wojskach historycznych armii jak kartacze. Pociski budziły strach swoją bezwzględną skutecznością. W dzisiejszych czasach kartacz kojarzy nam się już jedynie z ziemniaczaną kluską wypełniona mięsem, którą podzielił się z nami naród litewski. Jednak nadal budzi strach - tym razem wśród dietetyków mających obsesję w temacie typowego dla Słowian jedzenia. W XXI wieku kartacze to także bomba - tyle że cholesterolowa. Czy na pewno?  Domowe kartacze przygotowane z ziemniaków i mielonego, gotowanego mięsa wołowego wcale nie są przerażającym pociskiem dla naszego zdrowia. Kaloryczność ziemniaków już jakiś czas temu odczarowano, a wołowina (do tego ugotowana) jest zdrowa i wcale nie gorsza niż  drobiowe pieczone mięso. 100g gotowanej wołowiny to około 200 kalorii natomiast grillowana  pierś kurczaka bez skóry to około 150 kalorii. Czy to jest aż tak znacząca różnica? Jedzmy wszystko ale  z rozsądkiem wtedy nic nam się złego stać nie powinno. No dobrze rozpisałem się a pewnie czekacie na przepis. Kartacze z mięsem musiały się na blogu pojawić skoro pojawiły się śląskie tarte kluski. Przygotowanie jest bowiem bardzo podobne. *Kartacze*  około 2 kg ziemniaków obranych mąka ziemniaczana - 1 lub 2 łyżki cebula - duża sztuka mięso wołowe gotowane - 60 dag olej sól pieprz kolorowy  Obrane ziemniaki dzielimy na pół. Jedną część gotujemy w osolonej wodzie natomiast drugą ścieramy na tarce. Starte ziemniaki pakujemy do pieluchy tetrowej lub złożonej na pół gazy. Wyciskamy solidnie sok do miski. Ziemniaki muszą być dokładnie odciśnięte by kluski się udały. Sok w misce odstawiamy aby obecna w nim skrobia zdążyła się osadzić na dnie.   Ziemniaki które ugotowaliśmy musimy przestudzić i zmielić w maszynce lub przecisnąć przez praskę. Mieszamy ziemniaki surowe z ugotowanymi dodając skrobię z miseczki. Odlewamy delikatnie wodę z miski tak by na dnie pozostał biały wilgotny proszek. Wyrabiamy ciasto ręcznie. Jeśli jest zbyt klejące się do rąk i miski dodajemy mąki ziemniaczanej. Nie każdy ziemniak ma wystarczająco dużo skrobi w sobie. Smaku nie zepsujemy, a ułatwimy sobie lepienie i gotowanie kartaczy. Masę doprawiamy odrobiną soli.  Mięso mielimy w maszynce. Użyliśmy pręgę wołową, która nam została po gotowaniu krupniku. Cebulę siekamy w drobną kostkę i złocimy na 2 łyżkach oleju. Usmażoną cebulę i pozostały tłuszcz mieszamy z mięsem. Wyrabiamy masę rękami aż stanie się elastyczna i łatwa w formowaniu mięsnych kulek. Doprawiamy solidnie pieprzem kolorowym i solą.  Z masy ziemniaczanej robimy placki wielkości męskiej dłoni bez palców. Na każdym placku układamy owal mięsa. Zamykamy ziemniaczany placek podobnie jak przy robieniu pierogów. Łączymy brzegi i delikatnie formujemy z klusek charakterystyczny dla kartaczy kształt owalu. Stąd też prawdopodobnie inna nazwa tych litewskich klusek czyli cepeliny. Gotujemy kluski na osolonej wrzącej lecz nie hulającej wodzie kilka minut od wypłynięcia. Podajemy z cebulką lub skwarkami. 