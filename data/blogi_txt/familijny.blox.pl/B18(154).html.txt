Jeden z czytelników wspomniał nam kiedyś o naleśnikach, a ja obiecałem przepis na to pyszne danie . Dziś więc przepis na naleśniki z serem. Posiłek sycący nadaje się tak na śniadanie jak i na obiad. Jest łatwy w przygotowaniu, a  czas poświęcony na jego zrobienie również zachęca. Smak naleśników z serem pamiętam z dzieciństwa gdy mama mojego kolegi zapraszała nas wszystkich na tą serową pyszność. Chyba nigdy już nie jadłem lepiej zrobionych naleśników. Poniższy przepis to moja tęsknota za tamtymi czasami beztroskiego dzieciństwa.  Do przyrządzenia potrzebujemy: *Naleśniki*  800ml mleka 200ml wody 40 dag pszenno-żytniej mąki 4 łyżki płatków owsianych jajko szczypta soli  *Nadzienie serowo-owocowe*  50dag białego sera 6 łyżek gęstej śmietany opakowanie cukru waniliowego maliny borówka amerykańska    Składniki na naleśniki mieszamy dokładnie z pomocą miksera. Konsystencja musi być odpowiednia - ani za rzadka ani za gęsta. W razie czego dodajemy odrobinę wody lub mąki w zależności od tego jaki nas spotka problem. Smażymy naleśniki z obu stron na teflonowej patelni przesmarowanej odrobiną oleju roślinnego lub kawałkiem słoniny.  Ser mielimy w maszynce. Dodajemy śmietanę i cukier i również z pomocą miksera ucieramy na  puszystą masę. Nakładamy ją na naleśniki i obsypujemy całość dostępnymi owocami. My podaliśmy dziś naleśniki z malinami i amerykańską borówką. Od razu ostrzegam że mimo iż naleśniki są przepyszne nie dacie rady zjeść więcej niż dwa :) Jest to bowiem jedno z bardziej sycących posiłków. 