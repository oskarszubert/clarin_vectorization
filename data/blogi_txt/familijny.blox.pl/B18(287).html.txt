Czas wykształcić partnera do tej pasjonującej rozrywki. Wieki całe nie grałem  w  najstarszy i najpopularniejszy symulator pola bitwy. W dzieciństwie szachowaliśmy się wzajemnie z przyjacielem. Kilka lat później długie zimowe wieczory w wojskowej jednostce upływały  na polu średniowiecznej bitwy laufra z wieżą.  Nigdy nie potrafiłem grać tak jak to robią szachowi mistrzowie. Grę traktowałem zawsze jako ...grę, a nie rywalizację zmuszającą mnie do ciągłego doskonalenia swoich umiejętności. Nie miałem w związku z tym przymusu edukacji i osiągania imponujących rezultatów. Grałem tylko dla samej przyjemności grania i trochę tego żałuję. Nic tak bowiem nie otwiera umysłu na kolejne wyzwania jak szacunek do szachowego pola. Szachiści potrafią przewidywać przyszłość i ustawiać swoją grę na kilkanaście ruchów do przodu. Powiem szczerze - dla mnie taka gra to nieosiągalna magia. Uwielbiam szachy z innego powodu. Potrafią być grą całkowicie dla mnie nieprzewidywalną i nieubraną w jakikolwiek szablon. Każda partia to tajemnica. Jak zachowa się przeciwnik? Czy mój skromny plan jest w stanie się sprawdzić?  Brakowało mi przez całe lata kogoś kto by ową fascynację  starożytną grą podzielił. Zakup szachów - całkiem przypadkowy - daje szansę na sprawdzenie czy Siostra stanie się godnym przeciwnikiem Ojca. Szachy uczą koncentracji i to jest mój główny cel na najbliższe miesiące. Nic tak nie otwiera umysłu jak szachowe kombinacje. Otwarty umysł i chęć przyswajania wiedzy przez Siostrę ma szansę przenieść się na inne pole bitwy - szkolną salę.  Mam nadzieję, że spodobają się Wiktorii nasze szachowe pojedynki. Zbliżające się jesienne wieczory spędzimy więc radośnie ale w skupieniu. Czas na planowanie strategii i rozgrywanie dziesiątek szachowych bitew na 64 polowej planszy. 