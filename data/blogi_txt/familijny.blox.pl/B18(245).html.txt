Kolejny przepis na sałatkę idealnie pasującą na domowe imprezy. Tym razem wykorzystamy makaron w kształcie ryżu. Bardzo apetyczna sałatka z ryżem makaronowym i jak zwykle prosta w przygotowaniu. Więcej przepisów na proste sałatki znajdziecie w odpowiedniej sekcji naszego bloga: sałatki i surówki.  *Sałatka z ryżem makaronowym*  makaron w kształcie ryżu - 15 dag por - 1 sztuka biała część szynka gotowana - 20 dag kukurydza konserwowa - 250g ogórki konserwowe - 6 sztuk majonez domowy - 2 spore łyżki sól pieprz szczypiorek    Gotujemy al dente w mocno osolonej wodzie makaron w kształcie ryżu. Odsączamy i przelewamy go zimną wodą by przestał się na sitku gotować. Ma zachować odpowiedni kształt i wyczuwalną w sałatce strukturę.  Por siekamy w połówki plasterków. Szynkę kroimy w kostkę. To samo robimy z ogórkami konserwowymi. Do sałatki powinna trafić już tylko odsączona z zalewy konserwowa kukurydza. Wszystko gotowe więc można sałatkę wymieszać z domowym majonezem i doprawić solą oraz świeżo zmielonym pieprzem do smaku.   Szczypiorek jedynie zwieńczy dzieło przed podaniem. Sałatka powinna się przegryźć w lodówce na tyle by por zmiękł i zaostrzył całość. 