...świąteczne zawirowanie spowodowało, że zapomniałem iż w drugi dzień Świąt minął rok od pierwszego wpisu na tym blogu. Przeleciałoooo ! ...ach jak ten czas leci. Mam nadzieję, że stali czytelnicy, których jest tu sporo są zadowoleni ze zmian jakie poczyniłem.  Blog to miejsce niby prywatne, a jednak publiczne. Decydując się na ukazanie światu choćby odrobiny naszego wspólnego życia sporo ryzykowaliśmy. Potrzebowaliśmy więc czasu na przemyślenie tego jak należy. Sam nie lubię zbytniego ekshibicjonizmu więc decyzja o założeniu bloga w tej formie nie była łatwa.  Nie otwieramy drzwi do naszego domu na oścież - na pewno nie poznacie nas do końca takimi jakimi jesteśmy na co dzień. Z tego powodu jest nam łatwiej o sobie opowiadać. Okruchy naszego życia zawarte w blogowych wpisach mają jedynie pokazać, że rodzinne życie jest ciekawe, a wychowywanie dzieciaków to nie wyrok dożywotniej nudy. Pewnie kilku z Was zauważyło, że blog przeszedł sporą przemianę i sporą jego część zajęły przepisy na domowe jedzenie. Zamysł tej decyzji był dość prosty - przez żołądek do Waszego serca.  Koła rodzinnego nie tworzy się cyrklem - od wieków wspólne posiłki stanowiły doskonałe spoiwo do utrzymywania takich wartości jak rodzina, miłość czy poczucie wspólnoty. Tworzenie jedzenia i wspólne go spożywanie łączy. Stół łączył ludzi od wieków - łączy do teraz. Z tego powodu jedzenie będzie na pewno ważnym tematem tego bloga i w przyszłości.  Opinie, które wyrażacie w anonimowej ankiecie dostępnej w prawym dolnym rogu utwierdzają nas, że to była dobra decyzja. Niejeden tam  wpis naprawdę potrafił nas wzruszyć. Miło usłyszeć ciepłe słowa o użyteczności miejsca, które tworzymy. Sporo zmian  wydarzyło się właśnie dzięki Waszym opiniom za co serdecznie dziękujemy. Potrafimy słuchać i nie chcemy zamykać się we własnym wyobrażeniu tego miejsca. Krytyczne opinie również wzbogacają. Może nawet bardziej niż pochlebstwa.  Tak - to prawda - czasami styl czy gramatyka potrafi zabić blog. Mam nadzieję, że z dnia na dzień ewidentnych błędów utrudniających czytanie tak wpisów o gotowaniu jak i moich osobistych przemyśleń na wiele spraw, będzie mniej. Człowiek uczy się całe życie, a języka ojczystego w szczególności.  Pracuję także nad ułatwieniem nawigacji na naszej stronie - to kolejny problem często krytykowany. Nie jest to łatwe gdy korzysta się z dostępnego szablonu. Myślę jednak, że z ostatnimi zmianami łatwiej będzie Wam się poruszać na naszym blogu. Mimo zaledwie roku istnienia pojawiło się w nim sporo treści i  chciałbym aby każdy mógł do nich dotrzeć. Dziękuję wszystkim za szczere opinie. Krytykę traktuję bardzo poważnie, szczególnie gdy nie jest to tylko złośliwa krytyka. Mimo anonimowości ankiety złośliwych uwag nie było  prawie wcale. To cieszy w czasach gdy internet stał się polem bitwy dla sieciowych ekstremistów i typowych dla anonimowych ankiet hejterów.  ...reasumując: ten rok był i  jest bogaty w doświadczenia, które chcemy z korzyścią także dla Was wykorzystywać. Zapraszam więc stałych czytelników do częstego nas odwiedzania i komentowania, a wszystkich nowych użytkowników Rodzinnego Bloga serdecznie witam.   Do siego roku  moi drodzy :) 