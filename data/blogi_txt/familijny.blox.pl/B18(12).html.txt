Domowej produkcji wędlina znalazła w naszej kuchni swoje stałe miejsce. Szynkowar okazał się bardzo przydatnym narzędziem, a boczek parzony zrobiony z jego udziałem  jest przepyszny. Trochę eksperymentujemy ostatnio i poniższy przepis nie zawiera żelatyny. Okazuje się, że pyszny boczek można zrobić bez jej dodatku. Mimo to wyrób jest na tyle spójny, że można go spokojnie kroić na kanapki.   *Boczek parzony*  boczek surowy - 80 dag czosnek polski - 5 ząbków mieszanka przypraw Mefisto - 4 łyżeczki majeranek - 2 łyżeczki ziele angielskie - 5 ziaren jałowiec - 5 ziaren sól - łyżeczka  Czosnek przeciskamy przez praskę i ucieramy z wszystkimi przyprawami w moździerzu. Mięso kroimy na większe kawałki - paski i nacieramy przyprawową pastą. Układamy kawałki mięsa w szynkowarze, dociskamy praską i odkładamy do lodówki na kilka godzin.   Ustawiamy pojemnik w garnku tak aby nie dotykał dna (podkładka lub ściereczka) i zalewamy wodą pod rant ponad poziom mięsa. Doprowadzamy wodę do temperatury 80 stopni i parzymy boczek plus minus godzinę i 45 minut. Pojemnik po tym czasie szybko chłodzimy w zimnej wodzie, odlewamy zgromadzony na powierzchni praski mięsny sok i wstawiamy do lodówki na całą noc.  Wyjęcie boczku z szynkowaru nie nastręcza specjalnych trudności. Można obrócone do góry dnem urządzenie polać na przykład wrzątkiem ale myślę, że nie będzie to konieczne.  Pyszna, domowej roboty wędlina jest gotowa na śniadanko. Pyszności. Inne przepisy na wyroby domowe oraz opis urządzenia znajdziecie w utworzonej specjalnie strefie: Wędliny z szynkowara - zapraszamy 