Przepis na pstrąga pieczonego w aluminiowej folii jest jednym z prostszych przepisów na podanie smacznej ryby. Słodkowodne ryby drapieżne takie jak pstrąg, sandacz czy okoń same w sobie mają tyle dobrego smaku i aromatu, że przesadzanie z dodatkami lub przyprawami nie jest wskazane. Ryby te prowadzą aktywny tryb życia w czystych wodach więc nie musimy z nich usuwać aromatu mułu jak ze znanego nam karpia. Od lat stosujemy poniższy przepis na pieczonego pstrąga, który podpatrzony został w smażalni ryb w beskidzkiej Wiśle.   Potrzebujemy jedynie koperku, odrobiny soku z cytryny i kilku warzyw by móc cieszyć się smakowitym mięsem tęczowego lub źródlanego pstrąga. Polecam tym bardziej, że poniższy przepis pasuje do wielu diet w tym do diety Vitalia, którą Aneta od kilku tygodni stosuje. *Pstrąg pieczony*  pstrąg patroszony - 4 sztuki cebula  papryka czerwona cytryna koperek świeży czosnek granulowany sól pieprz kolorowy folia aluminiowa     Wypatroszone z wnętrzności i z płatów skrzelowych ale z pozostawionymi głowami pstrągi dokładnie myjemy chłodną wodą i osuszamy papierowymi ręcznikami. Zimna woda nie pozbawi ryby naturalnych śluzów wytwarzających się na skórze więc powinna być ciepła. Pamiętajcie jednak by nie była gorąca. Drobnej łuski pstrąga tęczowego nie musimy usuwać. Wytopi się sama i nada skórce odpowiednią konsystencję.   Środek rybki nacieramy solidną porcją soli, pieprzu i czosnku. Paprykę i cebulę kroimy w piórka, a cytrynę w plastry. Posiekany koperek mieszamy z sokiem z cytryny i wypełniamy nim jamkę brzuszną rybki. Jest szkoła dodająca jeszcze masło ale myślę, że to nie jest konieczny składnik.  Do środka trafiają także pokrojone wcześniej warzywa. Tak przygotowane tuszki pstrąga zawijamy w osobne arkusze aluminiowej folii. Ryby odstawiamy na godzinę lub dwie do lodówki. Niech mięso sobie pooddycha aromatami, którymi go wypełniliśmy.   Pieczemy pstrągi na blaszce w piekarniku rozgrzanym do 200 stopni około 35-40 minut. Na środkowej półce. Po tym czasie otwieramy foliowe pakunki, przenosimy blaszkę z rybami piętro wyżej i przełączamy na górną grzałkę. Wierzchnia skórka powinna się jeszcze jakieś 10 minut podpiec i zrumienić. Można ją dodatkowo posypać odrobiną soli. Stopień przysmażenia zależny jest od Waszych upodobań. Osobiście lubię skórkę nieprzypaloną.   Podajemy rybkę z pieczonymi kartofelkami, frytkami lub brązowym ryżem i surówką z kiszonej kapusty. Tuż przed podaniem można pstrąga dodatkowo skropić sokiem z cytryny. Pstrąg posiada sporo ości jedynie w okolicach kręgosłupa więc dość łatwo można się ich pozbyć już po przyrządzeniu. Filetowanie ryby przed smażeniem nam z tego powodu odpada, a rybka w całości na talerzu wygląda wyśmienicie. 