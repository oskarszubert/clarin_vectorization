Próba generalna udała się znakomicie. Pyszny, postny, czerwony barszcz wigilijny z uszkami zachwycił nie tylko nas ale i naszych rodziców, którzy przyjechali na 12 urodziny Siostry. Idealnie kwaskowy dzięki domowej roboty zakwasowi. Zdjęcia nie oddadzą też koloru, który udało się uzyskać (pora chyba zmienić nasz stary sprzęt fotograficzny). Pyszny barszcz z domowymi uszkami. Wczoraj nastawiliśmy kolejny zakwas już na zupę, którą podamy na wigilijnym stole.  *Barszcz wigilijny*  zakwas buraczany - 1 litr bulion warzywny - 1,5 litra cytryna sól pieprz cukier liść laurowy ziele angielskie  Z porcji warzyw (3 marchewki, 2 pietruszki, pół małego selera, kawałek pora, cebula) z dodatkiem liści laurowych i ziela angielskiego gotujemy warzywny bulion. Będziemy potrzebować go 1,5 litra bulionu na litr zakwasu. Gdy warzywa zmiękną wyciągamy je z garnka. Bulion nie może hulać gdy wlejemy do niego zakwas. Gotujemy barszcz  tak aby nie zaczął szaleć w garnku. Stracimy wtedy piękny kolor.  Doprawiamy barszcz sokiem z cytryny, cukrem, solą i świeżo zmielonym pieprzem. Musicie znaleźć swój własny balans smaków pysznego postnego wigilijnego barszczu z uszkami. 