Jakie mieliście marzenia gdy byliście dziećmi, a zbliżało się Wasze ukochane święto: Dzień Dziecka? Takie zwykłe, małe marzenia. Takie bez górnolotnych pragnień żeby wszyscy się kochali, żeby panował na świecie pokój albo żeby zawsze świeciło nad Wami słońce. Banalne marzenie posiadanie czegoś fajnego. Ja miałem zawsze kilka i wszystkie były związane  z zabawkami. Samochody, kolejki, klocki lego ... chłopiec taki jak ja nie mógł mieć przecież innych marzeń. Czasy mojego dzieciństwa to lata końcówki PRLu i solidarnościowych przemian ekonomicznych. To nie był łatwy okres dla dzieci z mojego środowiska. Jak ktoś tam miał tatę górnika albo handlarza w Berlinie Zachodnim to i zabawek mógł mieć sporo. Choć i to nie gwarantowało, że jakikolwiek atrakcyjny towar się na półkach Pewex'ów lub sklepów za żółtymi firankami pojawi.Najszczęśliwszym dniem w tamtym okresie była moja wizyta w NRDowskim sklepie z zabawkami gdy w ramach wymiany międzyzakładowej gościliśmy we wschodnich Niemczech na koloniach. Szał! Do Polski przyjechałem obładowany tanimi w Niemczech jak barszcz samochodami na kabelek, prawdziwą kolejką elektryczną na torach HO etc. Wracaliśmy z tych wakacji jak przygraniczne mrówki ...do dziś się dziwię, że celnicy odpuścili nam na granicy. Może ruszyło ich sumienie, a widok rozradowanych dzieciaków kazał im przymknąć oczy na przepisy celne.Dziś dużo łatwiej spełniać dzieciakom te proste marzenia przed Dniem Dziecka. Sklepy wypełnione towarem po brzegi. Czasami nawet z domu nie trzeba wychodzić by dziecku sprawić frajdę. Wszystko to o czym marzyłem przez lata oglądając zagraniczne programy w kablowej telewizji jest współczesnym dzieciom dostępne na pstryknięcie palcami.Dawid od małego brzdąca  na widok koparek, maszyn budowlanych, dźwigów czy innego ciężkiego sprzętu dostawał oczopląsu. Bob Budowniczy długo figurował na top liście Felkowych bajek. Nawet najprostsza i najtańsza koparka sprawiała mu mnóstwo radości. Dzisiejszy poranek zaowocował eksplozją szczęścia  gdy otwierając oczy zobaczył taki o to dźwig do obsługi jego ulubionego traktorka z przyczepką:   Migające światełko, wysuwające się ramię - czy trzeba coś więcej dla chłopca takiego jak Dawid? Nie trzeba nawet dla Ojca, który  przy początkowo sporym proteście Młodego, chwilę się maszyną pobawił.  Zabawkę kupiliśmy tanio w sklepie internetowym naszych znajomych, których z tego miejsca pozdrawiam, a sam sklep z zabawkami polecam i Wam. Koniec końców do Dnia Dziecka już tylko kilka dni, a w głowach Waszych dzieciaków już się pewnie kręcą na tę okazję ich małe, banalne marzenia.﻿ 