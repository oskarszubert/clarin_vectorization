Dzisiejszy wpis zainspirowany jest przez hale Makro, które w swojej ofercie   miały, zamrożone, całe,  kilkukilogramowe świnki. Aferę rozpętały organizacje praw zwierząt poinformowane przez niektórych oburzonych klientów sieci. Internet wypełnił się dość szybko zdjęciami martwych zwierząt zapakowanych w próżniowe opakowania i podzielił się na zwolenników, przeciwników i obojętnych. Nie będę wspomnianych zdjęć promował na blogu. Łatwo je w sieci znaleźć. Świnki wolę oglądać w tej formie, którą zaprezentowałem. Cała sprawa okazała się  dość kontrowersyjna bo hale Makro postanowiły czasowo zdjąć produkt z półek. Powiem szczerze - gdybym trafił w sklepie ten towar moja reakcja była by (jak dla mnie) oczywista. Moje poczucie estetyki wyklucza obojętność w takich sprawach. Jestem mięsożerny, wiem skąd pochodzi szynka czy mielony kotlet i w jakich warunkach często owe specjały są przygotowywane. Z zadowoleniem przyjąłbym pewnie wiadomość o zaproszeniu mnie na poczęstunek przygotowany z takiego produktu. Mimo tego nie podoba mi się taka forma sprzedaży wieprzowiny i nie uważam się za hipokrytę. Bezduszna forma prezentacji  towaru aż krzyczy głupotą producenta. W naszym kręgu kulturowym świnia jest zwierzęciem bliskim człowiekowi od lat. Podobnie jak martwy pies w chińskiej restauracji tak i martwa świnka na półce obok masła będzie nas oburzać. To naturalna reakcja i wcale nie uważam, że powinienem się jej wstydzić. Takie zarzuty padły na przykład na stronie blogowego guru - kominka. W tym temacie się z nim nie zgadzam. Ludzie mieli prawo do swojej reakcji i wcale nie są z tego powodu debilami. Mają jedynie ciut inny na tą sprawę pogląd. Tyle się ostatnio mówi o uboju rytualnym - wręcz piętnuje działalność gmin żydowskich czy muzułmanów dla których w odpowiedni choć kontrowersyjny sposób zabicie zwierzęcia  jest elementem tradycji i religii. W Polsce wprowadzono nawet prawo zakazujące wspomnianych praktyk. Najwyraźniej przeszkadza nam to w jaki sposób traktowane jest zwierzę przed, w trakcie i po śmierci. Jak to się ma do wspomnianej afery z martwymi, całymi i potraktowanymi przedmiotowo świnkami z Makro? Tamto nas oburza, a to nie. I to według mnie jest hipokryzja. O ile mogę jeszcze (choć z trudem) zrozumieć religijne przesłanki, na podstawie których powstała idea rytualnego uboju, o tyle potraktowania przedmiotowo prosiaków w niemieckiej hurtowni zrozumieć już nie mogę. Daleki jestem od wsparcia organizacji praw zwierząt w tej sprawie. Świnki zapewne straciły życie w taki sam sposób w jaki codziennie tracą setki tysięcy zwierząt przeznaczonych na konsumpcję. Jednak uważam, że w każdej sprawie powinniśmy się domagać od innych wyczucia, taktu i zwykłej empatii. Sprzedaż jedzenia, do którego winniśmy mieć szacunek w taki sposób w jaki zaprezentowali to handlowcy Cash and Carry nie ma z wyczuciem, estetyką i empatią nic wspólnego. Dlatego też inaczej niż kominek cieszę się z cytowanej przez niego reakcji firmy i mam nadzieję, że swój błąd tak jak obiecali naprawią. 