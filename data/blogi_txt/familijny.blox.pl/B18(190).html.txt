Jak już wspominałem lubię włoską kuchnię za jej prostotę i doskonały smak. Pizza margaritha, która stała się ambasadorem tego pięknego kraju na świecie jest kwintesencją tego o czym piszę. Prosty przepis, minimalna ilość składników i doskonały smak cieszący nasze zmysły jeszcze długo po konsumpcji. Zjeść taką pizzę w małej  pizzerii gdzieś na prowincji włoskiej Campanii lub przy stoliku stojącym na gwarnej uliczce Neapolu to takie moje małe marzenie. Z tych realnych do spełnienia. Przyjdzie na to czas ale dziś zróbmy sobie margarithę w domu. *Pizza margaritha*  mąka pszenna - 3 szklanki letnia woda - 1 szklanka sól - łyżeczka cukier - 1/2 łyżeczki oliwa z oliwek lub olej - 3 łyżki  drożdże - 5 dag   mozzarella w kulce - 3 sztuki czosnek - 4 ząbki pomidory świeże polskie lub włoskie z puszki (ewentualnie z kartonu) bazylia  Mąkę przesiewamy na stolnicę. Drożdże z  cukrem rozpuszczamy w letniej wodzie. Do płynu dolewamy olej lub oliwę z oliwek. Rozmieszany zaczyn odstawiamy na 5 minut w ciepłe miejsce. Po tym czasie wlewamy go do mąki i wyrabiamy intensywnie ciasto. Początkowo dość mocno klei się do dłoni ale nie przejmujmy się tym. Gdy przestanie zamieni się w aksamitną i delikatną masę doskonałą do przygotowania pizzy. Blachę piekarnika smarujemy olejem lub oliwą i posypujemy  mąką. Jeszcze na stolnicy delikatnie rozciągamy ciasto i nakładamy je na blachę. Rozmasowujemy ciasto na blasze tak by wypełniło ją całą, a na brzegu pojawił się charakterystyczny dla włoskich placków rant. Rant zabezpieczy zawartość pizzy przed wypłynięciem podczas pieczenia. Powierzchnię ciasta smarujemy oliwą lub olejem. Całość dość gęsto nakłuwamy widelcem.   Aby przygotować tradycyjną włoską margarithę  powinniśmy zrobić doskonały sos pomidorowy. My od jakiegoś czasu ułatwiamy sobie ten etap używając tylko świeżych polskich pomidorów lub doskonałej jakości włoskich tomat bez skóry, które można dostać już na naszym lokalnym rynku bez żadnego problemu. Delikatnie posiekane pomidory równomiernie rozkładamy na pszennym placku i posypujemy posiekaną bazylią lub jej przetartą w dłoniach suszoną wersją. Obrany czosnek siekamy drobno i rozrzucamy na pizzy. Kulki mozzarelli odsączone z zalewy kroimy w plastry i układamy na pomidorach. Całość  dość intensywnie posolić solą morską i odrobiną świeżo mielonego, kolorowego pieprzu. Piekarnik rozgrzany już do 250 stopni Celcjusza więc możemy wkładać pizzę na pierwszą półkę od dołu i piec jakieś 15 minut. Na 5 minut przed końcem można wyłączyć dolną grzałkę jeśli spód już się dobrze przypiekł. Sprawdzamy to delikatnie podnosząc pizzę łopatką.  Pizzę jeszcze gorącą kroimy specjalnym nożem i podajemy na przykład z sosem czosnkowym lub najzwyklejszym ketchupem. Chociaż powiem szczerze sama w sobie bez zbędnych dodatków margaritha jest doskonała czy to na ciepło czy już na zimno. 