Świąteczny stół wzbogacił się w zeszłym już roku o kolejną domową wędlinę peklowaną i parzoną w szynkowarze. Schab ze śliwką przygotowany w ten sposób jest kruchy, soczysty i mocno aromatyczny bez grama nieznanej nam chemii.  *Schab ze śliwką (szynkowar)*  schab wieprzowy - 70 dag śliwki suszone - 15 sztuk sól peklująca - 1 łyżeczka sól - 1 łyżeczka przyprawa Tradismak Szeherezada  W schabie robimy długim nożem dziurę na tyle dużą by zmieściły się na całej długości schabu przygotowane śliwki. Nacieramy schab mieszanką przypraw i soli peklującej. Jeśli nie macie przyprawy o której piszę można użyć własnych ulubionych. Przykładowo listki laurowe, ziele angielskie, pieprz kolorowy, czosnek granulowany, kminek i papryka suszona porządnie zmielone w moździerzu również nadadzą wędlinie odpowiedniego smaku i aromatu.  Przygotowany kawałek schabu wkładamy do szynkowara,na wierzch dajemy gałązkę rozmarynu, dociskamy praską i odkładamy na 24 godziny do lodówki. Na drugi dzień parzymy schab w garnku w temperaturze około 80 stopni Celcjusza stawiając szynkowar na podkładce lub ściereczce i zalewając wodą pod rant urządzenia. Opis tej tajemniczej maszynki, którą posiadamy znajdziecie w jednym z pierwszych wpisów z odpowiedniej sekcji: wędliny z szynkowara  Po półtorej godziny parzenia produkt bedzie gotowy do schłodzenia i odstawienia do lodówki na noc. Na drugi dzień można z pomocą wrzątku wyciągnąć wędlinę z urządzenia. Polewamy odwrócony szynkowar wrzątkiem. Ewentualnie można z pomocą widelca wyjąć schab z szynkowara. To cały kawałek wędliny więc nie ma ryzyka, że wyrób nam się rozpadnie. 