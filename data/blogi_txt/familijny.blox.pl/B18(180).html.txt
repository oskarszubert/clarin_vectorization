Jeśli zrobiłbym  konkurs pod tytułem "Najlepsze pierogi na świecie" to jestem święcie przekonany, że pierogi z mięsem i kapustą jeśliby nawet nie wygrały to znalazły by się na podium. Jedno z popularniejszych polskich dań zawita dziś na familijnym blogu. Delikatne ciasto, soczyste mięsne nadzienie z przepyszną kiszoną kapustą - to najważniejsze cechy poniższych pierogów: *Pierogi z mięsem i kapustą*  60 dag mąki 3 łyżki oleju 300ml gorącej wody   wołowina - pół kilo gotowanej z rosołu kapusta kiszona - 30 dag cebula sól pieprz oliwa  Zawsze do pierogów używamy mięsa, które gromadzimy na tą okazję po wszelakich zupach. Tak jest i tym razem. Mięso mielimy w maszynce. Kapustę należy gotować do miękkości i odcedzić  z wody. Kroimy kapustę w miarę drobno. Na łyżce oliwy złocimy pokrojoną w kostkę cebulę. Łączymy wszystkie przygotowane składniki wyrabiając na jednolitą masę. Całość doprawiamy solą i świeżo zmielonym pieprzem. Przesianą mąkę wyrabiamy z olejem i z ostrożnie dolewaną gorącą - prawie wrzącą wodą. Wystudzone ciasto wyrabiamy w rękach. Po uzyskaniu elastycznej masy ciasto dzielimy na porcje i wałkujemy na kilkumilimetrowe płaty. Z pomocą szklanki wycinamy kółeczka.﻿ Łyżka farszu na każde kółko i zawijamy ciasto w pieróg zaciskając jego brzegi widelcem lub palcami. Gotujemy pierogi na dobrze osolonej, wrzącej ale nie hulającej wodzie, co jakiś czas mieszając drewnianą łyżką. 2 lub 3 minutki od wypłynięcia w zupełności wystarczą.   Pierogi podajemy omaszczone skwarkami - takie są najlepsze.  BTW ...pisze ten wpis, a moje ślinianki chcą się rozpuścić - rany! ... jak ja lubię takie pierogi... 