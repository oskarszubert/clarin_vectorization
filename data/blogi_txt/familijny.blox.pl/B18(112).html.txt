Co robicie z mięsem, na którym gotujecie niedzielny rosół? My zbieramy cierpliwie aż przyjdzie dzień taki jak ten. Przepyszne krokiety z mięsem i kapustą zagościły na naszym stole. Uwielbiam zawijane naleśniki z mięsno-kapuścianym farszem i solidną porcją czerwonego barszczu z najlepszych polskich buraków.Poniższe krokiety to 100% domowego jedzenia ... pycha !  *Krokiety z mięsem i kapustą*  mięso wołowe 60 dag kapusta kiszona 1 kg cebula oliwa lub olej roślinny ciasto naleśnikowe (przepis na naszym blogu) jajko bułka tarta liść laurowy ziele angielskie sól pieprz  Kiszoną kapustę gotujemy z kilkoma ziarenkami angielskiego ziela i laurowymi listkami. Gdy kapusta zmięknie odsączamy ją i czekamy aż wystygnie. W tym czasie możemy zmielić wołowinę. Każdej niedzieli gotując rosół zostawiamy sobie w zamrażalniku kawałki użytego w nim wołowego mięsa. Kawałki antrykotu, pręgi lub innej rosołowej porcji. Raz, że nie lubimy marnować dobrego mięsa,  a dwa farsz oparty o kawałki mięsa z rosołu jest doskonały. Mięso podczas gotowania przejmuje sporą część aromatów warzyw i staje się świetną bazą farszu do krokietów.  Zmielone dokładnie mięso łączymy z ostygniętą i pokrojoną kapustą kiszoną. Na odrobinie oliwy smażymy na złoty kolor posiekaną cebulę, która także trafia do farszu. Odrobina kolorowego pieprzu oraz soli dla smaku i mieszamy farsz dokładnie.  Z ciasta naleśnikowego smażymy nieco grubsze niż zwykle placki, w które zwijamy kilka łyżek farszu. Z podanych składników winno wyjść około 13-15 krokietów. W miseczce pozostało nam rozbełtać jajko by obtoczyć z jego pomocą krokiety w bułce tartej.   Smażymy krokiety z obu stron do uzyskania złocistego koloru. Podajemy przepyszne krokiety z gorącym, czerwonym barszczem.   Tak więc jeśli do tej pory nie odkładaliście rosołowego mięsa to róbcie to. Warto je wykorzystać powtórnie do krokietów lub pierogów. 