Gdy byłem dzieckiem wujek z Goczałkowic pokazał i nauczył mnie wędkarstwa. Jeszcze kiedyś wrócę do tego przyjemnego dla duszy zajęcia ale dziś muszą mi wystarczyć smakołyki, które znam z tamtych czasów. Opiekana ryba w occie była przednia letnimi wieczorami nad goczałkowickim Rontokiem. Wujek potrafił tak przyrządzić leszcza w occie, że ślina płynęła potokiem do ust już na sam widok odkręcanego słoika.  Oczywiście dla zrobienia opiekanych ryb w zalewie octowej wystarczy wybrać się do najbliższego sklepu i zakupić nawet pospolitego morskiego mintaja. Jednak jeśli kiedyś będziecie mieli szansę zrobić to z jedną z popularniejszych ryb polskich jezior - leszczem to polecam szczególnie. Ich nawet nie trzeba filetować. *Ryba opiekana w zalewie octowej*  ryba - 1,5 kg (mintaj, leszcz lub jakakolwiek inna) cebula - 60 dag woda - 2 litry ocet - 3/4 szklanki cukier - 5 łyżek ziele angielskie liść laurowy   mąka jajko bułka tarta sól pieprz cytryna    Z wody, octu, cukru, kilku ziaren angielskiego ziela i kilku liści laurowych przygotowujemy zalewę. Należy  wszystko ze sobą przegotować. Ilość łyżeczek cukru musicie sami określić. Jeśli ktoś lubi mocniejszy octowy aromat zalewy samego cukru da oczywiście mniej. Z podanej ilości cukru wychodzi dość słodka rybka.  Rybę kroimy w mniejsze kawałki. Kropimy sokiem z cytryny, nacieramy solą i pieprzem. Obtaczamy kawałki ryby w mące, w rozkłóconym jajku i w bułce tartej. Opiekamy rybę z obu stron na złoto. Cebulę siekamy w piórka i szklimy na tłuszczu pozostałym po smażeniu ryb. Do słoików lub innego na przykład płaskiego naczynia układamy warstwami ryby i porcje zeszklonej cebuli. Zalewamy całość gorącą zalewą octową i zamykamy szczelnie. Ostudzone pojemniki odkładamy na kilka dni do lodówki by ryba mogła się przegryźć zalewą a ewentualne ości rozmiękły na tyle by nie przeszkadzać nam w konsumpcji. 