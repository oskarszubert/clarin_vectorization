Jak na Śląsku w soboty nie miało się pomysłu na bardziej skomplikowany obiad robiło się bratkartofle. Mój ojciec robił najlepsze choć to oczywiście moja subiektywna opinia. Ja piekę ziemniaki w inny sposób - pieczone kartofelki - co możecie zobaczyć z zalinkowanym wpisie.  W każdym bądź razie ojcowe pieczone ziemniaki z cebulą, szklanka porządnego kwaśnego mleka i jajko sadzone na patelni było jednym z fajniejszych posiłków w sobotę.   *Bratkartofle*  ziemniaki (tyle ile użyłbyś/abyś na standardowy obiad) cebula pieprz sól czerwona papryka suszona majeranek koperek   Ziemniaki obieramy i gotujemy w osolonej wodzie. Nie możemy ich rozgotować. Mniejsze muszą być ugotowane w całości, a większe w połówkach. Gdy ziemniaki będą gotowe odcedzamy je i zostawiamy do ostudzenia. Na patelni lub w woku szklimy pokrojoną drobno cebulę na odrobinie oleju. Zimne ziemniaki kroimy w grube plastry lub kawałki.  Smażymy ziemniaki na dużym ogniu, ciągle przewracając łopatką lub robiąc charakterystyczne hoopy. Ziemniaki nie mogą nam się dusić, mają się usmażyć na rumiano. Dlatego ogień musi być duży, a my musimy kontrolować ich stan by zapobiec przypaleniu. Ziemniaki przyprawiamy solą, pieprzem i czerwoną papryką. Pod koniec smażenia dodajemy sporo posiekanego koperku. Podajemy je z jajkiem sadzonym i kubkiem zimnego kefiru lub zsiadłego mleka. Mój ojciec  podaje bratkartofle  z kawałkiem galertu - czyli galaretki ze świńskich nóżek. Też dobre i też kiedyś Wam przepis podam.  BTW ...jeśli ktoś z Dąbrowy Górniczej chce namiar na pewne, prawdziwe mleko zsiadające się w 2 dni to pisać na email widoczny w lewym, bocznym pasku bloga. 