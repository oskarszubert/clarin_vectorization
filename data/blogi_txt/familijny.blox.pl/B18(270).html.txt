Zbliżająca się jesień zawitała na blogu knedlami ze śliwkami. Tym razem sos grzybowy przypomni Wam, że lato mamy już praktycznie za sobą. Pyszny, gęsty, a zarazem delikatny sos grzybowy ze świeżych podgrzybków, podany z ziemniaczanymi pampuchami. Zapraszamy:  *Sos grzybowy*  podgrzybek świeży (lub prawdziwek) - 20 dag przebranych cebula - 1 sztuka masło - łyżka śmietana do zup i sosów sól pieprz bulion - pół litra    Grzybki opłukujemy z piasku i resztek leśnego runa. Na maśle podsmażamy pokrojoną w kostkę cebulę. Gdy zacznie się rumienić dorzucamy pokrojone w dużą kostkę grzyby. Całość obsmażamy na sporym ogniu często mieszając. Dolewamy pół litra mięsnego lub warzywnego bulionu. Pozwalamy się grzybkom dusić aż sos zgęstnieje. Pomagamy mu w tym kilkoma łyżkami śmietany. Doprawiamy sos świeżo zmielonym pieprzem i sporą ilości soli, którą grzyby uwielbiają.  Sos grzybowy doskonale się nadaje do mięs, dań myśliwskich ale i do zwykłych klusek śląskich. Można także zrobić ulubione przez nasze dzieciaki pampuchy ziemniaczane. Robi się je identycznie jak wspomniane kluski śląskie ale zamiast gotować smaży się kluski na głębszym oleju. Pyszne! 