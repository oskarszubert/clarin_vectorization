Młody zaczyna pokazywać swój charakterek. Coraz częściej widok tarzającego się po podłodze w wymuszonej histerii Felka wbija nas w osłupienie. Dzieciak myśli sobie najwyraźniej, że starego doświadczonego wygę w temacie "nerwy na zamówienie" wykiwa. Gdy z Mamuśką wyobraziliśmy sobie naszą potencjalną wizytę w galerii handlowej kiedy to Felek nie otrzymując upragnionej zabawki odstawia nam przedstawienie na oczach tłumów, postanowiliśmy działać. Wychowanie bezstresowe ... to nie my. A propos wychowania bezstresowego tak popularnego ostatnimi czasy. Przypomniała mi się opowiastka, którą słyszałem gdzieś i kiedyś. Tak więc,  w tramwaju siedziała sobie mała dziewczynka na kolanach pewnej mamusi. Namiętnie kopała w fotel przed nią. Młody chłopak siedzący właśnie na owym kopanym krzesełku odwrócił się i kulturalnie przywołał paniusię do porządku. Mama owej panienki pełnym oburzeniem głosem zrugała chłopaka. "Moja córeczka jest wychowywana bezstresowo !" - dotarło do uszu młodzieńca i reszty zszokowanych pasażerów. Chłopak bez słów obrócił się i nie reagował na kopniaki bezstresowo wychowywanej dziewczynki. W pewnym momencie tramwaj dojechał do jego przystanku. Chłopak wstał , obrócił się do mamy z córeczką , wyjął z ust gumę do żucia i bez zastanowienia przykleił ową gumę we włosy dziewczynki. Spojrzał w oczy przerażonej mamy i powiedział: "Ja też byłem wychowywany bezstresowo" ... i wysiadł z tramwaju. Cały tramwaj ryczał ze śmiechu a panienka  z mamusią się mało pod podłogę nie zapadły. Na następnym przystanku wypadły z wagonu jak rażone piorunem. Ot i cała opowieść... takich przykładów można by zapewne podawać dużo więcej. Jak choćby słynne "...Victorio , nie kop pana bo się spocisz" z filmu Machulskiego "King saiz" czy klasyczne sceny z filmu "Kogel-mogel".  Wracając jednak do Felka. Nasza reakcja jest w takiej chwili prosta jak konstrukcja cepa. Młody na podłodze cuduje jak koń pod górę żeby wyszło na jego, a my w tym czasie ... zajmujemy się sobą, kompletnie nie reagując na jego przedstawienie. Kątem oka jedynie obserwujemy go aby sobie nie zrobił w złości jakiejś krzywdy. Jednak robimy to tak by  tego pod żadnym pozorem  nie zauważył. Po kilku minutach , a czasem szybciej Młody nie widząc naszego zainteresowania  odpuszcza, zamieniając się na powrót w naszego kochanego Aniołka. Jeśli scena , którą odgrywa przedłuża się , Felek trafia do kojca z jedną ulubioną zabawką. Tam już na pewno sobie krzywdy nie zrobi, a dodatkowym plusem jest to , że możemy z pokoju wyjść. Jesteśmy oczywiście w pobliżu gdyby jego aktorskie wyczyny przemieniły się w prawdziwą histerię. Gdy już się uspokoi tłumaczymy mu dlaczego tak się stało i czemu nie powinien się tak zachowywać. Ktoś powie - zimny chów - on jest malutki i tego nie rozumie. Nieprawda - rozsądek i konsekwencja to podstawa. Dziecko mimo młodego wieku, posiada w nadmiarze zdolności wykorzystywania aktorskich zagrywek do ustawiania rodziców. Każde dziecko bez wyjątku , które przekroczy barierę jednego roku doskonale także rozumie to co do niego rodzice mówią. Jeśli rodzic sobie pozwoli wejść młodocianej aktorce lub aktorowi na głowę, to już z tej głowy tak łatwo się go nie pozbędzie. Więc nie bójmy się od chwili płaczu jeszcze się żadnemu dzieciakowi nic nie stało. W pewnym sensie jest to dla nas nowość bo Siostra nam chyba nigdy takich scen nie urządzała. Przynajmniej nie przypominamy sobie. Nie znamy wstydu rodziców z awantur sklepowych przy kasie , nie znamy wstydu z placów zabaw gdy przychodzi czas na powrót do domu. Wiktoria jest  najwyraźniej cudownym dzieckiem  czego wcześniej nie docenialiśmy. Dawid jeśli złapał genetycznie naszą wredną cechę "upartych osłów" będzie dla nas wyzwaniem. Jednak ma pecha - trafił na mimo wszystko doświadczonych już rodziców, którzy  są  100 razy bardziej uparci od niego ;) 