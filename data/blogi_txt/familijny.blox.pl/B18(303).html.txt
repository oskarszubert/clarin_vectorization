Nic tak nie nadaje się na sobotni obiad jak szybka pszenna tortilla z kurczakiem i warzywami. Poprzedni przepis dostępny w archiwalnych wpisach był dla ludzi stosujących diety. Dziś robimy ją na ...bogato ! Sporo osób, które dotarły na nasz blog poszukując prostego przepisu na przygotowanie meksykańskich placków z przepysznym i kolorowym farszem zalanym boskim sosem czosnkowym, dopytywało się w mailach czy można użyć zwykłej mąki zamiast razowej? Czy mięso nie lepiej zamarynować uzyskując niebiańską kruchość i aromat ? Pewnie, że można moi drodzy ! Nie każdy chce się przecież dietetyzować :) Wychodząc na przeciw oczekiwaniom modyfikujemy poprzedni przepis - smak tortilli jest rewelacyjny. Wiem co mówię - piszę te słowa 15 minut po skonsumowaniu mojej bogatej porcji :)  Do przygotowania pysznego dania dla 4 osób potrzebujemy: *Placki tortilla*  30 dag mąki pszennej łyżeczka soli łyżka oleju 150 ml wody  *Farsz mięsny* 2 filety z kurczaka 2 łyżeczki papryki słodkiej 1 łyżeczka tymianku 1 łyżeczka oregano zestaw innych ulubionych przypraw szklanka mleka sól pieprz  *Farsz warzywny*  papryka czerwona papryka żółta papryka zielona średni pomidor 2 rzodkiewki ogórek zielony ogórek małosolny sałata lodowa cebula  koperek   *Sos czosnkowy*  3 łyżki majonezu 6 łyżek jogurtu naturalnego 2 duże ząbki czosnku   Mięso kurczaka nacieramy solą, pieprzem i czerwoną słodką papryką w proszku. Obsypujemy nasze filety mieszanką przypraw, tymiankiem i oregano. Odkładamy mięso do miski i zalewamy całość mlekiem. Odstawiamy do lodówki na godzinkę lub dwie. Po tym czasie mięsko należy odsączyć z marynaty i piec na patelni do uzyskania złotego koloru. Składniki na sos należy dokładnie wymieszać dodając utarty lub ugnieciony czosnek.   Składniki na placki tortilla mieszamy na stolnicy i ugniatamy na gładkie ciasto. Dzielimy je na 4 części. Każdą z nich rozwałkowujemy do wielkości pasującej do wnętrza naszej teflonowej patelni. Placki smażymy na teflonowej patelni z jednej i drugiej strony.   Każdy placek układamy na kawałku folii aluminiowej kuchennej. Układamy na nich przygotowane i pokrojone w kostkę lub plastry warzywa. Dodajemy kawałki mięsa i oblewamy sosem czosnkowym. Tortillę zwijamy w rulon korzystając z folii aluminiowej, która nam ją pięknie przytrzyma. Pozostało nam jedynie dodać po łyżce sosu na wierzch tortilli, ozdobić koperkiem i pochłonąć je delektując się delikatnością ciasta, aromatem mięsa i chrupkością pysznych polskich warzyw. Przepis na dzisiejszą tortillę trafi do durszlakowej akcji "Tortilla na różne sposoby". Zapraszamy tam po inne ciekawe i przepyszne przepisy. Jest co oglądać i próbować :) 