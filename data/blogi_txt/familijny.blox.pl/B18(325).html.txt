Poniższy przepis na żeberka funkcjonuje  w naszej rodzinie już jakiś czas. Kiedyś Siostra zapragnęła, oglądając zapewne reklamy w telewizji, słynnych żeberek w coli. Co jak co ale coca-cola mi bardziej do śrub w warsztacie pasuje niż do delikatnego mięsa więc nasze żeberka dusimy w miodzie. By przygotować żeberka w miodzie potrzebujemy kilku składników:  *Żeberka w miodzie* żeberka wieprzowe - 1,5kg ketchup - 1 szklanka olej - 3/4 szklanki miód - 4 łyżki sos sojowy ciemny - 2 łyżki czosnek - 4 ząbki cebula - 1 sztuka mieszanka chilli pieprz sól  Żeberka przygotowujemy dzień wcześniej. Konieczne jest zamarynowanie ich na całą noc. Mieszamy ketchup  z olejem, sosem sojowym i miodem. Do marynaty dodajemy bardzo drobno posiekaną cebulkę i roztarty czosnek. Doprawiamy mieszanką chilli. Żeberka kroimy na mniejsze kawałki. Najwygodniejsze są takie gdzie pozostaną góra dwie kostki. Nacieramy mięso solidnie solą i pieprzem. Zalewamy marynatą i odstawiamy do lodówki.  Na drugi dzień mięso dusimy w rękawie w temperaturze 200 stopni  godzinę lub półtorej. Można kilka łyżek marynaty dodać do rękawa. Pod koniec duszenia rozcinamy worek aby mięso się pięknie zarumieniło z wierzchu. Podane na rukoli w towarzystwie buraczków i ziemniaków staną się solidnym domowym obiadem.  Żeberka można także opiec na grillu podlewając co jakiś czas miodową marynatą i to byłby ideał. Niestety na grill musimy jeszcze kilka miesięcy zaczekać. 