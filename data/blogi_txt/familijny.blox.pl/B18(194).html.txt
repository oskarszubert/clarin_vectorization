Dziś placki ziemniaczane w sosie tzatziki. Dietetyczna wersja placków dostępna jest tutaj ale dla tych co nie boją się kalorii mamy coś pysznego. ﻿Amerykańskie naleśniki, które obiecałem na Facebook'u muszą poczekać. Nie byłem zadowolony ze zdjęć. Czeka nas powtórka i jakoś się z tego powodu nie denerwuję - były pyszne więc zjem ze smakiem jeszcze raz.   Do przyrządzenia potrzebujemy kilku składników. *Placki ziemniaczane*   1 kg ziemniaków 100ml mleka 15 dag mąki 1 jajko pieprz zielona pietruszka  Ziemniaki myjemy, obieramy i gotujemy w osolonej wodzie. Jest szkoła gotująca ziemniaki w mundurkach, które obiera się po ugotowaniu. Ta wersja jest nawet lepsza ponieważ pod samą skórką ziemniaków zbierają się wszystkie najważniejsze składniki. Obierając ziemniaki przed gotowaniem wycinamy tą swoistą kumulację do kosza.  Ugotowane ziemniaki odsączamy z wody, ugniatamy na gładkie pure i odstawiamy do wystygnięcia. Do zimnej masy ziemniaczanej dodajemy jajko i mleko. Pietruszkę zieloną szatkujemy i również trafia do miski. Mieszamy naszą masę dodając stopniowo mąki. Masa nie może być ani za gęsta ani za rzadka. Placki podobnie jak z utartych surowych ziemniaków smażymy na oleju z obu stron aż nam się pięknie ozłocą. Po usmażeniu układamy je na ręczniku papierowym aby odsączyć niepotrzebny tłuszcz.  Placki są przepyszne a grecki sos tzatziki pasuje do nich genialnie. Przygotowanie go nie jest trudne więc zróbmy to sami. Kupne sosy to morze chemii i sztucznych zapychaczy. *Sos Tzatziki*  400g naturalnego jogurtu (gęsty grecki byłby idealny) 2 łyżki oliwy z oliwek 2 lub 3 ząbki czosnku 2 ogórki zielone koperek sól pieprz cytryna Zielone ogórki obieramy tniemy wzdłuż na pół i usuwamy gniazda nasienne. Ścieramy ogórki na tarce. Do naturalnego jogurtu dodajemy rozgniecionego czosnku. Czosnek nie może zdominować sosu więc dobieramy ząbków wprost proporcjonalnie do ich ostrości. Im lepszy czosnek tym mniej musimy go użyć. Do uzupełnionego smakiem czosnku jogurtu dodajemy nasze utarte ogórki i sok z cytryny. Najpierw wyciskamy pierwszą połówkę, solimy i pieprzymy sos i ewentualnie dodajemy kolejną porcję soku.  Całość uzupełniamy koperkiem i oliwą z oliwek. Dzięki dniom greckim w naszych delikatesach mieliśmy możliwość zakupu dobrej greckie oliwy Lygourio Asklipiou produkowanej z oliwek Manaki. Powiem Wam że długo jej zapas w naszym domu chyba nie postoi bo dodaję ją do wszystkiego oprócz kawy :)  Ziemniaczane placki w tej wersji mnie osobiście smakują najbardziej na zimno ale to kwestia gustu. 