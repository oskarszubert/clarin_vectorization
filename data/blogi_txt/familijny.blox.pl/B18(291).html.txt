Byłem ciągle gdzieś obok dyskusji jaka się toczy w sprawie wcześniejszego wysyłania naszych dzieci do szkół. Teraz chcę to naprawić. Mój pogląd w tym temacie jest już ukształtowany dość dawno. Reforma edukacyjna wprowadzająca młodsze dzieci do szkoły to błąd tych, którzy ją popierają i perfidna gra tych, którzy ją wprowadzają.   Błąd pierwszych polega na zaufaniu, że taka decyzja stworzy w przyszłości silniejsze społeczeństwo  z dzieci poddanych testowi na samodzielność. Dorota Zawadzka - zwolenniczka tego pomysłu w swoim felietonie Test obiadu próbuje uświadomić rodzicom, że ich opór przed wysyłaniem młodszych dzieci do szkoły może mieć podłoże w psychologicznym strachu o to czy nasz maluch sobie poradzi w dzikim świecie przerażającej Podstawówki.  Zgadzam się z Supernianią w kilku kwestiach. Słynne ciamciaramcie, za które się pani Dorocie dostało na Facebook'u, czyli dzieciaki-ciamajdy rzeczywiście istnieją i trudno zaprzeczyć temu, że zawdzięczają to tylko i wyłącznie swoim rodzicom.  Dziecko jest jak tabula rasa. Jako dorosły jest tym czym wypełnimy tą czystą kartę w dzieciństwie. Skoro od maleńkości chuchamy-dmuchamy nad naszymi pociechami, przesadnie pompując je toksyczną miłością, koniec końców kreujemy wspomnianą ciamciaramcię niepotrafiącą radzić sobie ze stresem, zmianą otoczenia czy podstawowymi umiejętnościami jak wiązanie sznurowadeł czy korzystanie z toalety. Ile jest wokół Was dzieciaków którym rodzice noszą plecaki lub podcierają nosek do samego gimnazjum dziwiąc się, że dzieciak kompletnie nie radzi sobie z problemami, które na niego czyhają w społeczności jaką jest Podstawówka, Gimnazjum czy wreszcie życie na swoim? Dorota Zawadzka nie zauważyła jednak czegoś innego - polski system edukacji nie jest przygotowany na wprowadzenie sześciolatków do szkół. Polska szkoła ma zrujnowane fundamenty od 20 kilku lat. Zaczynając od jakości budynków, przez system programowy, na kadrze nauczycielskiej kończąc. Nie piszę tego jako teoretyk opierający swój pogląd na zwykłym widzimisie. Pisze to jako praktyk mający już jedno dziecka w podstawowej publicznej szkole całkiem sporego i dość bogatego miasta.  Produkcja bezwolnych przykręcaczy śrubek w fabrykach mi nie odpowiada. Pisałem o tym kiedyś w Edukacyjny sprint McPokolenia. W ten totalnie nieprzygotowany świat edukacji chcemy wprowadzać nasze rocznikowo szóste ale tak naprawdę  5 letnie maluchy. Nie jestem rodzicem produkującym ciamciaramcie ale nie uważam by Dawid był za niespełna 3 lata gotowy na  wkroczenie w świat szkolnej edukacji. Już Wiktoria będąc dzieckiem grudniowym czyli prawie o rok młodszym od innych 7 letnich rówieśników w roczniku, miała spore problemy z początkiem edukacji. Dawid - listopadowy jeszcze przecież 5 latek trafiający do histerycznej, źle zarządzanej jednostki samorządowej? ...nie może mi się to podobać. Jeśli uznam za 2 lata, że to jednak dobry pomysł to chciałbym mieć  możliwość posłania go do szkoły wcześniej rezygnując z przedszkolnej zerówki. Jednak nie zgadzam się na obowiązek i odebranie mi prawa decyzji w tak delikatnej sprawie. Perfidną grę tych, którzy chcą sześciolatków wprowadzić obowiązkiem do szkół zna ten kto choć trochę interesuje się gospodarką i polityką. Myślicie, że władze chcą w ten sposób zadbać o rozwój i samodzielność naszych dzieci? Nie, powód jest banalny. Pieniądze. Chcą wprowadzić szybciej na rynek pracy kolejne pokolenia Polaków. Czarne scenariusze niżu demograficznego w Polsce skłoniły rządzących to tej przemyślanej strategii. W najbliższej przyszłości spadnie ilość pracujących, a wzrośnie ilość emerytów. Wprowadzenie kilku pokoleń wcześniej na rynki pracy ma zwiększyć ilość pieniędzy w ZUS, które złagodzą owe groźne zjawisko.  Z rozbrajającą szczerością mówił o tym z resztą Michał Boni:  "Sześciolatki muszą iść do szkół. Bo chodzi również o to, żeby wcześniej kończyły edukację. To element polityki rynku pracy, bez tego nie będzie miał kto zarabiać na nasze emerytury".﻿ Reforma Sześciolatki do szkół to jeden z elementów mających nas zabezpieczyć na przyszłość. Instrumentalne wykorzystanie naszych dzieci w ten sposób mi nie odpowiada i dlatego wspieram inicjatywy takie jak: Ratuj maluchy Referendum edukacyjne "Ratujmy maluchy i starsze dzieci też!" Do 1 czerwca należy zebrać 500tys podpisów co łatwe nie będzie ale nie jest niemożliwe. Pamiętajmy, że społeczeństwo obywatelskie powinno potrafić zaprotestować przeciwko głupim i szkodliwym działaniom władz. To, że w wolnych wyborach oddaliśmy władzę politykom nie oznacza, że mamy bezwarunkowo akceptować ich często kretyńskie decyzje. Niech wiedzą że nadal możemy mieć nad nimi kontrolę. Podpiszcie petycję proszę...ratujmy nasze maluchy! ...a politycy niech szukają wspomnianych pieniędzy gdzie indziej. 