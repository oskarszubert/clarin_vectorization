Cena brokuła leci na łeb więc korzystajmy. Sałatkę z brokuła już kiedyś Wam prezentowałem. Pyszna rzecz. Wczorajszy deszczowy wieczór spędziliśmy w kuchni przygotowując jej jajeczną wersję. Najlepszym dodatkiem do sałatki z brokułami jest moi drodzy francuska czosnkowa bagietka i to ona będzie gwiazdą dzisiejszego wpisu.  Przygotowanie prostej przekąski nie zabierze Wam wiele czasu.  *Bagietka czosnkowa*  francuska bagietka 3 łyżki masła czosnek pietruszka zielona żółty ser pieprz sól  Zapewne nie raz będąc w hipermarkecie lub innym sklepie, w którym znajduje się piec do podpiekania pieczywa byliście doprowadzeni do szaleństwa zapachami wydobywającymi się z takiego diabelskiego urządzenia. Nic nie dzieje się bez przyczyny. Zapach świeżego pieczywa jest jednym z agresywniejszych i zniewalających ludzki umysł zapachów. Sieci sklepów o tym dobrze wiedzą i stanowiska takie wyrosły jak grzyby po deszczu w praktycznie każdym jednym lokalu handlowym. Nawet maleńkie spożywczaki osiedlowe inwestują w piece do podpiekania na wpół zrobionego pieczywa. Taka inwestycja zwraca im się dość szybko. Klienci pobudzeni zapachem pieczywa są bardziej skorzy do wydawania większej ilości pieniędzy na produkty spożywcze. Nasze wizyty w  delikatesach często kończyły się zakupem czosnkowych lub ziołowych bagietek. Oczywiście cena tego specjału ustawiona jest dość wysoko ale kto się powstrzyma gdy przez nos przeleci zapach cudownej chrupiącej bułeczki z wilgotnym wnętrzem od czosnkowego masła? No kto?  ...tylko ten kto sobie potrafi takie cudo zrobić sam, a do sklepu na zakupy nie chodzi głodny. Pamiętajcie by na większe zakupy w hipermarketach jechać po solidnym posiłku. Zaoszczędzicie ... wierzcie mi. Bagietkę kupić możemy wszędzie, a jej cena jest niewygórowana więc pozostaje nam stworzenie z niej aromatycznej bułeczki do naszej pysznej jesiennej sałatki. Świeże masło ucieramy z posiekaną pietruszką. Ząbek czosnku roztarty na miazgę wypełni masło aromatem, który tak nas korcił w sklepowej hali. Doprawiamy masełko solą i pieprzem. Bagietkę dzielimy na kilka wygodniejszych części i nacinamy pod skosem do połowy. Wnętrze nacięcia wypełniamy czosnkowym masłem i małym plasterkiem żółtego sera. Tak przygotowane bagietki musimy jedynie podpiec w piekarniku rozgrzanym do 180 stopni. Termoobieg przyspieszy ten proces, a bułka osiągnie odpowiednią temperaturę i chrupkość znacznie szybciej. Myślę że 5 góra 8 minut to wystarczający czas ale to już do sprawdzenia w Waszych piekarnikach. Bułka nie może być w piecu zbyt długo bo stwardnieje i nie będzie tym co nas tak nęci podczas zakupów. Jak już wspomniałem uwielbiamy sałatki. Czosnkowe lub ziołowe bułki to idealny dodatek do solidnej porcji zdrowej sałatki. Zróbcie więc sobie korzystając z niskich cen brokuła sałatkę właśnie z tego warzywa.  *Sałatka z brokułami*  brokuł 3 jajka cebula pomidor zielony ogórek kiszony ogórek kukurydza konserwowa sól pieprz  *Sos czosnkowy lekki*  jogurt naturalny 0% tłuszczu łyżeczka majonezu ząbek czosnku sól pieprz  Brokuł gotujemy w osolonej wodzie z dodatkiem cukru, który zachowa kolor warzywa. Różyczki brokuła muszą być ugotowane al dente by nie rozsypywały się w sałatce. Jajka gotujemy na twardo, obieramy i kroimy w spore kawałki. Cebulę siekamy drobno i dodajemy pokrojony w kostkę pomidor. Ogórki obieramy i kroimy w kostkę. Wszystkie składniki mieszamy z odsączoną  kukurydzą konserwową. Sól i pieprz doprawi sałatkę, a lekki sos czosnkowy podkreśli walory smakowe zgromadzony w niej  warzyw. Królewska kolacja ale pamiętajcie ... jemy tylko do 18:00 ... :) 