Dziś przepis na barszcz czerwony z pysznych polskich buraków. Gęsty bo podany w formie kremu i wzbogacony właściwościami antybiotycznymi czosnku i przeciwzapalnymi imbiru.  Zima w tym roku jest jak powiedział mój kolega - lekka ale upierdliwa. To fakt - skoki temperatur i częste zmiany aury  sprzyjają stanom grypowym. Na chorobę najlepsza gęsta i pożywna zupa.﻿ Przedstawiamy Wam więc tradycyjne polskie kresowe danie w całkiem ciekawej formie o właściwościach antygrypowych. *Barszcz czerwony (krem)*  80 dag buraków czerwonych (niewielkie sztuki) mięso na bulion (drobiowa lub wołowa porcja rosołowa) marchewka - 1 szt pietruszka korzeń - 2 szt cebula czerwona - 1 szt imbir świeży - około 2 cm korzenia śmietana do zup 100ml czosnek 2 ząbki majeranek - łyżka sok z cytryny około 1 łyżeczki pieprz kolorowy sól  Mięso gotujemy w około 2 litrach wody do czasu aż przestaną się pokazywać zaburzyny, które usuwamy z powierzchni. Do garnka trafiają wtedy warzywa.  Pamiętajcie, że najwięcej słodyczy jest w burakach mniejszych. Gotujemy wszystko do miękkości. Warzywa wyławiamy do pojemnika, a mięso odkładamy do lodówki. Przyda się przykładowo na  krokiety.  Miksujemy wszystkie warzywa na gęstą masę. Do warzyw dolewamy powoli bulion, aż krem osiągnie odpowiednią gęstość. Zupę doprawiamy utartym imbirem, rozgniecionymi ząbkami czosnku, majerankiem. Całość do smaku  potrzebuje jeszcze soli, pieprzu i wyciśniętego z cytryny soku. Tak około łyżeczki.   Gotujemy krem jeszcze chwilę zabielając go hartowaną śmietanką. Podajemy go z ugotowanymi ziemniakami w połówkach i dekorujemy posiekanym koperkiem. Dzieciaki pochłonęły po dwie miski zupy. Słodki smak małych buraczków podkreślony imbirem i czosnkiem wymiata - uwierzcie na słowo lub spróbujcie go zrobić sami. 