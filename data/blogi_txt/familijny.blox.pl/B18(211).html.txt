Nie dawno zaprezentowałem domowe kopytka, dziś przepis na racuchy z jabłkami przygotowane bez użycia drożdży.﻿ Dzieci co robimy na obiad? Racuchy ! ...no to robimy... przecież racuszki z jabłkami u babci smakują  najlepiej.  Tak też było. Remont spowodował, że prawie miesiąc korzystaliśmy z dobrodziejstw mieszkaniowych naszych rodziców. Rozwiązanie takie miało oprócz kilku oczywistych wad jednak sporo zalet. Raz, że przyjemny jest powrót na tzw. stare śmieci, dwa wspomnień czar robi swoje, a wspólne spacery po ważnych dla nas miejscach pobudzały zmysły, no a trzy - można korzystać do woli z umiejętności kucharskich ludzi znacznie bardziej doświadczonych.  Remontowy okres zakończony choć sprzątania jeszcze mamy w bród. Wczoraj udało mi się reanimować ekspres do kawy, który z powodu miesięcznej przerwy i zalet cudownej dąbrowskiej wody kamiennej dostał rozległej zapaści i odmówił posłuszeństwa. Wyobrażacie sobie dzień rozpoczęty bez solidnej porcji świeżo zmielonej kawy? My musieliśmy nie dość, że to sobie wyobrazić to jeszcze przeżyć. Dwugodzinna walka z kamieniem w przewodach przyniosła oczekiwane rezultaty więc kofeina pobudza do napisania Wam kolejnego przepisu. Jak wspomniałem wyżej dziś przepis na racuchy. Potrzebujemy kilku składników: *Racuchy*  2 szklanki mąki pszennej 400ml kefiru lub zsiadłego mleka  3 jajka sól cukier soda oczyszczona - łyżeczka olej  2 jabłka cukier puder ręcznik kuchenny papierowy    Przepis banalny nie zawierający praktycznie żadnych niespodzianek i koniecznych do wykonania tricków. Kefir bądź kwaśne mleko łączymy z przesianą przez sito mąką dodając w trakcie mieszania łyżeczkę sody, szczyptę soli i cukru. Pod koniec gdy już zwalczymy wszystkie mączne grudki dodajemy jajka. Całość miksujemy na gładką masę. Na sam koniec ucieramy do ciasta na największych oczkach tarki obrane jabłka. Z ciekawostek śląskiej kuchni tradycyjnej - do dziś popularne jest w śląskich kuchniach proste narzędzie do miksowania ciasta na racuchy lub naleśniki zwane  fyrlokiem. W dzisiejszych czasach praca tym prostym drewnianym narzędziem jest może mało praktyczna ale swój urok posiada, a  dzieciaki mają wesołą zabawę :)  Racuchy smażymy z dwóch stron na patelni z odrobiną oleju. Po uzyskaniu odpowiedniego koloru przekładamy racuchy na papierowe ręczniki aby nadmiar tłuszczu został z nich usunięty. Podajemy nasze domowe racuchy posypane cukrem pudrem lub z dodatkiem powideł śliwkowych. BTW kto z Was tęskni do przepysznego kwaśnego mleka, które można było zrobić z mleka dostarczanego przez mleczarzy pod samiuśkie drzwi?  Takiego w dużych szklanych butelkach ze srebrnym kapselkiem ? Powiem szczerze - to jest chyba jedyna rzecz jakiej mi tak bardzo brakuje z dziecięcych lat. Dwa dni na oknie i przepysznej jakości zimny, grudkowany płyn koił spragnione gardła po piłkarskich szaleństwach... ech...  ...dzisiejsze kwaśne mleko produkowane w fabrycznych zbiornikach utraciło smak, aromat i historię... ---------------------------------------------------- ------------------------- Polub nas na Facebook, bądź na bieżąco z nowymi wpisami. Zapraszamy do komentowania :) ﻿﻿ 