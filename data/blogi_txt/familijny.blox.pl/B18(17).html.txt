Korzystamy ile się da z sezonu na brokuła... który w zasadzie chyba nigdy sie nie kończy. Dzisiaj przepis na brokuły zapiekane pod aksamitnym beszamelowym sosem. Delikatne brokuły, kremowy sos to pyszne i sycące danie. Zapraszamy.  *Brokuły zapiekane pod beszamelem*  brokuł cały - 1 spory masło - 2 łyżki mąka pszenna - 2 łyżki 1 szklanka wywaru spod gotującego się brokuła śmietana 30% - 150 ml żółtka jaja - 2 sztuki sok z cytryny - 1 łyżka tarty żółty ser - 1 łyżka bułka tarta - 1 łyżka pieprz sól Brokuł gotujemy al dente w osolonej wodzie. Z ugotowanego warzywa odlewamy szklankę wywaru, która przyda się do sosu. Masło rozpuszczamy w garnuszku i dosypujemy mieszając mąkę. Mieszamy energicznie i podsmażamy ją aż się zrumieni.  Gdy to nastąpi dolewamy wywar spod brokuła i ciągle mieszamy by nie zrobiły się z mąki grudki. Po chwili ściągamy garnuszek z ognia i wlewamy śmietanę. Mieszamy sos dokładnie doprawiając go solą, pieprzem. Pod koniec dodajemy dwa żółtka. Mieszamy cały czas sos energicznie. Powinien się pięknie zagęścić i nabrać kremowej konsystencji.   Brokuł układamy w naczyniu żaroodpornym kropimy sokiem z cytryny i zalewamy przygotowanym beszamelem. Posypujemy całość utartym żółtym serem i spora ilością bułki tartej. Tak przygotowane naczynie trafić powinno do rozgrzanego już na 200 stopni piekarnika. Zapiekamy danie około 15 minut aż bułka tarta pięknie się zrumieni.  Smacznego! 