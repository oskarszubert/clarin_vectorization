Galareta i lorneta - krzyczał robotnik budowlany wpadając do baru po robocie... porządny galert z wieprzowych nóżek jeszcze na blogu pokażę. Dziś lekka i dietetyczna wręcz galaretka z kurczaka. Dieta Vitalia przynosi  mojej żonie oczekiwane efekty co i mnie osobiście cieszy.  Uwielbiam mięsne galaretki więc ucieszyłem się gdy w planach kulinarnych eksperymentów mojej żony znalazła się galaretka z kurczakiem.   Przepis na około 10 porcji. *Galaretka z kurczaka*  udka z kurczaka - 2 szt brokuł - 15 dag marchew - 3 szt pietruszka korzeń - 2 szt groszek konserwowy - puszka pietruszka zielona żelatyna  sól pieprz    Z warzyw i kurczaka gotujemy bulion. Z udek należy zdjąć skórę i porządnie je umyć. Zalewamy uda zimną wodą i gotujemy aż przestana się tworzyć zaburzyny. W tym momencie do garnka trafiają obrane marchewki i pietruszki. Pod koniec gotowania - a nie można przesadzić by warzyw nie rozgotować - wrzucamy na 10 minut brokuł. Powinien się jedynie blanszować i pozostać chrupki. Bulion doprawiamy do smaku solą i pieprzem. Wyjmujemy zawartość z garnka i ostudzony ale ciepły bulion mieszamy z żelatyną. Każda jest inna więc należy czytać opis na etykiecie. Użyliśmy żelatyny z Wodzisławia w proporcjach 5 łyżeczek na 0,5 litra bulionu.  Warzywa kroimy w plasterki lub kostkę, a mięso z kurczaka strzępimy. Przelane zimną wodą salaterki wypełniamy warzywami, groszkiem, mięsem i zieloną pietruszką. Można je tak jak my układać symetrycznie warstwami albo całość po prostu wymieszać i nakładać odpowiednie porcje. Salaterki zalewamy bulionem i odstawiamy do lodówki. Na drugi dzień wystarczy miseczkę obrócić na talerzu, delikatnie postukać w boki i dno. Pyszna galaretka z kurczaka jest gotowa do konsumpcji z cytryną, octem winnym lub najzwyklejszym octem spirytusowym. 